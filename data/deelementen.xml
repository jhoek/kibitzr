<?xml version="1.0" encoding="utf-8"?>
<rss version="2.0">
  <channel>
    <title><![CDATA[De elementen]]></title>
    <link>https://www.nrc.nl/rubriek/de-elementen/</link>
    <description><![CDATA[De elementen]]></description>
    <item>
      <title><![CDATA[Zilverwit kalium kan een enorme knal geven]]></title>
      <description><![CDATA[<p>Hoe je mensen omschrijft zonder fouten te maken of op tenen te gaan staan is tegenwoordig al een hele klus, met naast ‘hij’ en ‘zij’ ook ‘hen’ en ‘die’. Maar sommige elementen kunnen er ook wat van. Neem kalium, of potassium, zoals het ook wel heet. Welke voornaamwoorden dat element zelf verkiest is onbekend, maar de officiële naam is al een heel avontuur. Wij noemen het alkalimetaal kalium, net als veel andere landen met een Germaanse of Slavische taal, maar in de Angelsaksische wereld en delen van Europa met Romaanse talen staat het element bekend als potassium. Dat was de naam die zijn ontdekker voorstelde, de Britse scheikundige Humphry Davy (1778-1829). Davy was een wetenschappelijke duizendpoot die ook tekende voor onder meer de uitvinding van een mijnlamp waarmee gevaarlijke gassen konden worden aangetoond (de davylamp). In 1807 had hij een primeur: het lukte hem om een metaal te isoleren door elektrolyse, een nieuwe techniek die toen furore maakte onder chemici. Met een serie batterijen wist Davy zuiver kalium vrij te maken uit kaliumhydroxide, die hij had verkregen uit pot-as, een zoutmengsel. Pot-as (in het Engels potash) ontstaat door verbrand hout of boombladeren te mengen met water en dat te verhitten. Vandaar de naam ‘potassium’. Collega’s dachten er anders over. De naam ‘kalium’ deed toen al de ronde, door het werk van de Duitse chemicus Martin Klaproth. Tien jaar vóór Davy, in 1797, had hij het mengsel ‘pot-as’ ontdekt en geconcludeerd dat het een nieuw element bevatte, dat hij ‘kalium’ noemde maar niet kon isoleren. De naam ontleende hij aan het Arabische al-qalyah, ‘as van planten’. Toen het Davy met elektrolyse was gelukt, stelde zijn Duitse vakgenoot Ludwig Wilhelm Gilbert voor het kalium te noemen in plaats van potassium. De taalstrijd was nu een feit. In 1814 kreeg Gilbert bijval van de beroemde Zweedse chemicus Jacob Berzelius, die al een hele reeks elementen had ontdekt en geïsoleerd. Het schisma tussen de Angelsaksen, met aan hun zijde de Fransen, en de Germanen duurde voort. Het symbool K vond ingang, over de naam van het element werden de geleerden het niet eens. Het past ook wel bij kalium/potassium, want het is een hoog-reactief element. In de natuur komt het dus niet in zuivere vorm voor maar in tal van verbindingen. Het reageert hevig met zuurstof en water, waardoor grote hitte of brand kan ontstaan. Olie op het vuur gooien mag dan geen goed idee zijn, petroleum over kalium is dat wél: om de explosieve reactie met water te voorkomen, moet zuiver kalium bewaard worden onder dempend petroleum. Ook contact met de huid kan schadelijk zijn, werken met kalium moet dus met handschoenen aan en gezichtsbedekking. Mede door die hoge reactiviteit zijn de toepassingen van kalium legio. Kaliumnitraat wordt gebruikt in buskruit, kaliumcarbonaat bij de productie van glas, kaliumchloraat als oxidator in lucifers, kaliumchloride veel in kunstmest. In het menselijk lichaam is kalium een van de elektrolyten en zorgt het onder meer voor de aanmaak van eiwitten en glycogeen. Voor voeding geldt een inname van 3.500 milligram kalium als de norm. Kalium komt voor in onder meer brood, aardappelen, melk en noten, groente en fruit – geen van alle explosief.</p>]]></description>
      <guid>https://nrc.nl/nieuws/2024/11/29/zilverwit-kalium-kan-een-enorme-knal-geven-a4874682</guid>
      <pubDate>Fri, 29 Nov 2024 05:40:25 +0000</pubDate>
    </item>
    <item>
      <title><![CDATA[Het heldere cadmiumgeel is verworden tot een schilferig wit]]></title>
      <description><![CDATA[<p>De Noorse schilder Edvard Munch stond ziek en vermoeid op een brug, uitkijkend over een fjord, en zag de zon ondergaan. „De wolken waren rood… als bloed… Het was alsof er een schreeuw door de natuur ging”, zo beschreef hij de ervaring ooit. Op zoek naar verven die precies die emotie konden overbrengen, kwam Munch bij het schilderen van De Schreeuw onder meer uit bij cadmiumgeel, dat sinds de jaren 1840 op de markt was. Het pigment bevat kristallen van cadmiumsulfide. Ze reflecteren een intens, helder geel licht. Helaas bleek het door Munch gebruikte cadmiumgeel minder stabiel dan gedacht. In de versie van De Schreeuw die hij rond 1910 maakte, en die in het Nationaal Museum in Oslo hangt, is het geel in de lucht en in de nek van de persoon valig wit geworden. En in het water is het dik aangebrachte cadmiumgeel gaan schilferen, zo schreven chemici die de verf onderzochten, en vier jaar geleden hun resultaten in Science Advances presenteerden. Munch blijkt twee soorten cadmiumgeel te hebben gebruikt. In een ervan was het cadmiumsulfide slecht gekristalliseerd. Bij hoge luchtvochtigheid en afwezigheid van licht bleek het te oxideren tot cadiumsulfaat en -sulfiet. Deze degradatie van cadmiumgeel is ook aangetoond in werken van Matisse, Van Gogh, Miró, Picasso en James Ensor. En dat terwijl het pigment nog zo was aangeprezen door Friedrich Stromeyer, hoogleraar metallurgie aan de universiteit van Göttingen en ontdekker van het element cadmium. Stromeyer had in 1817 een verdacht zinkoxide toegestuurd gekregen van farmaceutisch inspecteur J.C.H. Roloff – zinkoxide was destijds als medicijn vrij verkrijgbaar. Stromeyer vond in het monster een nog niet eerder beschreven element. Hij gaf het de naam cadmium, naar het zinkerts calamine, dat ook wel cadmia fornacea werd genoemd. Een jaar later ontstond een vete tussen zeker zes andere mannen die claimden de ontdekker van het element te zijn. Op zijn elementenwebsite schrijft historicus Peter van der Krogt dat de geschiedenis van de ontdekking van cadmium „nogal moeilijk” is. In zuivere vorm is cadmium een zacht, zilverwit metaal. Vaak komt het als bijproduct mee bij het delven van zinkertsen. Cadmium is toegepast in herlaadbare nikkel-cadmiumbatterijen, maar die worden langzaam vervangen door nikkel-metaalhydride en lithium-ionbatterijen. Het element wordt ook veel toegepast in coatings die ijzer en staal tegen corrosie beschermen. En in de regelstaven in kerncentrales, om de splijtingsreactie te reguleren. En cadmium is toxisch. Dat kwam halverwege vorige eeuw aan het licht toen in de buurt van de Kamioka-zinkmijn in Centraal-Japan bij veel mensen de nieren aangetast en de botten broos bleken. De lokale arts Noboru Hagino wist na onderzoek aan te tonen dat cadmium de oorzaak was, en dat mensen het via de rijst, die in vervuilde bodem werd verbouwd, binnenkregen. Naast botten en nieren kan cadmium ook de longen aantasten. En het staat te boek als kankerverwekkend. Drie jaar geleden heeft de Europese Commissie, op advies van de Europese voedselveiligheidautoriteit (EFSA), het maximale toelaatbare niveau voor cadmium in een hele serie voedingsmiddelen verlaagd dan wel vastgesteld, waaronder allerlei fruit, groente en noten, maar ook bijvoorbeeld chocolade en babyvoeding.</p>]]></description>
      <guid>https://nrc.nl/nieuws/2024/11/14/het-heldere-cadmiumgeel-is-verworden-tot-een-schilferig-wit-a4872767</guid>
      <pubDate>Thu, 14 Nov 2024 05:40:25 +0000</pubDate>
    </item>
    <item>
      <title><![CDATA[Uranium is de krachtige bron van een effectieve kettingreactie]]></title>
      <description><![CDATA[<p>Het is zilverwit, kneedbaar en is volgens sommigen een belangrijke oplossing voor het klimaatprobleem. Uranium. Landen willen dat uranium een grotere rol gaat spelen in de energievoorziening. Ook Nederland. 3 à 4 procent van de gebruikte stroom in Nederland komt nu uit het splijten van uraniumkernen. Nederland heeft daarvoor één kerncentrale in gebruik, bij het Zeeuwse dorp Borssele. Het kabinet-Schoof wil daar nog vier centrales bij. Kerncentrales stoten veel minder CO2 uit dan gas- en kolencentrales. Wereldwijd zal de vraag naar uranium voor kernenergie in 2030 met 28 procent zijn toegenomen tegenover vorig jaar, schat de World Nuclear Association. Uranium heeft een speciale eigenschap, dat wisten wetenschappers al in de jaren dertig. Zij probeerden toen vrijwel ieder element te bestralen met neutronen. Bij alle elementen veranderde er niet veel. Alleen bij uranium waren de resultaten raadselachtig. In 1938 snapten Otto Hahn, Fritz Strassmann, Lise Meitner en Otto Frisch wat er gebeurde: wanneer een neutron botst op een uraniumatoom, valt de atoomkern uiteen tot twee nieuwe, lichtere atomen. Daarbij komt gigantisch veel energie vrij in de vorm van warmte en straling. Enrico Fermi en Leo Szilard ontdekten een jaar later dat uraniumsplijting leidt tot een ‘effectieve’ kettingreactie – bij de splijtingen komen nieuwe neutronen vrij die weer voor meer splijting zorgen. Om een idee te geven van hoeveel energie bij zo’n kettingreactie vrijkomt: bij atoombom Little Boy, die op Hiroshima werd gedropt, zat ongeveer 64 kg uranium. Daarbij kwam evenveel energie vrij als bij een explosie van 15 kiloton TNT, duizenden keren meer explosiekracht dan vliegtuigbommen uit de Tweede Wereldoorlog. Omgeven door staal, beton en loeiende ventilatoren in kerncentrales zoals in Borssele houden glimmende uraniumstaven een gecontroleerde versie van de kettingreactie in stand. Kolkend koelwater verandert in stoom die een elektroturbine aandrijft. Voordat uranium, ooit gevormd toen neutronensterren samensmolten of bij gigantische sterexplosies, de kerncentrale in kan, moet het eerst nog worden ‘verrijkt’. Grofweg bestaat uraniumerts uit een mix van twee soorten: uranium-235 en uranium-238. Dat laatste is niet splijtbaar, alleen uranium-235 is onstabiel genoeg om uit elkaar te vallen na een botsing. Het percentage U-235 is van nature maar 0,7 procent. Dat is voor de meeste kernreactoren te weinig. Dit percentage wordt, vaak in een ultracentrifuge, omhoog gebracht. De vraag naar uranium groeit. Is er genoeg? Uranium komt best veel voor op aarde, ook in winbare concentraties. De radioactiviteit maakt uranium ook relatief makkelijk te vinden. Maar de voorraad is eindig. De schattingen voor hoelang de wereld vooruit kan met het huidige verbruik en de bekende voorraden varieert van enkele decennia tot ruim honderd jaar. Maar eerder spelen andere zorgen een rol: radioactief afval en de risico's van nucleaire ongevallen. En de enorme kosten die met de bouw van kerncentrales gemoeid zijn. Dan nog even: heeft uranium iets te maken met planeet Uranus? Er is alleen een historisch verband. In 1789 ontdekte de Duitse scheikundige Martin Heinrich Klaproth uranium en hij vernoemde dit naar planeet Uranus, die kort daarvoor ontdekt was.</p>]]></description>
      <guid>https://nrc.nl/nieuws/2024/10/31/de-krachtige-bron-van-een-effectieve-kettingreactie-a4871232</guid>
      <pubDate>Thu, 31 Oct 2024 05:40:25 +0000</pubDate>
    </item>
    <item>
      <title><![CDATA[Het edelgas neon liet de reclamewereld oplichten]]></title>
      <description><![CDATA[<p>Neon (element 10) is synoniem geworden met felgekleurde reclamelichten. Dat is niet voor niets. De eerste fel oplichtende reclameletters bestonden uit glazen buizen met daarin het edelgas neon dat vlammend rood licht uitzendt als je er een elektrische stroom doorheen jaagt. Hoewel neon het op vier na meest voorkomende element in het heelal is, is het op aarde schaars. ‘Net als helium, ook een edelgas, gaat het namelijk geen verbindingen aan en wordt dus niet vastgelegd in mineralen. Daarnaast is het lichter dan lucht waardoor het gemakkelijk uit de atmosfeer ontsnapt. Neon liet zich niet gemakkelijk ontdekken. De edelgassen helium en argon, die in het periodiek systeem boven en onder neon staan, werden in 1894 en 1895 geïsoleerd door de Schotse scheikundige William Ramsay. Samen met de Engelse scheikundige Morris Travers ging hij op zoek naar het tweede edelgas dat dit gapende gat zou opvullen. De twee scheikundigen koelden lucht af tot het vloeibaar werd en warmden het vervolgens weer geleidelijk op om de gassen die dan een voor een vrijkomen op te vangen. Zo waren eerder al stikstof, zuurstof en argon geïsoleerd. Maar het gezochte edelgas liet zich niet zien. Daarom ontwikkelde Travers een nieuwe methode. In plaats van lucht, koelde hij argongas af en warmde het weer op, om zo sporen van andere elementen die zich schuilhielden in het argon eruit te krijgen. Dat lukte. Ze vonden eerst het nieuwe edelgas krypton en kort daarna eindelijk het missende element neon. Een van de eerste dingen die Ramsay en Travers ontdekten was dat het nieuwe edelgas een bijzondere eigenschap heeft. Zodra je er stroom doorheen laat lopen, begint het intens en helder rood te gloeien. Travers schreef erover: „De gloed van karmozijnrood licht van de buis vertelde zijn eigen verhaal en het was een schouwspel om bij stil te staan en om nooit te vergeten… niets ter wereld gaf zo’n gloed als wij hadden gezien.” De dertienjarige zoon van Ramsay stelde voor om het nieuw ontdekte gloeiende gas ‘novum’ te noemen naar het Latijnse woord voor nieuw. Zijn vader vond het een goed idee, maar koos voor de Griekse vertaling en zo kreeg het de naam ‘Neon’. De nieuwigheid van neon was er al snel af. Een paar maanden later ontdekten Ramsay en Travers het edelgas xenon. Toch bleek de naam toepasselijk. De Franse ingenieur en uitvinder Georges Claude zag in het roodgloeiende gas een nieuwe vorm van verlichting. Begin twintigste eeuw begon hij neonverlichting te verkopen. Maar mensen wilden geen rood licht in hun huizen, daarom richtte hij zich op een andere markt: de reclame. Door de buizen te buigen kon hij allerlei oplichtende letters en figuren maken. De opvallende, vlammend rode reclameverlichting – die zelfs overdag zichtbaar was – sloeg aan. Claude verkocht een van zijn eerste neonreclames aan een kapperszaak in Parijs. Binnen een paar jaar lichtten de reclameborden van duizenden bedrijven op. Al snel kreeg reclameverlichting ook andere kleuren, die geproduceerd worden door mengsels van onder meer argon en kwik. Tegenwoordig zijn neonlampen grotendeels uit het straatbeeld verdwenen en vervangen door nog fellere ledlampen – op enkele plekken na die vanwege nostalgische of artistieke redenen bij neon blijven. Maar de naam neonverlichting is blijven hangen.</p>]]></description>
      <guid>https://nrc.nl/nieuws/2024/10/17/het-edelgas-neon-liet-de-reclamewereld-oplichten-a4869603</guid>
      <pubDate>Thu, 17 Oct 2024 05:40:26 +0000</pubDate>
    </item>
    <item>
      <title><![CDATA[Hoe het element zink een vrijstaat deed ontstaan]]></title>
      <description><![CDATA[<p>Tot 1920 was het Drielandenpunt bij Vaals decennialang een Vierlandenpunt. Met dank aan zink – element 30 in het periodiek systeem. Zink – meng het met koper voor messing – werd al in de oudheid gebruikt voor onder meer sieraden. Het ging hier wel om zinkerts, zuiver zink werd in de 13e eeuw in India voor het eerst gemaakt. Lange tijd werd het in Europa vooral geïmporteerd uit China, tot de Duitse chemicus Andreas Marggraf zink isoleerde in 1746 en het proces beschreef – een lastig proces want zink verdampt bij de temperatuur van de reactie. De industriële productie van zink kwam in Europa van de grond toen de monnik Jean-Jacques Dony in 1809 een beter productieproces voor zuiver zink uitvond, met meerdere glazen vaten met een lange tuit die meer dan 90 graden naar beneden afbuigt. Napoleon – die het zink goed kon gebruiken voor kanonskogels – patenteerde het proces in 1810 en Dony kreeg een vergunning om zinkmijn Vieille Montagne (of Altenberg, in het Duits) uit te baten. Hier komen we bij het Vierlandenpunt. Want het vierde land betreft Moresnet, het vrijstaatje van drie-en-een-halve vierkante kilometer dat na de napoleontische tijd ‘overbleef’ na verdeling van het land tussen Pruisen en het Verenigd Koninkrijk der Nederlanden. Op dat stukje land ligt de zinkmijn Vieille Montagne. Zowel Pruisen als de Nederlanden wilden de door Dony belangrijk gemaakte zinkmijn graag hebben. Ze kwamen er niet uit, en zo werd Moresnet ‘neutraal gebied’. Die status behield het tot na de Eerste Wereldoorlog, waarna het uiteindelijk bij België ging horen. In het kielzog van Vieille Montagne werden in de 19e eeuw in de buurt meerdere mijnen en zinkfabrieken geopend. Die ontwikkeling leidde ertoe dat de regio tegenwoordig in juni een bedevaartsoord voor plantenliefhebbers is. Dat is op zich geen florissante geschiedenis. Rond de mijnen en fabrieken kwam een hoop zink via lozingen in rivieren en verder verspreid door de wind in de natuur terecht. Zink is giftig voor planten, dus veel planten legden het loodje. Maar enkele soorten pasten zich wonderwel aan, en evolueerden razendsnel tot nieuwe ondersoorten die alleen dáár voorkomen. Uit het akkerviooltje ontstond bijvoorbeeld het zinkviooltje, dat goed groeit op een overmaat aan zink en in juni bloeiend geel te zien is. Ook zinkboerenkers, zinklepelblad en zinkschapengras zijn ontstaan dankzij de vervuiling. Inmiddels staat het zinkviooltje op de rode lijst van planten. Het viooltje is zeldzaam geworden, deels doordat kruisbestuiving met andere soorten optreedt, maar ironisch genoeg ook doordat de zinkvervuiling in de regio is afgenomen. Tot slot een eervolle vermelding voor zinkoxide. Jarenlang ging het dagelijks door mijn handen in de vorm van dikke, witte zalf – geweldig tegen rode luierbillen. De luiers zijn onlangs ons huis uit gegaan, en pas nu heb ik opgezocht wat het zink in die zalf nu eigenlijk doet: zinkoxide heeft een uitgebreid aangetoonde antibacteriële werking én het vormt een goede barrièrelaag tegen vocht. De perfecte combi voor in een luier. „En belangrijk, er zijn ook na decennia gebruik geen noemenswaardige bijwerkingen gevonden”, schrijft een enthousiaste zinkzalfonderzoeker in een overzichtsstudie. Good old zinkzalf. Correctie: In een eerdere versie van dit stuk stond dat brons een legering is van tin en zink. Dit is onjuist, brons is een legering van tin en koper. De zin is hierboven aangepast.</p>]]></description>
      <guid>https://nrc.nl/nieuws/2024/10/02/hoe-het-element-zink-een-vrijstaat-deed-ontstaan-a4867971</guid>
      <pubDate>Wed, 2 Oct 2024 05:40:26 +0000</pubDate>
    </item>
    <item>
      <title><![CDATA[Vanadium is een bekende naam uit de gereedschapskist]]></title>
      <description><![CDATA[<p>Vanadium klinkt vooral bekend uit de gereedschapskist. ‘Chrome-vanadium’ staat er gestanst op de platte kant van de ring- en steeksleutels. Ze zijn gemaakt van roestvast staal, koolstofversterkt ijzer dus, maar de toevoeging van de metalen chroom en vanadium maakt het gereedschap nog robuuster. Dat zorgt ervoor dat in het gebruik een stalen moer het eerder begeeft, waardoor de sleutel intact blijft. Vanadium geeft het materiaal een hoge breukbestendigheid, omdat het voorkomt dat haarscheurtjes zich makkelijk kunnen uitbreiden. Samen met chroom draagt het ook bij aan de roestbestendigheid van het gereedschap. Het toevoegen van een kleine hoeveelheid (procenten of tienden van procenten) aan deze legering volstaat. Keukenmessen van vanadiumstaal blijven langer scherp. De concentratie van vanadium in de bovenste laag van de aardkorst bedraagt rond de 100 milligram per kilogram. Daarmee is aanwezigheid van dit metaal vergelijkbaar met die van zink. Vanadium is eigenlijk overal op aarde, meestal in lage concentraties. Door verwering van gesteente is het van nature een vaste component van oceaanwater, en door het gebruik van fossiele brandstoffen is de uitstoot van vanadium naar de lucht toegenomen. In hoge doseringen is vanadium giftig voor mensen, maar tegelijk is het waarschijnlijk een noodzakelijk sporenelement voor botgroei. Het zit in lage hoeveelheden in veel voedingsmiddelen, zoals paddestoelen, bier, wijn en graan, zodat tekorten feitelijk niet voorkomen. De Spaanse mineraloog Andrés Manuel del Río was in 1801 degene die vanadium voor het eerst beschreef. Del Río ontdekte het nieuwe element in een steenmonster dat hij kreeg toegezonden vanuit de Purísima del Cardenal-mijn in Zimapán, Mexico. Del Río, opgeleid aan de belangrijkste mijnbouwscholen in Europa, deed een hele serie chemische proeven met het materiaal en kwam tot de conclusie dat hij op een nieuw element was gestuit. Omdat de producten die hij hieruit verkreeg zo kleurrijk waren doopte hij het aanvankelijk pancromium. Toen hij later ontdekte dat de producten naar rood verkleurden als hij ze verhitte, wijzigde hij de naam in eritronium. Het jaar daarop gaf hij zijn analysemonsters mee aan Alexander von Humboldt, de ontdekkingsreiziger met wie hij goed bevriend was. In Parijs constateerden deskundigen, achteraf onterecht, dat de monsters alleen chroom bevatten, en daarop trok Del Río zijn ontdekking terug. In 1830 ‘herontdekte’ de Zweedse onderzoeker Nils Gabriel Sefström het element. Hij gaf het de naam vanadium, een eerbetoon aan de Noorse godin van de liefde en schoonheid Vanadis. In datzelfde jaar kwam een Duitse chemicus echter al tot de conclusie dat het vanadium van Sefström en het eritronium van Del Río precies hetzelfde materiaal was. Pas in 1867 lukte het de Britse chemicus Henry Enfield Roscoe om vanadium in zijn pure vorm te isoleren. Aanvankelijk gold de ontdekking van het element vanadium als een curiosum. Men zag er weinig commerciële potentie in omdat de concentraties in erts zo laag waren dat het heel duur was om te winnen. Dat veranderde toen aan het begin van de twintigste eeuw op verschillende plekken ter wereld relatief rijke vindplaatsen werden gelokaliseerd. Het komt in ertsgesteenten meestal voor als vanadiumpentoxide (V2O5) in concentraties tot 1,5 procent. Dat betekent dat het nog altijd duur is om te winnen. Behalve in gereedschap en andere staaltoepassingen wordt vanadium tegenwoordig ook veel gebruikt in batterijen en elektronische componenten.</p>]]></description>
      <guid>https://nrc.nl/nieuws/2024/09/21/vanadium-is-een-bekende-naam-uit-de-gereedschapskist-a4866189</guid>
      <pubDate>Sat, 21 Sep 2024 05:40:26 +0000</pubDate>
    </item>
    <item>
      <title><![CDATA[Het glanzende metaal aluminium heeft ook een matte kant]]></title>
      <description><![CDATA[<p>Het restje aardappelgratin in mijn koelkast heeft één ding gemeen met het Washington Monument: er ligt aluminium bovenop. Zonder ceremonie ging het aluminium over het ovenschaaltje, luttele seconden na het rommelig afscheuren van een stuk folie van een rol die daarna onder in een keukenkastje werd gemikt. De aluminium ‘cap’ op het Washington Monument werd voorafgaand aan de plaatsing daarentegen door de maker uitgebreid tentoongesteld in de New Yorkse etalage van juwelier Tiffany’s – een actie waar Washington woedend over was. De punt van het monument – 22 centimeter hoog, drie kilo – is in 1884 geplaatst. Aluminium was op dat moment duurder dan zilver. Het ovenschaaltje werd 140 jaar later afgedekt, de rol met 30 meter folie kostte 2,66 euro. Dankzij twee productieprocessen die vlak na de voltooiing van het Washington Monument zijn ontdekt werd aluminium spectaculair goedkoop. Aluminium (Al, nummer 13 in het periodiek systeem) is een zacht metaal. Ruim 8 procent van de aardkorst bestaat uit aluminium, maar het komt niet voor in pure vorm. Wel als onderdeel van aluminiumoxide en kaliumaluminiumsulfaat. In 1807 werd het bestaan van het element voor het eerst vermoed, maar pas in 1825 waren er technieken om het element te isoleren. Die eer komt toe aan de Deense scheikundige Hans Christian Ørsted. In 1886 wisten twee afzonderlijke scheikundigen – Charles Martin Hall en Paul Héroult – het proces om aluminium uit aluminiumoxide te halen te verbeteren, door elektrolyse toe te passen. Een jaar later werd door Carl Josef Bayer ook een verbeterd proces bedacht voor het winnen van aluminiumoxide uit bauxiet, door vermalen bauxiet te bewerken met warme natronloog (een waterige oplossing van natriumhydroxide). Daarop daalde de kiloprijs van 30 gulden in 1880 naar 0,75 gulden in 1911, schrijft het magazine voor de aluminium-, roestvast- en staalbranche. Aluminium is tegenwoordig na staal het meestgebruikte metaal ter wereld. Dit komt wel met een prijs. De productieprocessen zijn energie-intensief: 1 procent van de totale wereldwijde uitstoot van broeikasgassen komt op het conto van aluminiumproductie. Ook het milieu heeft te lijden. Het Bayer-proces met natronloog levert een reststroom aan smurrie op die rode modder genoemd wordt – naar de rode kleur van ijzeroxide. Voor elke ton aluminium ontstaat er ruim een ton rode modder dat een pH tussen 11 en 13 heeft. Het is daarmee zeer alkalisch en de bezinkingsbekkens waarin het wordt opgeslagen vormen een milieuprobleem. In zuivere vorm is aluminium heel zacht. Door het te mengen met andere metalen krijgt het stevigheid. Zelfs voor het afdekken van voedsel zou puur aluminium te zacht zijn. In aluminiumfolie wordt daarom een half procent ijzer bijgemengd. Als afsluiter een fun fact: aluminiumfolie heeft doorgaans een matte en een glanzende kant doordat twee lagen folie tegelijk worden gewalst. Dat gebeurt om scheuren van het dunne materiaal te voorkomen. Na het walsen worden de lagen weer gescheiden. De glanzende kant had contact met de wals, de matte kant met de andere laag folie. Wekelijks de beste verhalen van Wetenschap in je inbox?</p>]]></description>
      <guid>https://nrc.nl/nieuws/2024/06/20/de-matte-kant-van-een-glanzend-metaal-a4856962</guid>
      <pubDate>Thu, 20 Jun 2024 05:40:27 +0000</pubDate>
    </item>
    <item>
      <title><![CDATA[Zonder het scheikundige doetje indium zou de wereld er heel anders uitzien]]></title>
      <description><![CDATA[<p>De zachte krachten zullen zeker winnen – het is een van de bekendste regels van de dichteres Henriëtte Roland Holst (1869-1952), opgenomen in de bundel Verzonken grenzen (1918). Niet alleen was die regel een poëtische vondst, het was ook een uitdrukking van haar religieus geïnspireerde socialisme. Want was dat niet de boodschap van Jezus, dat niet de sterken en rijken maar de armen van geest en zachtmoedigen het gemakkelijkst zullen binnentreden in het Koninkrijk Gods? Zoals Marx het voor de onderdrukten opnam? Een boodschap die onverminderd aanspreekt in een wereld vol geweld en onrecht. Hoe religieus of socialistisch is het element indium? Hoe houdt dit zachte element zich eigenlijk staande in de wereld der elementen, tussen keiharde giganten als chroom en titanium? En dan ook nog met die dromerige, zilverkleurige glans, die het element zijn naam gaf, ontleend aan het Latijnse indicum, letterlijk ‘uit India’, wat verwijst naar de kleur indigo, tussen blauw en violet in. Nog erger, van het zuivere metaal indium is door onderzoekers weleens gezegd dat het een hoge, ijselijke „kreet” lijkt te slaken als het wordt gebogen. Niet alleen zacht, ook nog een doetje dus. Misschien wint dit element toch, „in ’t eind”, zoals Roland Holst dichtte. Want indium mag dan bekendstaan als een van de zachtste metalen, dat maakt het nog niet de softie onder de elementen. Indium laat niet over zich lopen. Kijk maar eens waar we het allemaal voor nodig hebben. Indium, een halfgeleider, wordt gebruikt in allerlei technische producten die onontbeerlijk zijn voor de moderne samenleving: aanvankelijk vooral in vliegtuigmotoren (in de Tweede Wereldoorlog) en soldeer, later ook op grote schaal in transistors, laserapparatuur, zonnecellen en lcd-schermen (televisies en monitoren). Het heeft het element de lofprijzing opgeleverd dat het een „vitamine voor metalen” is. Voeg indium toe en het kan niet meer stuk. Dat is allemaal te danken aan de Duitse chemici Ferdinand Reich en Hiëronymus Theodor Richter, die het helderblauwe element in 1863 ontdekten bij het onderzoeken van mijnbouwstoffen. De kleur werd vastgesteld door Richter, aangezien Reich kleurenblind was. Het wordt nu ook gebruikt als coating om vliegtuigramen te isoleren en transparant te maken. Verbindingen met indium hebben daarnaast een reeks medische toepassingen, het radioactieve isotoop indium-111 wordt onder meer gebruikt in onderzoek naar orgaanfuncties. Kortom. Zonder dit scheikundige doetje zou de wereld er heel anders uitzien. Het is vooral de productie van lcd-schermen die de vraag naar indium vandaag de dag bepaalt. Dat komt vooral China ten goede, waar het meeste indium wordt gewonnen. Het is daarnaast te vinden in onder meer Frankrijk en Canada, doorgaans als bijproduct van de winning van ijzer, zink, lood of zilver. Trouwens, ook in een ander opzicht is de zachtheid van indium bedrieglijk. Dit doetje kan gemeen bijten. Het is giftig en kan – onwaarschijnlijk, maar toch – door ademhaling, via de ogen of injectie, ernstige schade aan organen veroorzaken. Niet slikken dus, dit zachte element.</p>]]></description>
      <guid>https://nrc.nl/nieuws/2024/06/06/zonder-het-scheikundige-doetje-indium-zou-de-wereld-er-heel-anders-uitzien-a4587690</guid>
      <pubDate>Thu, 6 Jun 2024 05:40:27 +0000</pubDate>
    </item>
    <item>
      <title><![CDATA[Chloor wordt dagelijks naar hartelust gebruikt]]></title>
      <description><![CDATA[<p>Weinig elementen roepen zo snel een associatie op in ieders hoofd als chloor. Zwembadgeur. Halfnat omkleden in een krap hokje. Na afloop haar als touw. Of misschien doemt geen geur op maar een smaak. Zout. Keukenzout is natriumchloride, 40 procent natrium, 60 procent chloride. Maar deze alledaagse vormen van chloor zijn niet identiek aan het chlooratoom (Cl) in het periodiek systeem. Hoe zit dat eigenlijk? Slechts zes elementen, de edelgassen, komen daadwerkelijk in de natuur voor als losse atomen. Chloor behoort niet tot deze groep; het is een halogeen en uiterst reactief. Chlooratomen binden altijd aan andere elementen. Sommige van die bindingen zijn onmisbaar, andere zijn juist schadelijk. Het chloride-ion (Cl-) is zo’n essentiële vorm. Het ontstaat wanneer een chlooratoom een extra elektron opneemt, waardoor het een negatieve lading krijgt. Chloride-ionen zijn zeer stabiel, onschadelijk van aard en alomtegenwoordig in de natuur, zoals in zeewater en keukenzout. Ze vervullen een belangrijke rol in ons lichaam, variërend van het handhaven van het zuur-base-evenwicht tot het reguleren van de vochtbalans. Een minder onschuldige vorm van chloor is chloorgas (Cl2). Dit gas bestaat uit twee aan elkaar gekoppelde chlooratomen en werd voor het eerst beschreven in 1774 door de Zweedse apotheker Carl Scheele. Hij suggereerde dat dit gas een verbinding was tussen chloor en zuurstof. Echter, in 1810 ontdekte de Britse scheikundige Humphry Davy dat dit gas niet verder kon worden afgebroken; het bestond enkel uit chlooratomen. De ontdekking leidde tot de ontdekking van het element. Nummer 17, vernoemd naar de geelgroene kleur van het gas. Hoewel chloorgas in de volksmond ook chloor genoemd wordt, zou ‘moleculair chloor’ een nauwkeuriger benaming zijn, vindt Jan van Maarseveen, hoogleraar organische chemie aan de Universiteit van Amsterdam. „Moleculair chloor fungeert als een elektronenspons”, zegt Van Maarseveen. „Het heeft een sterke drang om elektronen op te nemen in zijn buitenste schil en streeft voortdurend naar de vorming van een chloride-ion (Cl-). Deze behoefte is zo sterk dat zelfs de stabiele verbinding tussen de twee atomen verbroken kan worden, zodat ze verbindingen met andere elementen kunnen aangaan.” Dit verklaart waarom chloorgas zo schadelijk is. Bij inademing mengt het gas met water en vormt het onder andere zoutzuur (HCl). Dit zuur kan de luchtwegen irriteren, ademhalingsproblemen veroorzaken en in extreme gevallen fataal zijn. Niet voor niets wordt het gebruikt in oorlogsvoering, en niet voor niets is het zeer controversieel. En hoewel de krachtige antimicrobiële werking van chloor dagelijks naar hartelust wordt benut in bleek- en desinfectiemiddelen, is het ook daarin onderwerp van controverse. „Chloor dat in het milieu terechtkomt kan ecosystemen verstoren en nieuwe verbindingen aangaan die giftig kunnen zijn”, zegt Van Maarseveen. „Daarom wordt hypochloriet, het desinfectiemiddel voor zwembaden, steeds vaker vervangen door ozon.” Wellicht is de typische zwembadgeur binnenkort slechts een herinnering.</p>]]></description>
      <guid>https://nrc.nl/nieuws/2024/05/23/chloor-wordt-dagelijks-naar-hartelust-gebruikt-a4199646</guid>
      <pubDate>Thu, 23 May 2024 05:40:27 +0000</pubDate>
    </item>
    <item>
      <title><![CDATA[Zuurstof en leven zijn onlosmakelijk verbonden. Op aarde tenminste]]></title>
      <description><![CDATA[<p>Zuurstof. Nu is het onmisbaar, maar de eerste levensvormen op aarde konden prima zonder. Hoewel zuurstof alomtegenwoordig is in het heelal – het is het derde meest voorkomende element – is het moeilijk om een atmosfeer te krijgen die rijk is aan moleculair zuurstof. Het reageert met bijna elk ander element in het periodiek systeem. Op de jonge aarde splitsten zonnestralen soms wat zuurstofatomen af van andere moleculen, maar dat losse zuurstof reageerde meteen met ijzer in rotsen en waterstof uit vulkanen. Het simpele, eencellige leven dat toen op aarde was, haalde energie daarom vermoedelijk uit gisting. Maar de wereld veranderde 2,4 miljard jaar geleden, toen blauwalg genoeg koolstofdioxide en water begon om te zetten in zuurstof en suikers. Het zuurstofgehalte in de atmosfeer steeg uiteindelijk naar 21 procent. Hoe dat precies ging, is nog een raadsel. Wel is duidelijk dat zo complexere levensvormen mogelijk werden. Al ruim vijf eeuwen geleden wist Leonardo da Vinci dat er ‘iets’ in de lucht zat dat nodig is voor leven. En dat je dit ‘iets’ met verbranding uit de lucht kan halen, waarna dieren stikken. De ontdekking van zuurstof wordt toegeschreven aan twee wetenschappers. Onafhankelijk van elkaar maakten de Zweedse apotheker en scheikundige Carl Wilhelm Scheele in 1771 en de Engelse predikant en scheikundige Joseph Priestley rond 1774 zuurstof door kwikoxide (HgO) te verwarmen. Op aarde is het kleurloze, geurloze en smaakloze zuurstof onlosmakelijk met leven verbonden. Het kwam in de atmosfeer door leven. Een rijke biodiversiteit ontstond door zuurstof. Toch is zuurstof niet per se een teken van leven, weten astronomen. Op Europa – een van de 95 manen van Jupiter – produceren niet planten, maar hoogenergetische deeltjes zuurstof. Al in 1995 vond NASA’s ruimtetelescoop Hubble signalen van het element in de ijle atmosfeer van de ijskoude maan. Wanneer hoogenergetische deeltjes die door het krachtige magnetische veld van Jupiter stromen, botsen tegen het waterijs op de oppervlakte van Europa, dan splitsen watermoleculen zich in zuurstofatomen en waterstofatomen. Maar ook al wordt zuurstof in de amosfeer daar niet geproduceerd door leven, de aanwezigheid van zuurstof laat astrobiologen wel over buitenaards leven fantaseren. Op Europa sijpelt vermoedelijk een klein deel van het geproduceerde zuurstof in een ondergrondse, zoute oceaan. Daar zou het een bron kunnen zijn voor leven in het pikzwarte water. Onderzoekers berekenden in een in maart gepubliceerde studie in Nature Astronomy dat Europa achttien kilogram zuurstof per seconde produceert. Dat is minder dan eerder geschat met simpele computermodellen. Of het genoeg is voor leven, is onduidelijk. Om andere werelden bewoonbaar te maken, kun je ook zelf proberen om zuurstof te maken. NASA maakte moleculair zuurstof in de ijle atmosfeer van Mars met elektrolyse. Dat deden ze met een instrument zo groot als een magnetron – Moxie – dat meereed met marsrover Perseverance. Maar het was nog niet genoeg. Sinds 2021 heeft MOXI 122 gram zuurstof gemaakt, een hoeveelheid waar een kleine hond 10 uur lang mee kan ademen. Voor nu is de aarde de enige bekende planeet in het zonnestelsel met genoeg zuurstof in een atmosfeer voor mensen om te ademen.</p>]]></description>
      <guid>https://nrc.nl/nieuws/2024/05/02/zuurstof-en-leven-zijn-onlosmakelijk-verbonden-op-aarde-tenminste-a4197623</guid>
      <pubDate>Thu, 2 May 2024 05:40:28 +0000</pubDate>
    </item>
  </channel>
</rss>
