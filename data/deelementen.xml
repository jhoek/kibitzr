<?xml version="1.0" encoding="utf-16"?>
<rss version="2.0">
  <channel>
    <title><![CDATA[De elementen]]></title>
    <link>https://www.nrc.nl/rubriek/de-elementen/</link>
    <description><![CDATA[De elementen]]></description>
    <item>
      <title><![CDATA[
		Wie buitensporig veel rijst eet loopt een risico op arseenvergiftiging
	]]></title>
      <description><![CDATA[<p>‘Goeie Mie’ werd ze wel genoemd. Maria Catharina Swanenburg, die eind negentiende eeuw zieken verzorgde in de arme wijken van Leiden. Veel van hen stierven, maar aanvankelijk had niemand argwaan. Zo kon Mie jarenlang in het geniep begrafenisverzekeringen afsluiten voor haar slachtoffers en na hun overlijden het geld incasseren. Tot er, eind 1883, in één gezin drie mensen tegelijkertijd overleden en een alerte lijkschouwer aan de bel trok. De drie waren vergiftigd, net als tientallen anderen. Het gif? Een poeder dat Mie in grote hoeveelheden kocht bij de plaatselijke drogisterij ‘om wandluis te bestrijden’: arsenicum. De ‘koning der gifstoffen’ wordt arsenicum – kortweg: arseen – genoemd. Volgens sommige historici werd de geur- en smaakloze (en destijds nog naamloze) stof al in het Romeinse Rijk gebruikt om vijanden uit de weg te ruimen. Rond 1250 werd het in pure vorm gedestilleerd door een Duitse alchemist en filosoof en door de eeuwen heen roerden moordenaars het met graagte door het voedsel van argeloze slachtoffers. Acute arseenvergiftiging begint met braken en diarree en kan binnen een uur tot de dood leiden. Arsenicum is een metalloïde, die qua eigenschappen tussen de metalen en niet-metalen invalt, maar niettemin tot de zware metalen wordt gerekend. De stof komt voor in de aardkorst in diverse anorganische (niet aan koolstof gebonden) verbindingen en komt zo soms via het grondwater in voedsel terecht. In rijst – en dan vooral in zilvervliesrijst – zit tot wel tien keer zoveel arsenicum als in andere granen. Ook in vis en schelpdieren komt arseen voor, in een organische, veel minder giftige vorm. Een geruststelling voor rijstliefhebbers: in een gevarieerd dieet blijft de arseeninname ver onder de riskante waarden. Wel adviseert het Voedingscentrum om kinderen vanwege hun geringe lichaamsgewicht niet iedere dag rijstproducten te geven. Als er buitensporig veel rijst wordt gegeten, kan er namelijk chronische arseenvergiftiging ontstaan. Daarbij treden onder andere hyperkeratose en hyperpigmentatie op: delen van de huid verharden en verkleuren, en dat kan leiden tot huidkanker. Arsenicum is door de eeuwen heen ook gebruikt door mensen die hun medemens níét naar het leven stonden: zo duikt het als galliumarsenide op in leds en zonnecellen. In het verleden zat anorganisch arseen in bepaalde pesticiden en de verbinding arseentrioxide kreeg de bijnaam ‘rattenkruit’ omdat het tegen knaagdieren werd ingezet. En in de negentiende eeuw gebruikten vrouwen het als schoonheidsproduct: arseenlotions en -pillen moesten zorgen voor de zo gewilde bleke, halfdoorschijnende gelaatskleur. De modegril bleek van korte duur. Een andere rage vormde arseenhoudende verf of behang, op basis van het door de Zweedse apotheker Carl Wilhelm Scheele ontdekte koperwaterstofarseniet. Dit Scheelesgroen werd een populair pigment (sommige banketbakkers kleurden er gebak mee, maar ook die trend stopte snel). Ook Napoleon had groen behang, en volgens sommigen leidde dat tot zijn dood: zijn haar bevatte hoge concentraties arsenicum. Er wordt zelfs gespeculeerd dat hij expres met het element vergiftigd is. Maar andere historici werpen tegen dat vrijwel iederéén in die tijd hoge doses arseen in het haar had, en dat zijn dood natuurlijk was.</p>]]></description>
      <guid>https://nrc.nl/nieuws/2024/03/28/wie-buitensporig-veel-rijst-eet-loopt-een-risico-op-arseenvergiftiging-a4194405</guid>
      <pubDate>Thu, 28 Mar 2024 05:39:24 +00:00</pubDate>
    </item>
    <item>
      <title><![CDATA[
		Het ondergewaardeerde zwavel is essentieel voor het leven
	]]></title>
      <description><![CDATA[<p>Andrew Szydlo (74) is niet alleen scheikundeleraar aan de Highgate School in Londen, hij geeft ook spectaculaire en gewaardeerde lezingen aan universiteiten en op festivals, waarbij hij graag „dingen laat verkleuren, branden en ontploffen”, zoals hij het zelf uitlegt aan de telefoon. En het toeval wil dat Szydlo net een 34-pagina’s tellend essay over zwavel heeft gepubliceerd. Hij noemt het element „ernstig ondergewaardeerd”. In z’n essay beschrijft hij zwavel als „de meest opmerkelijke substantie ooit”. Op middelbare scholen, moppert Szydlo, wordt zwavel alleen behandeld aan de hand van zure regen. Dat is zo negatief. „Wist je dat zwavel essentieel is voor het leven op aarde?” Het zit in twee van de 21 aminozuren (methionine en cysteïne) waaruit eiwitten worden opgebouwd. En er zijn ook bacteriën die niet zuurstof maar zwavel gebruiken als bron van energie en metabolisme. „Scholieren leren wel over de koolstofcyclus en de watercyclus, maar waarom niet over de zwavelcyclus?” Bij het brede publiek, gaat Szydlo druk pratend verder, roept zwavel vooral associaties op „met rotte eieren en lucifers”. Met andere woorden: stank en brandbaarheid, de twee eigenschappen waaraan zwavel zijn duizenden jaren lange bekendheid dankt. Ooit werd het brimstone genoemd, brandende steen. Omdat de gele aanslag op stenen, vaak aangetroffen bij vulkanen, makkelijk ontbrandt. Het gaat hier dan om elementair zwavel, meestal in de vorm van S8. „Uit diezelfde vulkanen kan een stank opstijgen die je ook in moerassen en riolen ruikt.” Dat is H2S, waterstofsulfide. Het wordt geproduceerd door bacteriën. De combinatie van stank en vuur, vooral bij vulkanen, maakt dat zwavel vroeger werd geassocieerd met „het kwaad, demonen, de dood, eeuwige verdoemenis en de hel”, schrijft Szydlo in z’n essay. Daarin behandelt hij ook het belang van zwavel voor de alchemisten in de Middeleeuwen. De juiste verhouding van het gele zwavel met het zilverkleurige kwik zou het felbegeerde goud opleveren. Inspiratie voor dit idee, schrijft Szydlo, kwam onder meer van het mineraal pyriet, dat „het oppervlakkige voorkomen” van goud heeft, maar een verbinding is tussen ijzer en zwavel. Nepgoud dus. „Weet je trouwens wat tegenwoordig de belangrijkste bron van zwavel is”, vraagt Szydlo. „De fossiele industrie.” Fossiele brandstoffen bevatten kleine hoeveelheden zwavelverbindingen. Tot de jaren 70 werden die mee verbrand, en kwamen in de lucht terecht. Maar toen duidelijk werd dat ze zure regen, en sterfte van bomen, veroorzaakten, kwam er regelgeving voor het ontzwavelen van fossiele brandstoffen. Gevolg: enorme bergen zwavel. „Die bergen worden voor een aanzienlijk deel verwerkt tot zwavelzuur, een van de belangrijkste grondstoffen van de chemische industrie.” Een dag na het gesprek wordt nog een vergeten vraag aan Szydlo gemaild. Of hij wist dat wetenschappers onderzoeken in hoeverre het klimaat afgekoeld kan worden door enorme hoeveelheden zwaveldioxide (SO2) in de stratosfeer te brengen? Zoals vulkanen dat ook doen. SO2 kan zonlicht blokkeren. „Nee, dat wist ik niet”, schrijft hij. Hij is er meteen meer over gaan lezen. „Het lijkt me een vergezocht idee, heel moeilijk en duur om uit te voeren.”</p>]]></description>
      <guid>https://nrc.nl/nieuws/2024/02/29/ondergewaardeerd-zwavel-is-essentieel-voor-het-leven-a4191554</guid>
      <pubDate>Thu, 29 Feb 2024 05:39:24 +00:00</pubDate>
    </item>
    <item>
      <title><![CDATA[
		Iridium is de stille getuige van een catastrofe
	]]></title>
      <description><![CDATA[<p>Het flinterdunne iridiumrijke laagje dat geologen wereldwijd in aardlagen terugvinden werd bekend als de karakteristieke grens tussen de geologische tijdperken Krijt en Tertiair. Het heeft een buitenaardse oorsprong, ontstaan na de verwoestende inslag van de Chicxulub-meteoriet, 66 miljoen jaar geleden. De klap was zo groot dat 85 procent van het leven op aarde uitstierf, inclusief de dinosauriërs. De Amerikaanse geoloog Walter Alvarez, en vrijwel gelijktijdig zijn Nederlandse collega Jan Smit, realiseerden zich als eersten dat de opvallend afwijkende samenstelling van het laagje tussen de sedimenten van het Krijt en Tertiair een stille getuige moest zijn van de catastrofe. Vanuit de door de botsing verpulverde meteoriet waren er grote hoeveelheden iridiumrijk stof in de atmosfeer gekomen die vervolgens over een groot gebied neerdaalden. De vondst van de inslagkrater nabij het Mexicaanse schiereiland Yucatan heeft bevestigd dat dit scenario zich inderdaad zo heeft voltrokken. Iridium is een van de zeldzaamste metalen op aarde. De voornaamste bron waaruit het gewonnen kan worden is platina- en nikkelerts. Van alle metalen is iridium het meest corrosiebestendig. Het heeft een zeer hoog smeltpunt en lost niet op in sterke zuren. Die laatste eigenschap leidde ook tot de ontdekking van het element in 1803 door de Britse scheikundige Smithson Tennant. Hij was geïntrigeerd door het zwarte residu dat overbleef nadat platina-erts was opgelost in koningswater, een mengsel van drie delen zoutzuur en een deel salpeterzuur. Waar zijn voorgangers dachten dat het bezinksel roet of lood was, ontdekte Tennant hierin twee nieuwe chemische elementen: iridium (atoomnummer 77) en ook osmium (76). Puur iridium is zeer broos en bijna onmogelijk te bewerken. Toch werden er al snel toepassingen gevonden voor het nieuwe metaal. Het bleek in 1834 geknipt voor de harde, corrosiebestendige punten in luxe gouden vulpennen. Nadat Amerikaanse chemici een nieuwe methode hadden ontwikkeld voor het bewerken van iridium werd het geloof in nieuwe toepassingen zo groot dat zij daar in 1881 in Cincinnati een gespecialiseerd bedrijf voor oprichtten: de American Iridium Company. Het bijzondere metaal werd verwerkt in ultrafijne injectienaalden, de lagering van kompasnaalden en in robuuste onderdelen van telegraafmachines. Het hoge smeltpunt maakte iridium later bij uitstek geschikt als materiaal voor smeltkroezen waarin bij hoge temperaturen en onder agressieve omstandigheden chemische reacties konden plaatsvinden. Verwerkt in een thermokoppel kreeg het een toepassing om heel hoge temperaturen te kunnen meten. Iridium wordt ook gebruikt in het omhulsel van nucleaire generators aan boord van satellieten, want het is uitermate hittebestendig en doorstaat met gemak de grote G-krachten van lanceringen. Omdat het zo corrosiebestendig is, koos het Internationale Bureau voor Maten en Gewichten in 1889 voor een staaf van 90 procent platina en 10 procent iridium als maat voor de standaardmeter. Twee inkepingen op deze zogeheten X-meter, bewaard in Sèvres, Frankrijk, definieerden tot 1960 de standaardmaat. Tegenwoordig is die veel preciezer gedefinieerd als de afstand die licht in 1/299.792.458 seconde aflegt.</p>]]></description>
      <guid>https://nrc.nl/nieuws/2024/02/14/iridium-is-de-stille-getuige-van-een-catastrofe-a4190093</guid>
      <pubDate>Wed, 14 Feb 2024 05:39:24 +00:00</pubDate>
    </item>
    <item>
      <title><![CDATA[
		Het zwarte bedrog van actinium
	]]></title>
      <description><![CDATA[<p>‘Waardeloos’ luidde eeuwenlang het mijnwerkersoordeel over een zwart mineraal dat onder meer werd gevonden in de zilver- en kobaltmijnen in het Ertsgebergte op de grens van Tsjechië en Duitsland. Pechblende noemden de mijnwerkers het: zwart bedrog. Dat het mineraal ook nogal radioactief was, merkten ze niet. Maar voor chemici werd deze pekblende een goudmijn. Al in 1789 werd eruit het tot dan toe onbekende element uranium geïsoleerd (al bleek dat later uraniumoxide) en rond 1900 lieten Marie en Pierre Curie vele tonnen van dit uraniumerts afleveren bij hun Parijse laboratorium. Het spul zat vol met vervalproducten van uranium en lag zo aan de basis van hun ontdekking van polonium en radium. En dankzij pekblende werd toen ook het radioactieve metaal actinium ontdekt. Tenminste, dat heeft een van de assistenten van de Curies altijd beweerd, André Debierne (1874-1949). De beroemde Curies hebben hun jonge pupil en huisvriend hierin altijd gesteund. En nog altijd, zoals in het fascinerend dikke Chemistry of the Elements uit 1997 , maar ook in recentere studies, wordt de ontdekking van actinium onbekommerd toegeschreven aan Debierne. Want publiceerde hij niet al in 1900 zijn ontdekking van dat radioactieve element dat zo sterk op thorium leek? Dat de Duitse industriechemicus Friedrich Oskar Giesel (1852-1927) vier jaar later zijn ontdekking bekendmaakte van emanium, met dezelfde kenmerken, lijkt mosterd na de maaltijd. En dat Giesel al na een paar jaar zijn naam ‘emanium’ opgeeft ten gunste van actinium, lijkt ook de prioriteit van Debierne te bevestigen. En dat Debierne zijn element aanvankelijk het verkeerde atoomnummer 87 gaf, en Giesel direct het goede getal publiceerde, 89, och. Maar uit verschillende wetenschapshistorische onderzoeken is inmiddels wel duidelijk dat Debierne in werkelijkheid waarschijnlijk niet actinium heeft gevonden maar een van de vele isotopen van thorium. In 1900 beschrijft hij zijn onderzoeksprocedure ook nogal vaag. Friedrich Giesel, chemicus bij een kininefabriek in Braunschweig, raakte direct geïnteresseerd in Debiernes ontdekkingen. Giesels vele verzoeken om meer informatie kregen vanuit Parijs geen enkel antwoord. Maar na Giesels publicatie van emanium wordt Debierne ineens wel actief en hij verklaart in een lezing dat het Duitse emanium hetzelfde is als zijn actinium. Maar de procedure die Debierne dan gebruikt is dezelfde als die Giesel helder heeft uitgelegd in zijn publicatie, niet zijn eigen onduidelijke procedure. Giesel reist kort daarna naar Parijs. Na veel gedoe beslissen Marie en Pierre Curie om een specimen van Giesel en één van Debierne naar Londen te sturen, waar de chemicus William Ramsay het pleit mag beslechten. Maar naar Londen gaat niet een oud specimen van Debiernes, maar een nieuw preparaat – volgens de methode van Giesel. Ramsay beslist dus ten gunste van actinium. Zoals de Duitse chemicus Siegfried Niese schreef in 2017, kon in die tijd een Duitse industriechemicus niet op tegen de wereldberoemde Curies, die net de Nobelprijs hadden gekregen, in 1903. En als onderzoeker zonder universitaire aanstelling telde Giesel in de wetenschappelijke gemeenschap niet erg mee. Maar op zijn gedenksteen op een begraafplaats in Braunschweig staat fier: ‘Entdecker des Aktiniums’.</p>]]></description>
      <guid>https://nrc.nl/nieuws/2024/02/01/het-zwarte-bedrog-van-actinium-a4188702</guid>
      <pubDate>Thu, 1 Feb 2024 05:39:25 +00:00</pubDate>
    </item>
    <item>
      <title><![CDATA[
		Silicium maakt een ander soort leven mogelijk
	]]></title>
      <description><![CDATA[<p>Silicium is een element dat tot de verbeelding spreekt. In onder meer de sciencefictionseries Doctor Who en Star Trek komen buitenaardse levensvormen voor die gebaseerd zijn op silicium, in plaats van koolstof zoals het leven op aarde. Sciencefictionschrijvers kiezen silicium in hun verhalen omdat het in het periodiek systeem recht onder koolstof staat. Elementen die een kolom delen, hebben vaak vergelijkbare eigenschappen. Silicium- en koolstofatomen hebben bijvoorbeeld beide vier vrije elektronen in de buitenste schil waardoor ze een breed scala aan verbindingen kunnen vormen, wat nodig is voor de complexe chemie van leven. Bovendien is silicium alom aanwezig. Het staat op plek acht van meestvoorkomende elementen in het heelal. Ruim een kwart van de massa van de aardkorst bestaat uit element 14. Je vindt silicium voornamelijk in de vorm van siliciumdioxide (silica), waar zand en stenen zoals kwarts, vuursteen en amethist uit bestaan. Hoewel het leven op aarde er niet op gebaseerd is, zijn er enkele levensvormen die gebruikmaken van dit element. Zo zijn er sponsdieren die hun skelet opbouwen met siliciumdioxide en het exoskelet van diatomee bestaat eruit, dat zijn eencellige algen. Voor mensen is silicium een van de nuttigste elementen. Dat begon met de ontdekking dat je met afgebroken stukken vuursteen niet alleen vuur kunt maken – en daarmee warmte en licht – maar ook scherpe werktuigen, zoals vuistbijlen. Later ontwikkelden mensen bouwmaterialen zoals cement en bakstenen, met siliciumdioxide als hoofdingrediënt. Daarna volgde een nog grotere ontdekking: als je silica smelt ontstaat er glas. En daarmee ramen, brillen en telescopen. Ondanks de vele toepassingen werd silicium pas in 1824 ontdekt door de Zweedse scheikundige Jöns Jacob Berzelius. Het bleek namelijk ongelooflijk lastig om het silicium los te trekken van de atomen waarmee het verbonden is, zoals zuurstof. Dat lukt alleen bij hoge temperaturen. Die extreem sterke band tussen element 14 en zuurstof is een van de redenen dat het onwaarschijnlijk is dat er echt op silicium gebaseerde levensvormen bestaan. Daarnaast zijn andere siliciumverbindingen juist te zwak en gaan ze niet goed samen met het levenselixer water. In omstandigheden die wij zien als gunstig voor leven, lijken siliciumlevensvormen dus weinig kans te maken. (Hierbij gaan we uit van de biologische definitie van leven.) Maar we hebben het nog niet gehad over de technologische toepassing van silicium die zo beroemd is dat er een regio in Californië naar vernoemd is: Silicon Valley. Door aan ultrapuur silicium een piepklein beetje andere elementen toe te voegen, kun je een halfgeleider produceren met precies de gewenste elektrische eigenschappen voor computers en andere (micro-)elektronica. Daarnaast maken de foto-elektrische eigenschappen van silicium het een geschikt materiaal voor zonnecellen. Met de opkomst van kunstmatige intelligentie gaan computers zich steeds meer gedragen als mensen. Je zou kunnen zeggen dat onderzoekers streven naar een op silicium gebaseerde vorm van intelligentie, die je misschien zelfs een vorm van leven zou kunnen noemen.</p>]]></description>
      <guid>https://nrc.nl/nieuws/2024/01/17/silicium-maakt-een-ander-soort-leven-mogelijk-a4187243</guid>
      <pubDate>Wed, 17 Jan 2024 05:39:25 +00:00</pubDate>
    </item>
    <item>
      <title><![CDATA[
		Als je te veel calcium gebruikt, kun je nierstenen krijgen
	]]></title>
      <description><![CDATA[<p>Drink je melk op, dat is goed voor je tanden en je botten. Veel Nederlandse kinderen zijn ermee opgevoed. In 100 milliliter melk zit 125 milligram calcium. Dan zit je met een glas melk al snel aan een kwart van je dagelijkse behoefte. Die ligt hoger voor tieners, zeventigplussers en vrouwen na de overgang, maar gemiddeld zo rond de 1.000 milligram per dag. Kinderen in de groei hebben het mineraal nodig om sterke botten op te bouwen, bij ouderen helpt calcium om botontkalking tegen te gaan, een proces dat bij vrouwen al sneller gaat na hun laatste menstruatie. Al googelend kun je op heel verdrietige plaatjes stuiten van kinderen met kromme beentjes. Die kregen ze door een tekort aan vitamine D en calcium. Rachitis heet de aandoening, of Engelse ziekte, verwijzend naar de tijd dat kinderen in Engelse industriesteden in fabrieken werkten, slecht aten en amper daglicht zagen. Want voor een goede opname van calcium is vitamine D nodig, uit daglicht of supplementen. Oxaalzuur, dat bijvoorbeeld in rabarber en spinazie zit, maakt opname van calcium juist moeilijker. Je zou per dag niet meer dan 2.500 milligram calcium moeten consumeren. Als je te veel calcium gebruikt, kun je nierstenen krijgen of het slaat neer in de bloedvaten. Het gebeurt niet snel, maar grof gezegd: je verkalkt van binnen. Calcium is overvloedig op aarde aanwezig. Het is na ijzer en aluminium het meest voorkomende metaal en makkelijk terug te vinden als calciumcarbonaat in kalksteen en gips. Het is een aardalkalimetaal, uit de groep waarin ook beryllium, magnesium, strontium, barium en radium zitten. Overal ter wereld zijn oogverblindende kalkterrassen te bewonderen in de buurt van heetwaterbronnen. Wereldberoemd is Pamukkale in Turkije, dat met zijn witte terrassen de naam ‘kasteel van katoen’ kreeg. Al millennia worden er beelden van kalksteen gemaakt en gips werd gebruikt om piramides mee te bouwen. Met ongebluste kalk, calciumoxide, maakten de Romeinen ijzersterk beton. Ze zagen dat ongebluste kalk, verbrande kalk, lichter was dan kalksteen. De Franse chemicus Antoine Lavoisier vermoedde eind achttiende eeuw wel dat kalksteen het resultaat van oxidatie was, maar kwam nog niet op calcium. Dat was de Britse Sir Humphry Davy, de scheikundige die zo fanatiek met allerlei gassen experimenteerde dat hij er, zo wordt vermoed, ziek van werd en op z’n vijftigste al overleed. Met de elektrische batterijen die door Alessandro Volta waren bedacht, wist Davy zouten in hun elementen te scheiden. Met elektrolyse peuterde hij de ene na de andere verbinding uit elkaar. In 1807 isoleerde hij kalium en natrium en een jaar later ook calcium. De woorden kalk en calcium worden vaak door elkaar gebruikt, maar kalk beslaat een grotere groep alkalische zouten. Kalk als calciumcarbonaat is onmisbaar voor gezonde bodems en diervoeders en als calciumoxide wordt nog steeds veel gebruikt voor bouwmaterialen zoals cement. Terug naar melk, de witte motor. Soms hoor je dat plantaardige varianten belangrijke voedingsstoffen missen. Dat geldt voor biologische ‘drinks’, waar bijna niks bij mag. Maar in andere melkvervangers stoppen producenten, naast vitamine B2 en B12, gewoon vitamine D en calcium.</p>]]></description>
      <guid>https://nrc.nl/nieuws/2024/01/10/als-je-te-veel-calcium-gebruikt-kun-je-nierstenen-krijgen-a4186513</guid>
      <pubDate>Wed, 10 Jan 2024 05:39:26 +00:00</pubDate>
    </item>
    <item>
      <title><![CDATA[
		Ruthenium is een element voor de fijnproever
	]]></title>
      <description><![CDATA[<p>Het duurde even voordat scheikundigen zeker waren van het bestaan van ruthenium. De eerste die de ontdekking van element 44 claimde was de Pool Jedrzej Sniadecki in 1808. Hij noemde het vestium, naar de planetoïde Vesta die een jaar eerder ontdekt was. Maar zijn waarnemingen werden nooit bevestigd en hij trok zijn ontdekking terug. Twintig jaar later deed de Duitse scheikundige Gottfried Osann een poging. Met de Zweedse Jöns Jacob Berzelius bestudeerde hij het residu dat achterbleef nadat ze platina-erts uit de Russische Oeral hadden opgelost in koningswater, een mengsel van zoutzuur en salpeterzuur waarin edelmetalen zoals goud en platina oplossen. Maar volgens Berzelius zat er niets nieuws in dit residu, terwijl Osann beweerde dat hij er maar liefst drie nieuwe elementen in ontdekt had. Een ervan noemde Osann ruthenium, naar Ruthenia, de Latijnse benaming voor Rusland, vanwege de herkomst van het platina-erts. De onenigheid tussen Osann en Berzelius duurde voort totdat de Russische scheikundige Karl Claus het experiment in 1844 herhaalde. Hij vond overtuigend bewijs voor het bestaan van een van de drie elementen. Claus behield de naam ruthenium. Ruthenium is een hard, zilverwit overgangsmetaal. De Britse Nobelprijswinnaar Geoffrey Wilkinson noemde het ‘een element voor de fijnproever’. Hoewel het op zichzelf weinig bijzondere eigenschappen heeft, kan het allerlei interessante chemische verbindingen aangaan die nichetoepassingen hebben. Ruthenium-verbindingen doen het bijvoorbeeld goed als katalysator. Katalysatoren zorgen dat chemische reacties sneller of efficiënter verlopen. Verder vind je op allerlei onverwachte plekken kleine beetjes ruthenium terug, bijvoorbeeld in elektronica en in legeringen (metaalmengsels). Het levert bijvoorbeeld slijtvaste elektronische contacten op en stevige, slijtvaste platina sieraden en vulpenpunten. Zo had de beroemde Parker 51 een punt die bestond uit een legering van ruthenium en iridium. In oktober 2017 haalde element 44 het nieuws omdat meetstations in Europa ruthenium-106 in de lucht detecteerden. Er dreef een wolk van deze radioactieve ruthenium-variant over Europa die afkomstig leek uit de Oeral. Een aantal varianten van ruthenium komen van nature voor in het gesteente in de Oeral. Maar ruthenium-106 niet. Deze radioactieve isotoop ontstaat bijna uitsluitend als bijproduct van kernsplijtingsprocessen in kernreactoren. De hoeveelheid ruthenium-106 boven Europa vormde geen gezondheidsrisico. Maar het wees er wel op dat er ergens bij een nucleair complex iets was misgegaan. Het Russische Majak, bij de grens met Kazachstan, leek de meest waarschijnlijke bron. Majak had in 2016 van het Italiaanse deeltjesfysica-experiment SOX-Borexino een bestelling aangenomen voor een sterke radioactieve bron. Het lijkt waarschijnlijk dat het ruthenium-106 vrijkwam toen er iets mis ging bij de productie van deze bron. Hoewel dit nooit bevestigd is, spreekt het boekdelen dat Majak enkele weken nadat de wolk over Europa dreef de bestelling cancelde. Daarmee was element 44 bijna twee eeuwen nadat Osann het de naam ruthenium gaf, weer verbonden met Rusland.</p>]]></description>
      <guid>https://nrc.nl/nieuws/2024/01/03/ruthenium-is-een-element-voor-de-fijnproever-a4185846</guid>
      <pubDate>Wed, 3 Jan 2024 05:39:26 +00:00</pubDate>
    </item>
    <item>
      <title><![CDATA[
		Mangaan is een hoogst actueel, hallucinant metaal
	]]></title>
      <description><![CDATA[<p>Het metaal mangaan is alomtegenwoordig. Het zit in spinazie, rijst, eieren en olie. Het is een sporenelement dat belangrijk is in het lichaam, het draagt onder meer bij aan botvorming en opname van vitamines. Een volwassene heeft ongeveer 12 milligram mangaan in het lichaam. Tegelijkertijd is mangaan een toxische stof. Een teveel zorgt voor hallucinaties, vergeetachtigheid en parkinsonachtige klachten. Liefhebbers van eieren en spinazie hoeven niet te vrezen, lassers daarentegen moeten oppassen, mangaanvergiftiging wordt meestal veroorzaakt door inademing van mangaanstof bij het lassen. Dat juist lassers risico lopen is niet verwonderlijk: de grootste toepassing van mangaan is in staal. Staal bestaat voornamelijk uit ijzer, met een beetje koolstof. Om de mechanische eigenschappen van het staal te beïnvloeden worden legeringselementen toegevoegd, waaruit het staal voor 1,5 tot ruim 12 procent kan bestaan. Mangaan wordt in de legering gestopt om het ijzer minder bros te maken, het verhoogt de rekgrens en de treksterkte. Ook de batterij-industrie gebruikt graag mangaan, in de kathode van de batterij. Mangaan kan goed elektronen opnemen en afstaan, wat nodig is bij het op- en ontladen van een batterij. Kathodes zijn er in vele samenstellingen. De bekendste op dit moment is de nikkel-mangaan-kobaltkathode, daar rijden veel elektrische auto’s mee rond. In een auto met een batterij van 185 kilo zit zo’n 10 kilo mangaan. De beschikbaarheid van staal en batterijen is cruciaal voor het slagen van de energietransitie. De vraag naar batterijen zal de komende jaren sterk groeien. De behoefte aan staal groeit minder hard, maar daarvan wordt al decennia veel gebruikt, in 2020 zo’n 1,8 miljard ton, en voor 2030 is de verwachte vraag 2 miljard ton. Er zijn daarom serieuze zorgen over materiaalschaarste. Een van de oplossingen voor die schaarste wordt gezocht op de zeebodem. Daar liggen ‘polymetallische nodulen’, die doorgaans mangaanknollen worden genoemd. Dat mangaan zo prominent in die naam zit komt doordat ze vooral uit mangaanoxiden bestaan, verrijkt met ijzer, kobalt, nikkel en koper – zowat het hele boodschappenlijstje van metalen voor de energietransitie. De knollen groeien langzaam: millimeters tot tientallen millimeters per miljoen jaar. Ze zijn te vinden op plekken waar weinig sediment neerslaat. Mangaanknollen van de zeebodem rapen is een hoogst controversiële activiteit, die nog niet is toegestaan. Het ‘rapen’ is in praktijk opzuigen, wat door voertuigen met rupsbanden gebeurt, waarna de knollen (en meegekomen gruis en bodemleven) via een enorme buis naar een schip aan het oppervlak gehaald worden. Het is niet bekend in hoeverre ecosystemen op de zeebodem hierdoor verstoord raken, maar natuurorganisaties verwachten niet veel goeds. Binnenkort moet de zeebodemautoriteit beslissen over de mangaanknollen. Zo is het metaal, waarvan het bestaan voor het eerst werd vermoed door Heinrich Pott in 1740, en dat voor het eerst werd geïsoleerd door Johan Gahn in 1774, een element geworden dat schittert in het middelpunt van vele hoogst actuele discussies die raken aan de toekomstige bewoonbaarheid van de planeet.</p>]]></description>
      <guid>https://nrc.nl/nieuws/2023/12/06/mangaan-is-een-hoogst-actueel-hallucinant-metaal-a4183470</guid>
      <pubDate>Wed, 6 Dec 2023 05:39:27 +00:00</pubDate>
    </item>
    <item>
      <title><![CDATA[
		Wolfraam is een strategisch materiaal voor de oorlogsindustrie
	]]></title>
      <description><![CDATA[<p>‘Wolfraam wordt onverbiddelijk geassocieerd met één toepassing, de tragisch inefficiënte gloeilamp”, schrijft chemicus Theodore Gray in z’n boek De Elementen (2010). Wolfraam is bij hoge temperaturen het sterkste metaal. Het was het meest geschikt om, verwerkt als dunne draad, elektrisch te verhitten totdat het geelwit oplichtte. Maar efficiënt was het allerminst, schrijft Gray. Slechts 10 procent van de elektriciteit werd omgezet in zichtbaar licht, 90 procent ging verloren als warmte en infrarode straling. Inmiddels is de gloeilamp, en deze toepassing van wolfraam, passé – de populariteit van elementen golft op en neer. In de meeste landen is de gloeilamp uitgefaseerd en vervangen door eerst de spaarlamp en recenter de ledlamp. Wat elementen als gallium en indium populairder heeft gemaakt. De populariteit van wolfraam groeide juist sterk in aanloop naar de Tweede Wereldoorlog. Omdat het dicht en sterk is, en onder de metalen de hoogste smelttemperatuur (ruim 3.400°C) heeft, bleek het uiterst geschikt om te verwerken in pantsermunitie, geweerlopen en scheepsdekken. En als wolfraamcarbide, dat de hardheid van diamant benadert, verbeterde het boor-, zaag- en snijapparatuur. Voor de oorlogsindustrie werd wolfraam een van de meest strategische mineralen, schrijft de Spaanse historicus Joan Maria Thomàs in Comillas Journal of International Relations. Duitsland haalde z’n wolfraam vanaf 1936 vooral uit China, maar nadat de Britten en Amerikanen die bron grotendeels hadden geblokkeerd, ging het nauwere banden aan met het neutrale Portugal en Spanje. Het geleverde wolfraam werd deels betaald met goud dat was gestolen van Joden. De VS wisten ook die bron in de loop van 1944 af te knijpen. Maar nooit helemaal – gezien de torenhoge prijzen van wolfraam was smokkel zeer lucratief. De benaming van wolfraam kan tot verwarring leiden. In het Engels heet het tungsten. Dat is de naam die de Zweedse apotheker Carl Wilhelm Scheele er in 1781 aan gaf, nadat hij een wit mineraal had ontleed in een zout van calcium en een nieuw zuur, dat hij ‘zuur van een zware steen’ noemde – zware steen is in het Zweeds tung sten. Maar in 1783 wisten de broers Juan José en Fausto de Elhuyar y de Zubice als eersten wolfraam te isoleren uit het mineraal wolramiet. Zij stelden toen de naam ‘volfram’ (het Spaanse alfabet kende de letter w toen niet) voor, de naam die in 1556 al was gebruikt door de Duitser Georgius Agricola, de vader van de mineralogie. Agricola zag dat een bepaald mineraal in staat was om tin als het ware te verteren, zoals een wolf een schaap eet, en hij noemde het lupi spumen, in het Duits wolf rahm (zoiets als schuim of speeksel van de wolf). Hoewel de meeste landen tegenwoordig voor element 74 de naam wolfraam gebruiken, spreken Engelstaligen vaak nog van tungsten. Omdat wolfraam bijna dezelfde dichtheid heeft als goud wordt weleens geprobeerd om er vervalsingen mee te maken. Het metaal houdt ook straling tegen, en wordt daarom toegepast in bijvoorbeeld cilinders waarin spuiten met radioactief medicijn worden vervoerd. Als wolfraamcarbide wordt het nog steeds toegepast in allerlei boren en fresen, sinds de jaren 80 ook in de Europese tandartspraktijk.</p>]]></description>
      <guid>https://nrc.nl/nieuws/2023/11/23/wolfraam-is-een-strategisch-materiaal-voor-de-oorlogsindustrie-a4181823</guid>
      <pubDate>Thu, 23 Nov 2023 05:39:27 +00:00</pubDate>
    </item>
    <item>
      <title><![CDATA[
		Fluor is een ideale partner voor vrijwel alle elementen
	]]></title>
      <description><![CDATA[<p>Fluorchemici golden lang als de whizzkids onder de scheikundigen. Als geen ander konden zij spelen met de eigenschappen van moleculen. Hoewel het goochelen met fluor begon in de anorganische chemie, werd het later minstens zo spectaculair in de organische chemie. Fluor kan namelijk geheel of gedeeltelijk waterstofatomen in bijna iedere willekeurige organische stof vervangen. Fluor is van alle halogenen de meest voorkomende op aarde, maar niettemin bleek het bijzonder lastig dit element in pure vorm te isoleren. Op 26 juni 1886 lukte dat de Franse chemicus Henri Moissan uiteindelijk wel. Moissan gebruikte elektrolyse om F2 uit een mengsel van kaliumfluoride en waterstoffluoride vrij te maken, een methode die de chemische industrie in de basis nog steeds gebruikt om fluorgas F2 te maken. Moissan kreeg in 1906 de Nobelprijs voor Scheikunde voor zijn prestatie. Pas in 1986 lukte het ‘fluorgod’ Karl Christe om F2 via chemische synthese te produceren. Fluor is van alle chemische elementen het meest reactief. Het is de ideale partner voor alle elementen, behalve de lichte edelgassen helium, neon en argon. Die agressiviteit is terug te voeren op de zwakke binding tussen twee fluoratomen in fluorgas en de juist heel sterke binding die fluor vormt met andere soorten atomen. De industriële productie van fluor kwam goed op gang tijdens de Tweede Wereldoorlog, ten behoeve van het Amerikaanse Manhattan-project. Het was nodig om voldoende uraniumhexafluoride te maken. Dat is onmisbaar bij verrijking van uranium als splijtstof, zowel voor kernwapens als kerncentrales. UF6 is de enige uraniumverbinding die bij kamertemperatuur gasvormig gemaakt kan worden en zo kan uranium in een gascentrifuge verrijkt worden. Chemici hebben intussen meer dan 600.000 verschillende moleculen met één of meer fluoratomen gemaakt. Die hebben toepassingen in medicijnen, bestrijdingsmiddelen, maar ook bijvoorbeeld in de antiaanbaklaag van koekenpannen. Toevoeging van fluor levert over het algemeen stabiele moleculen, die goed bestand zijn tegen verhitting en degradatie. Die robuustheid van de gefluorideerde moleculen heeft echter een keerzijde, ook in het milieu zijn ze slecht afbreekbaar en hopen ze op. Het probleem van bijvoorbeeld de hardnekkige stoffen bekend als PFAS zit hem vooral in de F van fluor. Ook de zogeheten chloorfluorkoolwaterstoffen (cfk’s) hebben de aarde behoorlijk wat schade berokkend. Midden jaren tachtig ontdekten wetenschappers dat cfk’s verantwoordelijk waren voor een gat in de ozonlaag boven de Zuidpool. Sindsdien zijn ze internationaal in de ban gedaan. De naam fluor was er al ver voor de ontdekking van het element. Al in de zestiende eeuw beschreef de Duitse geleerde Georgius Agricola hoe calciumfluoride (een mineraal, ‘vloeispaat’ of ‘fluoriet’ genoemd) in metaalsmelterijen werd toegepast om het smeltpunt van metalen te verlagen. Agricola sprak van ‘fluores’ wat verwijst naar het Latijnse woord fluere, ‘vloeien’. Op zijn beurt is fluor weer de naamgever van de natuurkundige materiaaleigenschap fluorescentie. Fluoriet neemt namelijk fotonen op van invallend licht, die het vervolgens weer in een lagere frequentie uitzendt. Die fluorescentie is onder een uv-lamp goed zichtbaar.</p>]]></description>
      <guid>https://nrc.nl/nieuws/2023/11/08/fluor-is-een-ideale-partner-voor-vrijwel-alle-elementen-a4180121</guid>
      <pubDate>Wed, 8 Nov 2023 05:39:27 +00:00</pubDate>
    </item>
  </channel>
</rss>
