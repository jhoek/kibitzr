<?xml version="1.0" encoding="utf-8"?>
<rss version="2.0">
  <channel>
    <title><![CDATA[De betrouwbare mannetjes]]></title>
    <link>https://www.volkskrant.nl/columns/Melle-Runderkamp</link>
    <description><![CDATA[De betrouwbare mannetjes]]></description>
    <item>
      <title><![CDATA[De Betrouwbare Mannetjes gaan mee in de euforie]]></title>
      <description><![CDATA[<p>‘ZÓ KIJKT HET BUITENLAND NAAR NEDERLAND TIJDENS DE NAVO-TOP. Den Haag is deze dagen vanwege de Navo-top het toneel voor geopolitiek, en Nederland weet ook op andere manieren de internationale spotlights te grijpen. Van gegrinnik in de buitenlandse pers tot bewondering voor ons koninklijk huis: dit zijn de momenten waarop ons kikkerlandje het grote geopolitieke podium even stal.’ - De Telegraaf, 25 juni. ‘De Nederlandse koning Willem-Alexander en zijn stralende Máxima maakten het tot een waar ‘royal event’ waar ‘King Trump’ zich als een vis in het water voelde.’ (Tampa Chronicle, Verenigde Staten) ‘Sommige van zijn landgenoten zullen zich gegeneerd hebben voor zijn optreden, gewalgd (‘disgustado’) misschien zelfs. Een enkeling heeft wellicht meermaals een beetje overgegeven in zijn mond. Maar de behendige Mark Rutte wist precies hoe hij het varken moest berijden.’ (Diario Popular, Paraguay) ‘Amai, d’n Hollanders leken er weldra ambetant veel goesting in te scheppen de alliantie d’n kotbaas te zijn en waren zo mogelijk nog fierder op hun Mark dan ze op ‘hun Mathieu’ of ‘hun Max’ denken te mogen zijn. Allez zeg. Komaan.’ (Het Laatste Nieuws, België). ‘De lekkernij noemt men liefdevol gaufre au sirop en wordt – gezien de lange rijen voor de tientallen ambachtelijke winkels in de hoofdstad – door de Nederlander, die nogal direct is en vaak ‘hè’ zegt als hij Engels praat en zijn eigen land om de een of andere reden voortdurend pays des petites grenouilles noemt, dagelijks meermaals genuttigd.’ (Le Journal de Montréal, Canada) ‘... waar mensen met de mondhoeken naar beneden zich starend op hun iPhones door stenen kolossen van inwisselbare winkelstraten bewegen op zoek naar korting. Ondertussen klagend als de vrouw van Jaćlav Sziwrinski na een nacht volle bak baręzvćisćzc. Nee, dat deze hoogst welvarende natie al jaren in de top 5 van gelukkigste landen ter wereld staat, is maar moeilijk te geloven.’ (Wyborcza, Polen) ‘Terwijl de waanzin ons en masse de oorlogsfuik in doet slaapwandelen, keek ik op mijn hotelkamer naar een raaskallende man met een snor. In iets wat nog het beste te omschrijven valt als een hurlingkantine, maar dan op tv.’ (The Drogheda Independent, Ierland) ‘Met zijn allen hetzelfde datingprogramma kijken, soeppakketten, vroegboekkorting – het doet het Nederlandse hart allemaal harder kloppen. Maar er lijkt niets, helemaal niets, waar je de kleine buurman enthousiaster mee krijgt dan met wat ‘het buitenland’ van hem vindt.’ (Der Spiegel, Duitsland) ‘Voor de niet-Nederlander blijft het een enigma dat deze middelmatige figuur, die in 2004 als verantwoordelijk wethouder met zijn vadsige kop en vrolijk Frénk van der Linden-hemd veelvuldig een tippelzone bleek te bezoeken waar zich de meest betreurenswaardige heroïnegevallen ophielden, überhaupt als ‘partijprominent’ wordt gezien, al oogt hij – justo é justo – tegenwoordig een hedendaagse João ‘de hartendief’ Niveira uit Um sabor apaixonado do mundo.’ (Correio de Manha, Portugal) ‘…Wouter de Winther, Angela de Jong en ‘Raymond Mens’. Anders dan bij ons zijn het hier niet een handjevol praatprogramma’s dat verschillende gasten ontvangt. Nee, hier ontvangen steeds dezelfde gasten iedere avond een andere talkshow.’ (al-Thawra,Yemen) ‘Maar dat bleek bij navraag de minister-president, Dirk Schof, te zijn.’ (Aftonbladet, Zweden) ‘Waarom moet alles zo hysterisch en doet niemand – behalve Job Cohen – een beetje normaal?’ (De Volkskrant, Nederland)</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-gaan-mee-in-de-euforie~b9269dc6/</guid>
      <pubDate>Sat, 28 Jun 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes tanken graag wat concrete, uitvoerbare plannen mee]]></title>
      <description><![CDATA[<p>‘Oud-politicus Klaas Dijkhoff (VVD) richt een denktank op die concrete en uitvoerbare plannen wil aanbieden aan de politiek om zo de democratie te versterken. De groep gaat Voor Ons Nederland heten en moet met ideeën komen namens de stille, milde meerderheid in Nederland. Dijkhoff krijgt bij zijn initiatief hulp van oud-politici, zoals Lodewijk Asscher en Gert-Jan Segers. Ook bekende Nederlanders buiten de politiek hebben hun steun uitgesproken, zoals Ronald Koeman en Jan Smit.’NOS.nl, 17 juni 2025 • Iedere partij die deelneemt aan landelijke verkiezingen dient een ledenstructuur te hebben. • Een maximum van twee volledige ambtstermijnen voor de minister-president. • Een peilingverbod in de laatste vier weken voor de verkiezingen. • Bij start denktanks niet doen alsof links en rechts in dezelfde mate hebben bijgedragen aan de opkomst van het populisme. • Invoering talkshowquotum. • Invoering talkshowgastenrotatiequotum (in een dan dus sterk verkleind talkshowveld). • In plaats van een denktank oprichten je roeren op het moment dat je partijgenoten liegen over gratis borstvergrotingen voor asielzoekers dan wel nareis op nareis op nareis. • En hopen dat een bepaalde partij straks niet alsnog in een coalitie stapt met antidemocratische partijen ‘omdat de kiezer een duidelijk signaal gegeven heeft’. • Of duimen dat een bepaalde milde meerderheidspartij niet weer bezuinigt op onderwijs. • Niet proberen de stille, milde meerderheid te lokken met Jan Smit (en/of Gert-Jan Segers). • Schermtijd voor volwassen invoeren. • Aspirant-populisten afschrikken met de Joost-Eerdmans-paradox. • Reisprogramma waarin Sven Kockelmann de mooiste haciënda’s van Latijns-Amerika bezoekt of een ander fijn programma buiten Nederland rondom Sven Kockelmann. • Afschaffen of op z’n minst verplichte fusie van De perstribune/Het mediaforum/Stand.nl op Radio 1. • Zelfreflectie-retraite voor Dilan Yeşilgöz die op partijcongres zei dat ‘degene die nu nog denkt dat samenwerken met Wilders kans biedt op goed beleid, zich vergist’. • NSC-fractie van een binaire beslisdobbelsteen voorzien. • Als land proberen iets hoger te mikken dan ‘staatssecretaris Thierry Aartsen’. • Hoedjessysteem bij talkshows invoeren zodat je aan het type hoofddeksel in een oogopslag de mate van expertise van de tafelgasten kan afleiden. • Mensen die bij de vorige verkiezingen BBB of NSC hebben gestemd krijgen stembegeleider toegewezen of mogen iig niet meer anoniem stemmen. • In stroken gekleurd petje met propeller voor Angela de Jong bestellen. • Klimaatproblemen durven aanpakken zonder het ministerie eerst om te dopen tot ‘Klimaat en Groene Groei’. • Sowieso kiezers ingewikkelde beslissingen uitleggen in plaats van maar schijterig achter hun onvrede aan te lopen. • Geen rare mensen meer als premier. • Wekelijks live college (NPO 1) door Wim Voermans in zijn eigen Democratie University (bolhoedje). • Hopen dat de minister van Justitie geen begrip toont voor racistische debielen die in een geel hesje bij de grens op zoek gaan naar bruine mensen. • Andere kwalificaties voor de Hollandse Nieuwe vinden dan ‘lekker vet’ en ‘ziltig’. • Voetbalkantines niet meer op tv uitzenden, ook niet als het slechts een soort voetbalkantine is. • Inperken aantal Kamerleden dat Henk en/of Vermeer heet. • Nationale open dag bij de tien grootste veehouderijen van Nederland. • Eventueel gewogen stemming Tweede Kamerverkiezingen met negatieve koppeling voor volwassen mensen in Red Bull-kleding. • Een slimme manier verzinnen waarop het mobiliseren van de stille, milde meerderheid niet verzandt in een soort grijze middelmaat waarop mensen hun ongenoegen gaan botvieren als het niet gaat zoals ze willen en weer vluchten naar populistische partijen waardoor je straks weer een nieuwe denktank moet oprichten.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-tanken-graag-wat-concrete-uitvoerbare-plannen-mee~b3ea7163/</guid>
      <pubDate>Sat, 21 Jun 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes gaan even cultuur snuiven]]></title>
      <description><![CDATA[<p>(Dans, Duitsland, 237 minuten) Lichamen, objecten en geluiden raken met elkaar verstrengeld in deze paradoxale zoektocht naar identiteit die fluïde wordt wanneer een relatief nieuwe groep op zoek moet naar de opvolger van hun oorspronkelijke leider, omdat hun tussentijdse leider twijfelt over haar leiderschapskwaliteiten. Een personeelsadvertentie voor de nieuwe leider die opeens vraagt om ‘besluitvaardigheid’, ‘daadkracht’ en ‘charisma’ leidt tot een perpetuum mobile van oneindige aarzeling. Aarzeling over zelfbeeld, koers, nut, en aarzeling over twijfel in het algemeen. (Slampoetry, Nederland, 3 minuten 52 seconden) Intieme hommage aan het krankzinnig eenzijdige, populistische talkshowaanbod op de Nederlandse televisie en de invloed ervan op het nationale gemoed. (Opera, Turkije, 130 minuten) Prinses Dilaz vervloekt de minnaar die haar verlaten heeft en bezweert – na een weekje overleg – om (in ieder geval voorlopig) nooit meer bij hem terug te keren. In een sensueel onderzoek naar een herinterpretatie van het ego richt ze haar wrok uiteindelijk op de opvallend snel afgevallen polyglot Franz. Deze waarschuwt de prinses dat haar gedrag niet zonder gevolgen zal blijven. Een kloeke verbeelding over de strijd tegen gezichtsverlies in een balanceeract die auditief het uiterste van de luisteraar vraagt. (Theater, Italië, doorlopend programma) Marathonestafettemonoloog waarin 37 acteurs 24 uur per dag een interpretatie doen van Rob Oudkerk en zijn onuitputtelijke zucht naar aandacht, dit keer voor een standpunt dat slechts een handvol mastodonten interesseert en waarbij voorbij wordt gegaan aan de wens van bijna 90 procent van de leden voor een fusiepartij. Wie Oudkerks werk kent, herkent zijn bewegingen in het broze lichaam van Ad Melkert. Voor wie hem niet kent, ontvouwt zich via Gianni Spekman dan wel Gerdi Verbeet een voorstelling waarin het geheugen van de dans en de ongrijpbaarheid van tijd centraal staan. Wat is imitatie, wat is origineel? Een uniek en spannend kleurpalet. (Kindertheater, Nederland, 127 minuten) Caroline, Dilan en Nicolien hebben ruzie. Maar ruzie is kinderachtig. En dus verzinnen ze een oplossing. Delen. Want waarom zou je niet delen als er genoeg is voor iedereen? Dilan krijgt asielprocedure en vreemdelingen (IND), Asielnoodmaatregelenwet, vreemdelingendetentie, grenstoezicht en strafbaarstelling niet meewerken aan terugkeer. Maar Nicolien dan? Nicolien mag migratie, Dienst Terugkeer en Vertrek, internationale afspraken met herkomstlanden en EU-migratie. Caroline is ook blij. Zij krijgt COA en opvangbeleid, gemeentelijke huisvesting, Oekraïners, tweestatusstelsel (gezinshereniging), Spreidingswet, afschaffen taakstelling én ook nog voorrang statushouders! Super. Zo is iets delen met vreemde mensen die je eigenlijk niks gunt wél leuk. Goed gedaan, meiden! (Mime, Nederland, 247 minuten) In een bijzondere zaalopstelling met theeceremonies zoeken twee mannen van middelbare leeftijd in een aaneenschakeling van beweging tevergeefs naar woorden voor de krankzinnige tijd waarin ze leven. Terwijl ze op zoek zijn naar de uitgang van een glazen kist, worden ze geconfronteerd met ministers en media die het verdommen om racistische eigenrichting van ‘bezorgde burgers’ te benoemen, de VS die in sneltreinvaart op een burgeroorlog afstevenen, en Thomas van Groningen. Als ze denken te kunnen ontsnappen via een trap achter de bank (en daarna ogenschijnlijk een lift) valt Israël Iran aan en lijken de muren ‘letterlijk’ steeds dichter op hen af te komen, hoe hard ze deze ook proberen weg te duwen. Een beklemmende voorstelling op het snijvlak van mondiale waanzin en oprukkend fascisme, waarin storytelling en performance een intieme dialoog vormen.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-gaan-even-cultuur-snuiven~b13e0975/</guid>
      <pubDate>Sat, 14 Jun 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes hebben alvast wat tips]]></title>
      <description><![CDATA[<p>PVV: Slechtnieuwsgesprek met Marjolein inplannen. Zo lang mogelijk in de slachtofferrol blijven hangen. Erop vertrouwen dat VVD, BBB en NSC en alle talkshows het gewoon vijf maanden lang over asielzoekers gaan hebben. Billboards Barry Madlener+duimpjes op de Afsluitdijk. Stockholmsyndroom NPO uitmelken (bloemetje Arjan Noorlander). Van PVV-stemmer Cindy de nieuwe ‘dikke BMW’-mevrouw maken? Gom van Strien. GroenLinks-PvdA: Timmermans groots uitzwaaien (niet te duur i.v.m. kritiek Telegraaf). Vers bloed. Moorman, Halsema. Evt. zelfs Klaver. Hopen op een tweestrijd en dat iedereen dat dan weer de hele tijd gaat zeggen, tweestrijd. Niet meegaan in migratiefuik. Alle aandacht richten op echt belangrijke thema’s zoals oorlogsdreiging, woningmarkt, en gezeik over fusiepartij. Nagaan of er iets is dat kan voorkomen dat Gerdi Verbeet, Ad Melkert, Rob Oudkerk, maar ook Hans Spekman, Ronald Plasterk en Felix Rottenberg, of bijvoorbeeld Lutz Jacobi dan wel Willem Vermeend voortdurend hun mond opentrekken (oorlog/pandemie). D66: Bitterballen inslaan en contact leggen met L.A. the Voices voor toestroom teleurgestelde VVD’ers. De Rob Jetten van 2025 inruilen voor de Rob Jetten van 2023. Jan Paternotte zo mondjesmaat mogelijk inzetten. SP: Jimmy Dijk toch weer baardje (blotebillenfactor)? ChristenUnie: Hopen dat het komende weken niet te veel over Israël gaat. Niet alleen maar vertrouwen op het charisma van Mirjam Bikker. VVD: Vooruitkijken. Anderen onder uit de zak geven. Vooral Timmermans (arrogante man). Intern waken voor softe smaldeel (Nijpels, Broekers-Knol, die feminiene JOVD-jongen). Schema maken welke dag in de week welke VVD’ers bij welke talkshows gaan zitten (max. 3 a 4 per dag). Nederland na meer dan twintig jaar VVD-beleid uitgegroeid tot Europees drugsproducent nr. 1! WNL-baas vragen Sven Kockelmann meer dagelijkse talkshows te geven: Kockeltalk; Nachtkroeg Kockelmann; Kockelekuuu! (ontbijtshow met gymnastiek-element). CDA: Achteroverleunen, voetjes op tafel, andere partijen het werk laten doen. PvdD: Meer bewust zijn van hoe bang Dilan Yesilgöz is voor Esther Ouwehand. JA21: Mensen langzaam laten wennen aan politiek talent Joost Eerdmans. Gezamenlijke optredens Joost en Annabel tot minimum beperken i.v.m. Saskia en Serge-risico. NSC: Nicolien van Vroonhoven uitleggen dat ze misschien minder moeite heeft met praten als ze niet de hele tijd sneller probeert te praten dan ze kan praten. Rekening houden met risico dat Pieter na de zomer op de stoep staat en ‘er weer klaar voor is’. Kockelmann afpakken van VVD. Bromance Eddy-Sven verder uitdiepen. Hopen dat Nicolien straks niet in debat hoeft met Geert. Gewoon ermee stoppen. Voor wie doe je dit nog? Fractiekamer beetje netjes achterlaten voor de NSFVBB. Volt: Hopen dat de kiezer dit keer gevoelig is voor deugdelijke argumentatie en normaal gedrag. BBB: Boeren herinneren aan hoe leuk het de vorige keer was met die omgekeerde vlaggen. Hopen op de visserijstem. Manier vinden om stikstofprobleem te linken aan bruine mensen en/of Frans Timmermans. Incalculeren ‘negatieve Henk Vermeer-bonus’. Denk: Stephan van Baarle uitleggen dat-ie niet steeds op halve snelheid moet praten, omdat het nu klinkt alsof hij een heupflaconnetje in z’n binnenzak heeft. FvD: Campagne aanwenden om nog zo veel mogelijk voedselboxen te verkopen en daarna de boel definitief opdoeken. SGP: Vertrouwen putten uit het feit dat mensen het vorige keer ook niet te eng vonden om op een heel enge man te stemmen. Groep Coenradie: Partijnaam verzinnen – Nieuw Sociaal Forum voor Vrijheid Burger Beweging, (NSFVBB)? – Johan Derksen, Eva, en Angela de Jong de rest laten doen. 27 zetels binnenharken.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-hebben-alvast-wat-tips~b39f5f8f/</guid>
      <pubDate>Sat, 7 Jun 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes willen de hegemonie doorbreken]]></title>
      <description><![CDATA[<p>‘Paul van Loon heeft voor de elfde keer de prijs van de Nederlandse Kinderjury in de wacht gesleept. De schrijver werd onderscheiden voor zijn boek Danse Macabre. In de categorie 7 tot 9 jaar ging de prijs naar de youtubers Rutger Vink en Thomas van Grinsven voor het boek De avonturen van Rutger, Thomas en Paco: De Safari. Het is de vierde keer op rij dat het duo de onderscheiding krijgt.’ (Nu.nl, 28 mei 2025) De avonturen van dr. Toeter: Het Circus (categorie: 6 t/m 9 jaar) Dr. Toeter is verdrietig. Oma Stofpoes heeft weer een enorme Rommelboel gemaakt. Ze heeft van alles beloofd, maar krijgt helemaal niks voor elkaar. Omdat dat nogal negatief op dr. Toeter begint af te stralen, en Professor Pieter Klungelmans er niet meer is om alle klappen te incasseren, besluit hij, om de aandacht af te leiden (maar ook gewoon omdat het leuk is), een groot circus te organiseren. Hij huurt zelfs een zaaltje om zo veel mogelijk mensen op de komst van het circus te wijzen. Lukt het hem de Rommelboel van Oma Stofpoes buiten beeld te houden en de magische halsband van Paco op tijd terug te vinden? Annabel is boos: Annabel is weer boos (categorie: 4 t/m 7 jaar) Annabel is boos. Annabel is heel vaak boos, maar nu ook. Ze heeft een boekje gekregen van de burgemeester. Omdat de stad 750 jaar bestaat. Op zich leuk natuurlijk, maar in het boekje staan bijna alleen maar plaatjes van bruine mensen. En er staan ook helemaal geen Nederlandse tradities in! Nu mag Annabel in de krant. Het is de grootste krant van het hele land. Ze noemt het boekje een woke ‘deugpublicatie’ voor de ‘blanke bakfietsbubbel’ vol ‘communistische heilsleer’. Wow! Wat kan Annabel toch grappig boos zijn! En gelukkig is ze niet meer alleen. Andere mensen zijn nu ook woedend. En dan zit er toch nog een Nederlandse traditie in. Goed gedaan Annabel! Het Jaar van Hoop, Lef &amp; Trots (categorie: Young Adult) Hoop, Lef &amp; Trots is de naam van een groot wooncomplex. Dick, Fleur, Casper, Barry Madlener, Mona, Marjolein en Eddy wonen hier, in aparte huizen, maar toch samen. Ze delen een theater, vrienden, liefde, werken in de tuin en in het café, en er is een ruimte met een piano. Wanneer Marjolein voor de zoveelste keer op de vingers wordt getikt, en uithaalt naar Dilan en Nicolien, terwijl Femke wederom te horen krijgt dat haar plannen juridisch geen stand zullen houden en Fleur weer ruzie krijgt met Eelco – nadat Mona al niet meer door een deur kon met Marjolein – dreigt Geert na een jaar de huur op te zeggen en rest Dick niets anders dan de boel te rekken door te roepen dat er door iedereen ‘snoeihard wordt gewerkt’. Het is de achtergrond voor een spannend en meeslepend verhaal waarin een paar jongeren (en hun vrienden en ook andere mensen) de hoofdrol spelen en er veel dingen gebeuren, maar er ook bepaalde zaken voorvallen en zich in zekere zin min of meer ontwikkelen. Het Geheim van de Zeteltruc (categorie: 10 t/m 12 jaar) Goochelaarsleerlingen Nicolien en Caroline mogen absoluut niet naar Het Oude Slot, want volgens hun stiefvader Dick gebeuren daar mysterieuze dingen. Als ze stiekem toch gaan zien ze hoe medegoochelaarsleerling Dilan van Grootmagiër Mark de Zeteltruc krijgt uitgelegd (ingewikkeld om helemaal uit te leggen, maar in beginsel komt het erop neer dat je van een aantal stoelen nog meer stoelen kan maken, terwijl je op basis van het gevoerde beleid zou zeggen dat ze juist stoelen kwijt zouden moeten raken). Het is het begin van een bloedstollend avontuur, waarin Nicolien en Caroline hun eigen ondergang alleen nog kunnen voorkomen door Dilan het Geheim van de Zeteltruc te ontfutselen voordat Oma Stofpoes de boel definitief opblaast.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-willen-de-hegemonie-doorbreken~b9da560c/</guid>
      <pubDate>Sat, 31 May 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes lazen zowaar de notulen]]></title>
      <description><![CDATA[<p>1. Opening vergadering De Voorzitter opent de vergadering en wil snel ter zake komen. 2. Stikstofdebat De Voorzitter vraagt of de aanwezigen gisteren toevallig naar het Stikstofdebat hebben gekeken. De Voorzitter zegt dat de aanwezigen dan waarschijnlijk ook hebben gezien hoe hij zichzelf daar voor de zoveelste keer voor het oog van de ganse natie heeft moeten vernederen. De Voorzitter gaat staan, loopt achter de aanwezigen langs, en haalt een briefje uit zijn binnenzak. De Voorzitter meldt dat hij zichzelf gisteren op het Journaal enkele zinnen zag uitspreken over de aanpak van de stikstofproblematiek en heeft deze voor de lol eens uitgeschreven. De Voorzitter vraagt mevrouw Wiersma of zij misschien uit kan leggen wat hij bijvoorbeeld bedoelde met ‘... dat het een weerbarstige werkelijkheid is en niet alleen maar een politieke lastige weerbarstigheid maar ook een weerbarstigheid in die zin dat het veel ingewikkelder is dan ik misschien op dat moment dacht’. De Voorzitter stopt achter de heer Van Hijum en legt zijn handen op diens schouders. De Voorzitter vervolgt dat hij zichzelf over de nieuwe plannen hoorde zeggen dat ‘dit was waartoe we met elkaar konden komen in deze toch altijd nog relatief korte tijd gezien de meerdere jaren waarin dit probleem zich de afgelopen periode heeft bevonden’. De Voorzitter fluistert in het oor van de heer Van Hijum of hij enig idee heeft hoe het voelt om jezelf in één zin ‘relatief korte tijd, gezien de meerdere jaren, in de afgelopen periode’ te horen zeggen. De Voorzitter aait de heer Van Hijum door het haar. De Voorzitter vraagt aan mevrouw Keijzer of zij misschien nog weet dat het vorige kabinet meer dan 20 miljard had uitgetrokken voor het uitkopen van boeren en verduurzaming en dat daar na de onderhandelingen door haar BBB nog maar een schijntje van over is. De Voorzitter gooit een stoel omver. De Voorzitter briest dat hij begin dit jaar zelfs een groep van elf! ministers in de Ministeriële Commissie Stikstof heeft gestopt om te kijken hoe ze Nederland weer van het slot kunnen krijgen maar dat ook dat, surprise surprise, helemaal geen reet heeft opgeleverd. De Voorzitter schopt tegen de flip-over, bezeert zijn voet en zakt in zijn stoel. Eppo Bruins vraagt of het gaat en geeft de Voorzitter zijn stoffen zakdoek. De Voorzitter veegt de tranen van zijn wallen, snuit zijn neus, dankt Eppo Bruins, en zegt dat hij gewoon heel erg baalt, ook omdat het kabinet over een paar weken een jaar bezig is en hij gewoon heel erg had gehoopt dat dat een leuke dag zou worden, maar ze hebben werkelijk nog geen kut voor elkaar gekregen en hij ziet de krantenkoppen al voor zich. 3. Gaza De heer Veldkamp vraagt of ze het misschien ook even over Gaza kunnen hebben. De Voorzitter zegt dat hij op dit moment te emotioneel is om iets over Gaza te zeggen en stelt voor dit onderwerp over het weekend heen te tillen. 4. WVTTK/Rondvraag De heer Madlener vindt het ‘met alle respect te kort door de bocht’ om te zeggen dat dit kabinet ‘nog geen kut’ voor elkaar heeft gekregen. De Voorzitter zegt dat hij mag hopen dat de heer Madlener nu niet gaat beginnen over dat we weer 130 km/u mogen rijden op de Afsluitdijk. De heer Madlener mompelt dat je dus ook 130 mag bij Lelystad een stukje en tussen Holsloot en Zwartemeer, dus. De Voorzitter kijkt de heer Madlener met grote ogen aan, draait zijn stoel naar het raam, en staart voor zich uit. 5. Afsluiting En lijkt de vergadering te sluiten?</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-lazen-zowaar-de-notulen~b30751cc/</guid>
      <pubDate>Sat, 24 May 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes staan langs de lijn]]></title>
      <description><![CDATA[<p>Ik wist het toen ze die vrije trap mochten nemen. Ik wist het gewoon. Heb er serieus slecht van geslapen, weet je dat? PSV gaat dit nooit meer weggeven, die walsen met een nulletje of zes over Sparta heen. Ajax had Akpom nooit moeten laten gaan. Ik ga niet eens kijken, denk ik. Ik heb dat hele liedje zelfs nog niet eens gehoord. Israël ook gewoon door. Zondag grote demonstratie bij het Vredespaleis, misschien ga ik daar wel heen. Je voelt je zo machteloos. Ik denk gewoon niet dat Maurice Steijn degene wil zijn die Ajax kampioen gaat maken. En we hebben Makkelie hè? Zondag. Krijg je weer dat domme gedoe met die platte kar. Overal Frank Lammers. Maar ja, als ze zo spelen dan verdienen ze het ook niet. Echt een heel raar seizoen. Bij ons huisje mogen we ook niet meer sproeien. En drinkwater. Ook steeds schaarser. Navo-luchtruim is Navo-luchtruim. Ze willen nu ook overal noodsteunpunten gaan opzetten voor als het crisis is. Nee, ik zie dit niet meer goed komen, eerlijk gezegd. Aan de andere kant: PSV moet winnen he? Dat is een heel ander soort druk. En zolang ze niet vroeg in de wedstrijd op 0-2 komen, moet ik het nog zien. Hlynsson en Carel Eiting zijn er natuurlijk op gebrand om Ajax te helpen. En Sontje Hansen en Lasse Schone willen met NEC tegen Heerenveen natuurlijk ook zorgen dat Sparta tegen PSV nog iets heeft om voor te spelen zodat Ajax alsnog kampioen kan worden, dus die gaan ook volle bak. Het moet eigenlijk zo lang mogelijk 0-0 blijven. Dat PSV op een gegeven moment meer risico moet gaan nemen en dat er dan gaten gaan vallen. Als Sparta op 1-0 komt, gaat het wel echt in die koppies zitten hoor. Ja, heel goed dat ze zich uitgesproken heeft. Meer dan honderd doden weer hè? Echt vreselijk is het. …Sparta moet ook niet te snel op 1-0 komen. Sparta zo tegen de 79ste minuut op een 1-0 voorsprong. Nou dan moet ik het nog zien. En Joey Veerman kan zomaar tegen een rode kaart aanlopen. Of die Benitez maakt weer een enorme ketser. Heeft Jan Joost van Gangelen bedacht. Ketser. Nee, overspannen, geloof ik. Of gewoon moe. Iets burn-outerigs in ieder geval. Echt een clown inderdaad. Met Wilders in zee gaan en dan bij je afscheid huilen dat de politiek verhard is. Ik was eigenlijk altijd meer van Evert Hartman. Hij staat inmiddels wel vierde bij de bookmakers, begreep ik. Dus dat gaat dan ook bij Zweden en Oostenrijk in die koppies zitten. En nu ben je geen prooi maar jager. Is een heel andere uitgangspositie. Nee, ok, je moet het zelf wel nog eventjes doen natuurlijk. Maar Twente moet nog play-offs spelen he? Die gaan geen gekke risico’s nemen als dat niet nodig is. Ik durf zelfs te zeggen dat Ajax nu eerder van Twente wint dan wanneer ze woensdag van Groningen hadden gewonnen. Zou mooi zijn als Brobbey zijn hele seizoen goedmaakt door er gewoon drie in te peren. En we hebben Makkelie hè? Zondag. Het zal mij niks verbazen als PSV dit gewoon nog gaat weggeven. Ik ga lekker in de kroeg kijken, denk ik. En is het daarna dan meteen op het Museumplein? Of zitten daar dan nog Mahlerfans? Nee, ik zie het nog wel gebeuren hoor. Echt een raar seizoen.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-staan-langs-de-lijn~b49c7690/</guid>
      <pubDate>Sat, 17 May 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes doen eindexamen]]></title>
      <description><![CDATA[<p>Maatschappijwetenschappen Examen VWO 2025 - Tijdvak 1 Zaterdag 10 mei (09.00 - 12.00 uur) Lees de column ‘Foto’s van uitgehongerde kinderen uit Gaza zijn manipulatief en kwaadaardig’ van Leon de Winter (De Telegraaf, 6 mei 2025) De Winter stoort zich aan de berichtgeving rond Gaza. Hij schrijft: ‘Dit stond afgelopen maandag op de website van de Volkskrant: ‘De foto’s die je nu ziet van uitgehongerde, broodmagere mensen in Gaza, doen denken aan foto’s uit 1945 van overlevenden in Duitse concentratiekampen. Het zijn dezelfde beelden.’ Het volgende viel daar ook te lezen: ‘Wat Israël in Gaza doet is net zo erg als de Holocaust.’ Van wie zijn de uitspraken in de Volkskrant? A: Dat staat er niet bij, maar ik neem aan dat het een hoofdredactioneel commentaar betreft. B: Ik heb geen zin om het helemaal uit te zoeken, maar ik ga ervan uit dat De Winter niet een of andere Jan Lul opvoert. C: De citaten zijn van Frans (de man van ene Monique Paas (67) uit Zutphen) en Sabine (62 alweer) uit Huizen. Uit een reportage over de alternatieve 4 mei-herdenking. Volgens De Winter waren ‘de broodmagere kinderen die de NOS afgelopen vrijdag toonde overduidelijk niet broodmager door voedselgebrek, maar door een ernstige ziekte’. Wat maakt het voor De Winter ‘overduidelijk’? A: Hij zegt dat nergens, maar hij kon het liggend op de bank kennelijk zo zien. B: Hij las het in een bericht van iemand met een honden- of roofvogelprofielfoto op Twitter. C: Het is overduidelijk, dus dat hoef je dan niet uit te leggen. Leg in maximaal 200 woorden uit dat het bestaan van ernstig zieke kinderen die broodmager zijn omdat ze vanwege de aanhoudende bombardementen op een hermetisch afgesloten gebied geen medische hulp kunnen krijgen, minder erg is dan kinderen met andere vormen van magerte. In de tekst noemt De Winter ‘de nieuwsmachines van die NPO en die Volkskrant één groot conglomeraat van selectieve verontwaardiging en selectieve berichtgeving’ en schrijft: ‘Er is veel wat Radio 1 niet of nauwelijks of met grote terughoudendheid meldt, zoals de oorlogen elders in de wereld die nog extremer zijn dan die in Gaza.’ Op welke extremere oorlogen doelt De Winter hier? A: Hij zegt dat nergens, maar het klinkt vreselijk. B: Geen idee, maar dat komt dus door dat conglomeraat met z’n selectieve berichtgeving. C: Myanmar? Congo? De Winter sluit zijn column af met: ‘Door de ‘stadsoorlog’ in Gaza een Holocaust te noemen kun je zeggen dat de Joden net zo erg zijn als de nazi’s (...) Daarmee kun je de last van de Holocaust vertrappen en mag je weer fier en vrij, met een beroep op Gaza, antisemiet zijn.’ Welke les valt uit de column te trekken? A: Iedereen die moeite heeft met de verschrikkingen in Gaza is een antisemiet. B: Sabine (62) uit Huizen is een antisemiet. C: Gebruik het woord ‘stadsoorlog’ en het krijgt meteen iets gezelligs. Lees ook even de artikelen ‘Premier Schoof noemt plannen Netanyahu om heel Gaza te bezetten ‘zorgelijk’’ (6 mei, RTL) en ‘Extreem-rechtse Israëlische minister Smotrich: ‘Gaza zal in paar maanden volledig vernietigd zijn’ (7 mei, NRC) Beargumenteer in 100 woorden waarom ook RTL en NRC onderdeel uitmaken van ‘het conglomeraat’ en gebruik waar mogelijk het woord ‘zorgelijk’.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-doen-eindexamen~b8ecb361/</guid>
      <pubDate>Fri, 9 May 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes roepen hulp in]]></title>
      <description><![CDATA[<p>Omdat de Betrouw­bare Mannetjes deze week weer eens met vakantie zijn, ­vroegen ze mij de honneurs waar te ­nemen. En als ik mensen kan helpen dan doe ik dat graag. Zo zat ik van de week in de tram toen m’n telefoon ging. Of het Máxima was? Nee, het was Pieter Omtzigt. Die had op Goede Vrijdag besloten zichzelf te kruisigen en was sinds Pasen niet meer opgestaan. Sterker, hij lag nog steeds in bed. Pietertje zag het allemaal niet meer zitten. Ooit nog door de halve bevolking omarmd als de nieuwe Heiland, inmiddels had hij het land opgezadeld met een bruin kabinet, zag hij zijn eigen partij verschrompelen, en zit hij nu wederom opgebrand thuis. Ik had het met hem te doen. Ik vertelde hem dat ik het ­wekelijkse gestuntel van zijn opvolger Nicolien van Vroonhoven al ­behoorlijk humor vind. En anders die Eddy van Hijum wel. Die werd van de week in het pensioendebat keihard aangevallen door een nogal muizig Kamerlid. Van welke partij dat Kamerlid was? Van zijn eigen NSC! Ik zei Pieter dat we het ook over functies elders konden hebben. Dat hij een voorbeeld zou kunnen ­nemen aan de sympathieke jongens van Go Ahead, die in de bekerfinale hadden laten zien dat je vanuit een uitzichtloze situatie alsnog als winnaar uit de bus kan komen. Aan wie ik mij mateloos heb geërgerd tijdens die bekerfinale? Aan Wouter Goes. De AZ-speler had 120 minuten als een soort halve Lothar Matthäus tegenstanders geslagen en geknepen, en probeerde tijdens de penaltyserie de tegenstanders door luid geschreeuw uit hun concentratie te halen. Een JD Vanceje, noemen we dat hier thuis. Over halve Duitsers gesproken, onze koninklijke familie moet zaterdag weer in de miezerregen door een provinciestad schuifelen en beleefd lachen tijdens het wc-slingeren en het gekerm van de plaatselijke vereniging van plattelandsvrouwen. Ik ben benieuwd welk prinsesje dit jaar het eerste met haar ogen gaat rollen. En welke NOS-lakei nu weer mag ­vertellen wat voor jurken ze dragen. Over mensen die jurken dragen gesproken. Dit weekend wordt de paus begraven. En de wereld mag dan in brand staan, alle mediawegen leiden direct naar Rome. Het hoofd van die geniepige Antoine Bodar stond in ieder geval op mijn tv-scherm ­gebrand. Er werd door de papen van KRO-NCRV zelfs een heus Pausjournaal en een Pauscast opgetuigd. Dat is toch humor? Dat de Paus juist met Pasen het loodje had gelegd, leek mij ook humor. Weet niet zo goed waarom. Klonk als humor. Met wie ik het het meeste te doen heb? Met de Gazanen? Nee, met die arme Máxima. Die zag een bezoek aan de uitvaart van haar landgenoot door de neus geboord en moet nu toezien hoe onze poedelpremier haar plaats inneemt. Wat die daar gaat doen? Kijken hoe de mondiale dorpsgek Donald Trump zelfs hier weer alle aandacht gaat opeisen natuurlijk. Of ik in mijn stukjes altijd heel veel vragen stel en die dan zelf beantwoord? Zeker. Of ik daarna dan weer razendsnel door­associeer? Misschien. Wie straks niet aanwezig is op het St.-Pietersplein is Mark Rutte. Onze Trumpfluisteraar is naar Washington gevlogen om de proletenpresident onder zijn ballen te kietelen zodat de Amerikanen binnenboord blijven. Die arme Mark zal zich zo langzamerhand toch afvragen of hij niet gewoon beter in Nederland had kunnen blijven. Dan had hij op Koningsdag gewoon met zijn vriendje Jort op een bootje door de grachten kunnen varen. Wie er voorlopig niet op een bootje door de grachten vaart is Volodymyr Zelensky. Die moet de publieke vernedering van zijn belangrijkste bondgenoot ondergaan, terwijl zijn land aan de Russen wordt verpatst. Ik zei Pieter dat er al met al nogal wat mensen zijn om medelijden mee te hebben en dat hij niet alleen staat, maar hij had al opgehangen. Of zijn batterij was leeg, wat ik dan wel weer humor zou vinden. Ik dacht aan mijn eigen kleinkinderen. Die krijgen straks een planeet nagelaten waar nu al 56% minder vlinders worden geteld, 85% van het koraal is vernacheld, en waar hun eigen kabinet het streven om de stikstofuitstoot tegen 2030 te halveren met vijf jaar heeft uitgesteld, terwijl het geen idee heeft hoe het dat wil gaan bereiken. En dan zien ze door de vraatzucht van een handvol miljardairs ook nog hun economische toekomst voor hun ogen verdampen. Nee, de jeugd kan wel een steuntje in de rug gebruiken. Wat voor steuntje? Ik heb voor Koningsdag een partij pfas-eieren op de kop getikt en een bord gemaakt waar mensen op kunnen gooien. Drie keer voor 5 euro. Wie er op het bord staat? Wouter Goes natuurlijk!</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-roepen-hulp-in~b4f8ecae/</guid>
      <pubDate>Fri, 25 Apr 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes wensen u een vrolijk Pasen]]></title>
      <description><![CDATA[<p>En na zijn onderhoud met de sultan van Oman trok hij richting de residentie. De horizon was zwanger van onheil. Er waren zware tijden op komst en hij was bang voor wat er komen ging. ✝ Gedurende zijn reis overdacht hij zijn lot. Een gek voorgevoel maakte zich van hem meester toen hij de tempel naderde. Hij had gezien hoe het gezag in het bange land al kraakte bij een geschil over een vrijwilliger die moest worden gelauwerd. En hij begreep dat het moment aanstaande was: dat hij een offer moest brengen om het volk te bevrijden. ✝ Toen hij de hofstad binnenging, raakte de hele stad in rep en roer. ‘Wie is die man?’, wilde men weten. Uit de menigte werd geantwoord: ‘Dat is Dick Schoof, voormalig hoofd van de AIVD en de vriend van Loes.’ ✝ Zijn volgelingen waren bijeen voor het Avondmaal. Hij voegde zich bij hen en sprak: ‘Een van jullie zal mij verraden.’ Hij keek ze een voor een aan, maar niemand leek hem op te merken. Hij herhaalde zijn profetie, en voegde eraan toe dat iemand hem dus gaat verraden en iemand anders hem zal verloochenen en dat het misschien een beetje dubbelop klinkt, maar dat dit echt twee verschillende dingen zijn. En Geert sprak: ‘Joh, Dick, als je het niet erg vindt... We proberen hier een voorjaarsnota in elkaar te draaien.’ En Dilan sprak: ‘Kom op, meneer Schoof, kom op.’ En de vrouw die Caroline heet opende haar ogen en prevelde dat ze niet sliep, maar gewoon even zat te denken. Gedwee schreed hij naar de corridor, waar reeds een zetel voor hem klaarstond. ✝ De nacht duurde en duurde en de uren verstreken. Zozeer dat hij het kraaien van de haan niet langer kon ontkennen. Hij was verward. Hij had nog van geen mens vernomen. Zou dan niemand hem verraden? En zo gebeurde het dat hij vanuit de gang zijn hoofd voorzichtig door de deur stak en sprak: ‘Hé jongens, niet om het een of ander, maar ik vroeg me af of het verloochenen al begonnen is.’ De man die naar de naam Eelco luistert liep hem voorbij en zei hem dat de neuzen inmiddels dezelfde kant op stonden en dat ze alras het zoet met het volk zouden delen. ✝ Het woord ‘bestaanszekerheid’ viel. En ‘boodschappenbonus’. Een vrouw begon als zo vaak over defensie en veiligheid. Een ander had een aalmoes voor de boeren bedongen. Ze zeiden aan het eind van hun Latijn te zijn en vonden het vet dat zij dit alles zonder slaap hadden bereikt. Ook de herauten vonden het vet dat iedereen superlang was opgebleven, maar zij wilden tevens horen van het zuur. Maar niemand wilde hiervan spreken voordat het door het kabinet besproken zou zijn. ✝ Dick begreep dat hij de profetie vermoedelijk verkeerd begrepen had en dat hij niet hier, maar aldaar, tijdens de ministerraad, verraden of op z’n minst verloochend zou worden. ✝ En zo toog Dick Schoof naar het Catshuis om zijn lot tegemoet te treden. Maar ook hier leek niemand hem te willen verlaten. ‘Jij misschien, Eddy? Nee? Je krijgt er geen cent bij, hè, Coenradie? Geert heeft geen vinger voor je uitgestoken. En jij, Fleur? Je kunt me nu verloochenen, hè? Zou iedereen begrijpen.’ Maar geen mens dorstte. Vanwege de peilingen. En zo kwam het dat men besloot – gelijk stikstof en klimaat – de kruisiging dan maar voor zich uit te schuiven. En zo kwam het dat de lijdensweg voortduurt.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-wensen-u-een-vrolijk-pasen~b4d2d29a/</guid>
      <pubDate>Sat, 19 Apr 2025 00:00:00 +0200</pubDate>
    </item>
  </channel>
</rss>
