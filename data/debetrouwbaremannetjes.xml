<?xml version="1.0" encoding="utf-8"?>
<rss version="2.0">
  <channel>
    <title><![CDATA[De betrouwbare mannetjes]]></title>
    <link>https://www.volkskrant.nl/columns/Melle-Runderkamp</link>
    <description><![CDATA[De betrouwbare mannetjes]]></description>
    <item>
      <title><![CDATA[De Betrouwbare Mannetjes zien ze hun naam onder het regeerakkoord zetten]]></title>
      <description><![CDATA[<p>• Aanwezig: Rob Jetten, Henri Bontenbal, Dilan Yesilgöz, Jan Paternotte, Bart van den Brink, Eelco Heinen • Voorzitter/Informateur: Rianne Letschert• Notulist: Eelco Heinen De Voorzitter opent de vergadering, is blij dat deze week de puntjes op de i worden gezet, en wil op verzoek van de aanwezigen een allerlaatste poging wagen om tot een motto voor het aankomende Regeerakkoord te komen. Ze herinnert de aanwezigen er nogmaals aan dat een motto op geen enkele manier verplicht is en dat het vrijwel niemand iets kan schelen. De heer Jetten vindt dat er al veel goede suggesties zijn gedaan en dat wat hij nu gaat zeggen inderdaad nog niet helemaal raak is, maar hij blijft maar denken aan iets met samen. Nederland weer Samen of Samen voor Nederland. Mevrouw Yesilgöz zegt dat ze dat ze dat heel Jesse Klaverig vindt en steekt haar vinger in haar keel. Ze zegt dat de kiezer verwacht dat dit kabinet nu gewoon gaat leveren en zou leveren graag terugzien in het motto. En Nu Leveren. Of Nu Gewoon Leveren. De heer Bontenbal vindt dat wat te beperkt. Mevrouw Yesilgöz zegt dat het wat haar betreft ook iets met veiligheid of vrijheid mag zijn. Vrijheid en Veiligheid Leveren kan bijvoorbeeld ook. De heer Jetten hoort wat mevrouw Yesilgöz zegt, maar mist een beetje het gemeenschappelijke. De heer Bontenbal voelt het thema veiligheid wel, maar ziet het graag iets actiever. Iets als Naar een Veilige Haven. De heer Jetten merkt op dat de heer Bontenbal nu alweer met een nautische uitdrukking komt. De heer Bontenbal weet niet waar de heer Jetten het over heeft. Mevrouw Yesilgöz pakt een briefje en leest eerdere voorstellen van de heer Bontenbal voor: Het Roer Om, Een Nieuwe Koers, De Bakens Verzetten, Hetzelfde Schuitje, en (kijkt goed naar het briefje) In de Kombaars Genaaid Zijn. De heer Bontenbal vermoedt dat dit toeval is. Hij heeft helemaal niets met scheepvaart en heeft ook geen idee wat een kombaars is. De heer Jetten heeft ook geen idee, maar denkt dat het misschien ook leuk is om iets te doen met het feit dat het een minderheidskabinet is. Dus niet dit, maar iets als Minder is Meer. Of Samen zoeken naar Verbinding. Of Verbonden in Minderheid, maar samen. De heer Bontenbal twijfelt. Hij dacht zelf eventueel nog aan Iedereen aan Boord. Mevrouw Yesilgöz staart de heer Bontenbal strak aan. De heer Bontenbal steekt verexcuserend zijn hand op en zegt dat-ie ’m nu zelf ook hoorde. De heer Paternotte had nog Six-Seven op z’n lijstje, vanwege de 76 zetels die ze moeten zoeken, en maakt een gebaar met zijn handen. De Notulist zegt dat een kombaars volgens ChatGPT een grove, wollen of gewatteerde deken is die vroeger met name aan boord van schepen door matrozen werd gebruikt. De heer Paternotte maakt nog steeds het gebaar met zijn handen. De Voorzitter vraagt of ze het centraal kunnen houden. De heer Jetten zegt nog Samen naar een Bestuurbaar Nederland, maar dan niet dit, maar wel zoiets. De Voorzitter zegt dat ze blij is met alle suggesties, maar ziet nog niet echt een doorbraak. Ze stelt vast dat de heer Jetten graag iets met Samen wil en mevrouw Yesilgöz iets met Veiligheid of Leveren. De heer Bontenbal oppert Samen Veilig Laveren. Mevrouw Yesilgöz rolt met haar ogen en maakt een kreunend geluid. De Voorzitter stelt voor dat ze geen motto doen en gewoon aan de slag gaan. De heer Jetten vraagt of dat geen goed motto is. De Voorzitter onderbreekt de heer Jetten en wil duidelijk maken dat het zeker geen voorstel voor een motto was. De heer Bontenbal zegt dat hij het anders wel ziet zitten en maakt enthousiaste roeibewegingen. Mevrouw Yesilgöz ziet dit als motto ook wel op de voorpagina van De Telegraaf staan. De Voorzitter zegt dat het haar kabinet verder niet is maar vindt zelfs Kikkerlandje? Bruh, zoals door de heer Paternotte in het vorige overleg geopperd, waarschijnlijk dan nog een beter motto. Maar prima. Doen we dat. Aan de Slag. En sluit de vergadering.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-zien-ze-hun-naam-onder-het-regeerakkoord-zetten~b9e9ce23/</guid>
      <pubDate>Fri, 30 Jan 2026 00:00:00 +0100</pubDate>
    </item>
    <item>
      <title><![CDATA[De Betrouwbare Mannetjes trumpen de week door]]></title>
      <description><![CDATA[<p>Heb je die post van Trump gezien? 10 procent tariffs. En dat gaat misschien nog naar 25 procent tariffs als er geen deal komt. Nou, onze Mark mag straks het licht uitdoen bij de Navo. Europa moet nu gewoon een streep in het zand zetten. Zelf ook tariffs doen. Onze goudvoorraad uit Amerika halen, alle bonds verkopen. En wij hebben dus enorme institutionele beleggers, hè? ABP, de Noren, de Denen. Ga maar door. Gewoon alles boycotten. Ik wou er sowieso al een paar streamers uitgooien. Eerst nog even The Pitt afkijken, maar dan gaat het allemaal weg. Heb je dat appje van Rutte aan Trump gezien? Aan daddy? Wat een slijmbal. Echt heel gênant. De buitenlandse pers vindt het ook heel gênant. Beurzen direct in de min. Europa wil nu misschien de bazooka inzetten, hè. Tegen Trump. Poeh. Ja, vooral schuldpapieren. Enorm veel schuldpapieren. Canada gaat nu de banden aanhalen met China, omdat dat minder onvoorspelbaar is dan Trump. Nee, wordt nog interessant in Davos. Wat ik ook vind: nu deelnemen aan een sportevenement alsof er niets aan de hand is, legitimeert Trumps expansieve politiek. Heb je die brief van Trump gezien, aan Noorwegen? Allemaal omdat-ie de Nobelprijs niet heeft gekregen. Het is toch net een klein kind? Hij doet dit alleen maar om de aandacht af te leiden van de Epstein-files. Z’n approval rating is gewoon nog maar 37 procent hè? Van Trump. Laagste approval rating van Donald Trump tot nu toe. En de midterms, komen er ook aan. Ik zeg het al maanden: het wordt daar gewoon burgeroorlog. Let maar op. Kristi Noem bedoel jij. Doodeng. Had je dat jongetje gezien? Met dat mutsje. Echt crimineel. 5 jaar oud. Iedere andere president hadden ze allang afgezet. Heb je Trump gezien? Hij wil nu een soort eigen VN oprichten. The Board of Peace. Moet je een miljard neerleggen, mag je er permanent in. Probeert natuurlijk gewoon de aandacht af te leiden van de slechte economie. Hij mag nu ook de wereldbeker uitreiken hè, Trump. Sta je dan straks, als Virgil. Echt zo’n slijmerige vent, die Infantino. Mark Rutte met alopecia, las ik ergens. Heb je die speech van Carney gezien? Vergelijk dat nou eens met die Trump. Carney. Mark Carney. Premier van Canada. Ze willen Canada nu misschien ook bij de EU. Ja, geen idee, denk een beetje zoals Australië en het Songfestival. Heel gek inderdaad. Heeft natuurlijk weer een lel gehad van Mme Macron. Nou, ik dacht eerst ook Ray-Ban, maar het is dus een Henry Jullien. Enorm veel vraag naar nu hè, Henry Jullien. Als je voor Davos aandelen Henry Jullien had gekocht, was je nu spekkoper geweest. Had je die speech van Trump gezien? Is toch echt net alsof hij aan het dementeren is? Eus vond het net een slechte Hollywoodfilm. Ja, vond ik ook goed gevonden. Echt hallucinant. Dat-ie de hele tijd IJsland zei in plaats van Groenland. De wereld is niet veilig, tenzij ze complete en totale controle hebben over IJsland. Trump zei nu wel dat-ie echt geen geweld wil gebruiken, al is dat natuurlijk gewoon maffiapraat. Allemaal maffiagedrag. Volgens The New York Times heeft Trump al 1,4 miljard verdiend tijdens z’n presidentschap. Je moet er toch niet aan denken dat die griezel straks kan meegluren in je DigiD. Ja hoor, die Trump. Echt zo TACO weer, dit. Echt heel TACO. En de tariffs zijn ook allemaal van de baan hè? Beurzen direct weer opgeveerd. Ken je dat niet, nee? Trump Always Chickens Out: TACO. Nee, er verandert helemaal niets, maar Trump denkt van wel. Ja, geen idee. Probeert denk ik de aandacht af te leiden van Groenland. Heb je Mark Rutte gezien? Die weet natuurlijk precies hoe hij zo’n Trump om z’n vinger kan winden. Angela de Jong vond ook dat Rutte het goed gedaan heeft. Nou, wel fijn dat we de bazooka op zak hebben kunnen houden. Je gaat niet tachtig jaar diplomatie in één keer door het putje gooien. Nu wel ogen op de bal houden, natuurlijk. Morgen verzint-ie weer wat anders. Trump blijft Trump. Trump blijft Trump. Ja, nee, ook wel echt zin in inderdaad. Als Brobbey deze vorm vasthoudt, doen we niet voor de favorieten onder. Nee, echt een diplomatiek huzarenstukje van Mark Rutte. Heb je de buitenlandse pers gezien? Die vonden het ook een huzarenstukje. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-trumpen-de-week-door~b19f8d59/</guid>
      <pubDate>Sat, 24 Jan 2026 00:00:00 +0100</pubDate>
    </item>
    <item>
      <title><![CDATA[De Betrouwbare Mannetjes bereiden u alvast voor op de ramp]]></title>
      <description><![CDATA[<p>Alle Nederlanders krijgen vanaf volgende week een boekje in de brievenbus waarin in drie handige stappen de voorbereiding wordt uitgelegd en tips worden gegeven voor de eerste drie dagen van een ramp in Nederland. Volgens demissionair minister Brekelmans van Defensie boezemt dit scenario geen angst in ‘en is juist het tegenovergestelde de bedoeling: als mensen goed nadenken over de eerste 72 uur van een ramp, worden ze weerbaarder en voelen ze zich juist veiliger’. Bron: nos.nl. Het demissionaire kabinet vraagt u middels dit boekje eens goed na te denken over een ramp. Nadenken over de eerste 72 uur van de ramp is in principe voldoende. Als hij daarna nog niet is opgelost, hebben we, om het maar even populair te zeggen, een heel ander probleem met z’n allen. Ook uw kinderen kunnen alvast nadenken over de ramp. Zo kunnen ze wennen aan het idee. Mocht dit boekje u of hun angst inboezemen: geen zorgen, het tegenovergestelde is de bedoeling. Om u extra weerbaar te maken, dient u alvast een noodplan te ­maken op uw telefoon of computer. ‘Zorg wel dat u altijd een papieren kopie hebt voor wanneer de stroom uitvalt of wanneer er geen internet is.’ In die lijn is het misschien ook raadzaam er tevens voor te zorgen dat u een zaklamp hebt voor als u uw papieren kopie in het donker moet lezen. Zorg daarom ook dat u altijd (volle) batterijen in huis hebt. En voor een eventuele leesbril. Zorg in dat geval dat deze op een makkelijk bereikbare plek ligt, bijvoorbeeld bij de zaklamp of bij de papieren kopie van uw noodplan of bij uw reserveleesbril. Voor een juist veiliger gevoel wordt u geadviseerd om bepaalde dingen altijd binnen handbereik te hebben. Buiten de tips die u eerder dit jaar de hele tijd ontving, zijn dat in dit boekje zo’n 45 liter regelmatig te verversen water, ‘kopieën van de paspoorten’, ‘een plattegrond van de omgeving’ en ‘een fluitje’. Voor een extra veilig gevoel zou u ook eens kunnen kijken of u, naast de geadviseerde ± 300 euro, op korte termijn kunt beschikken over wat extra cash (liefst ook nog wat in vreemde valuta), eenvoudig te verhandelen juwelen, kunst of andere erfstukken, een paar burner phones, buitenlandse identiteitsbewijzen met verschillende namen erop, een shovel, en pruikjes (ook voor de kinderen). De 45 liter regel­matig te verversen water bewaart u bij voorkeur ‘op een koele, ­makkelijk bereikbare plek, bijvoorbeeld in uw tuinhuis of garage en, als u het iets minder breed heeft, in de kinderkamer of in het trappenhuis. Net waar u zich het weerbaarst bij voelt. Juist bij een ramp is het belangrijk om elkaar te helpen en met ­elkaar in gesprek te blijven. ‘Denk aan logische onderwerpen of momenten om erover te beginnen. Bijvoorbeeld of zij het boekje ook hebben gelezen of iets wat u op het nieuws hebt gezien of ­gehoord.’ Dus dingen als: • Hebben jullie het boekje over de ramp gelezen? • Hoe weerbaar zijn jullie inmiddels?• Betalen jullie de schoonmaakster ook weleens met cash uit het noodpakket?• Hebben jullie ook op het nieuws gezien of gehoord over dat ­Russische spionageschip in Engelse wateren met die lasers?  • Waar bewaren jullie jullie noodpakket precies? En zou een ­buitenstaander daar in het geval van een eventuele ramp ­eventueel makkelijk bij kunnen?  • Gaat dat boekje er niet te gemakkelijk van uit dat Mona Keijzer en ik straks aan dezelfde kant staan?• Is die Foort van Oosten niet gewoon Gert-Jan Segers met een ­eigen surfschool? • Waarom is er helemaal geen ophef over het semi-geilneverige cowboysjaaltje onder dat te ver openstaande overhemd van ­Jeroen Pauw?  • Hebben jullie de ‘Wat zou u doen?’ in het Magazine van deze week al gelezen en hebben jullie ook niet het idee dat ze een beetje door de dilemma’s heen zijn?• Waarom voelt het alsof we een oorlog ingerommeld worden en valt daar nog iets aan te doen?• Waar haalt dit kabinet (dat zelf geen reet voor elkaar heeft gekregen) het lef vandaan om mensen te vragen dit zelf allemaal maar even te regelen?• Of geldt dat ‘help elkaar’ gewoon alleen voor burgers onderling?</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-bereiden-u-alvast-voor-op-de-ramp~b97d0a23/</guid>
      <pubDate>Sat, 22 Nov 2025 00:00:00 +0100</pubDate>
    </item>
    <item>
      <title><![CDATA[De Betrouwbare Mannetjes dompelen zich weer onder]]></title>
      <description><![CDATA[<p>(VS, 2025, 124 min.)Gevoelig en zorgvuldig gemonteerd beeldessay over de 14-jarige Dilan die bij de jaarlijkse spellingswedstrijd van haar middelbare school al in de tweede ronde wordt uitgeschakeld, maar iedereen er op de een of andere manier van weet te overtuigen dat zij gewonnen heeft. Wanneer de jury, sommige andere deelnemers, maar vooral de landelijke pers meegaan in haar verhaal, begint de gehele lokale gemeenschap te twijfelen aan het eigen waarnemingsvermogen. Bij vlagen experimentele film over een holistisch spel met niets minder dan de realiteit als prijzengeld. (VK 2025, 90 min.) Nadat de onnozele John ontslagen is, wordt hem twee jaar later per ongeluk precies dezelfde baan aangeboden. Hoewel direct weer duidelijk is dat hij niet op zijn taak berekend is, durft niemand toe te geven dat men hier een eenvoudige administratieve vergissing heeft begaan. Maandenlang drijft John met zijn beperkte uitdrukkingsvermogen en gebrek aan ideeën het personeel en de klanten van het bouwbedrijf tot waanzin, totdat ingrijpen door de directie onvermijdelijk is. Een sterk eerste kwartier in deze nauwgezette observatie over de kracht van het verenigingsleven, vereenvoudigde linguïstiek, en een stukje DNA. (Angola, 2025, 129 min.) Reflecties op de menselijke conditie en onze omgeving vloeien samen in één gedachtenstroom in dit intieme portret van een heel gewone vrouw die na grote successen opeens de grote verliezer is van een lokale verkiezing en het aan de stok krijgt met partijgenote M’ona die denkt gewoner te zijn dan zij. Via AI, krachtige dans en opzwepende muziek wordt de kijker geconfronteerd met existentiële vragen als ‘Wat dragen sommige mensen eigenlijk bij?’ en ‘Zijn er natuurlijke grenzen aan gewoonheid?’ (België, 2025, 2 min.) Poëtische ultra-short over een vriendschap die onder hoogspanning komt te staan als degene die altijd heel vermoeiend zegt dat ‘a billion’ in het Nederlands geen biljoen is, ervan overtuigd moet worden dat het in dit geval dus serieus over een biljoen gaat. (Hongarije, 2025, 31 min.) Verwarrende immersieve game waarin de speler door het dragen van een transparante VR-bril transformeert in een politieke nobody. Via decennia durende levels van nutteloze omzwervingen en mislukkingen bij talloze partijen moet de speler er met gebruik van AI proberen achter te komen hoe hij in vredesnaam aan een soort formatietafel terecht is gekomen. (Nederland, 2024, 487 min.)Een onthutsende reconstructie van het maatschappelijke leven in het Nederland van de jaren twintig van de 21ste eeuw, waarin voortdurende vervlakking, een surplus aan welvaart, en doorgeslagen ironie hebben geleid tot een onverschillige houding ten opzichte van kwaliteit, een afkeer van exceptionalisme, en een bijkans goddelijke verering van de middelmaat. Begeleid door het unieke stemgeluid van Werner Herzog vormen duizenden uren archiefmateriaal (met o.a. Thomas van Groningen, Dilan Yesilgöz, Jack van Gelder, Wie is de Mol?, Joost Eerdmans, podcasts met BN’ers, Angela de Jong, Henk Vermeer, Bon Bini: Judeska in the House, John Heitinga, de Toppers, Job Knoester, Victor Vlam en de Snackspert) een complexe dialoog tussen gewenning en vervreemding. Het resultaat is een speelse, maar ook politiek geladen collage die aanzet tot nadenken.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-dompelen-zich-weer-onder~b43ea7a1/</guid>
      <pubDate>Sat, 8 Nov 2025 00:00:00 +0100</pubDate>
    </item>
    <item>
      <title><![CDATA[De Betrouwbare Mannetjes lezen altijd eerst het Magazine]]></title>
      <description><![CDATA[<p>In het land waar ik woonachtig ben, ben ik demissionair ­minister van Volkshuisvesting en Ruimtelijke Ordening, maar (lang verhaal) ook van Asiel en Migratie. Ook ben ik vicepremier en volgens velen ‘een mooie vrouw’. De afgelopen ­weken heeft een groep Kamerleden meermaals gedramd om zieke kinderen uit een door oorlog verwoest gebied in mijn land op te nemen, omdat er hier zorg zou zijn die ze op de een of andere manier nergens anders zouden kunnen krijgen. ­Afgelopen woensdag nog werd een (vierde) motie om drie jongens van 6, 9 en 15 jaar, die lijden aan respectievelijk leukemie, botkanker en wekedelenkanker, hiernaartoe te halen, afgewezen. So far, so good, zou je zeggen. Donderdag echter besloten mijn collega’s in het demissionaire rompkabinet ineens om deze drie jongemannen toch naar Nederland te halen, ­omdat er in de regio te weinig ‘complexe hoogspecialistische medische zorg’ beschikbaar zou zijn. Daar baal ik stevig van, want nu gaat de instroom omhoog, terwijl ik juist steeds zeg dat-ie omlaag moet. Over enkele weken zijn er verkiezingen en mijn partij staat op slechts enkele zetels in de peilingen, dus dit zou een uit­gelezen moment zijn om me te profileren. Kortom: is het ­opnemen van drie kinderen met kanker reden om uit het ­demissionaire rompkabinet te stappen of moet ik juist ­aanblijven om grip op de instroom te houden?Mona (56), Volendam Ik heb lang over uw dilemma na­gedacht. Aan de andere kant, als ik aan Hem kan verkopen dat ik tot vier keer toe kinderen met kanker de toegang tot zorg heb geweigerd, zou dit voor u toch – met alle respect – een ­peulenschil moeten zijn. C. Stoffer (51), Elspeet Misschien dat u uw partijleider ­gewoon tegen de pers kunt laten zeggen dat uw partij eerder ‘vanuit het kabinet had begrepen dat opvang in de regio mogelijk was, maar dat het kabinet nu heeft gezegd dat dat niet zo is’ (want dan lijkt het alsof we dat niet zelf zijn) en dat de partij achter het nieuwe kabinetsplan staat, maar dan wel eerst ‘goede screening’ wil vanwege mogelijk ongewenst gedrag en dat er ‘maximaal één ouder’ mee mag. Zij zou daar dan eventueel ook nog aan kunnen toevoegen dat de burger er helemaal niet op zit te wachten dat we hier eindeloos over gaan kisse­bissen, maar dat die gewoon wil dat we aan de slag gaan. Caroline van der P. (58), Deventer Kunnen we de regio niet vergroten, zodat ze alsnog daar geholpen kunnen worden? Jos van Leur (69), Hardinxveld-Giessendam U doet nu net alsof u de enige partij in het demissionaire rompkabinet bent die de instroom omlaag wil. Graag wil ik u eraan herinneren dat niet alleen BBB, FvD, PVV, SGP en JA21 (van Joost Eerdmans), maar ook uw coalitie­partner (VVD) alle vier de keren tegen het opnemen van kinderen heeft ­gestemd. Tegelijkertijd ben ik trots op mijn partij die nu het voortouw neemt in het alsnog opnemen van de drie ernstig zieke kankerpatiëntjes. Het zou u sieren om deze daad van compassie te omarmen in plaats van te proberen er een politiek slaatje uit te slaan. Kom op, Mona, kom op. D. Y. (48), Amsterdam (volledige naam bij redactie ­bekend) Oei. Dat klinkt als een lastig dilemma. Zelf ben ik, na mislukte avonturen bij onder meer maar niet uitsluitend CDA, LPF, EenNL en Forum voor Democratie, opeens uitgenodigd voor allemaal belangrijke debatten en dat ­alleen maar omdat de partij waar ik nu bij zit toevallig precies drie weken voor de verkiezingen heel lekker gaat in de peilingen. Dus ik zou zeggen: je kunt het altijd proberen, je weet nooit hoe het loopt in het leven. J. Eerdmans (54), Rotterdam Volgende week:Als trainer van een grote Nederlandse voetbalclub mis ik bij mijn spelers een stukje inzet, maar ook een stukje ­effectiviteit. Ook ontbreekt bij sommigen de echte wil om te winnen. Wat ik zeg, ik heb het idee dat we gewoon lekker moeten voetballen en dat we een team in opbouw zijn. En een ­stukje intensiteit. Dat mis je ook. John (41), Amstelveen Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-lezen-altijd-eerst-het-magazine~b2e28412/</guid>
      <pubDate>Sat, 4 Oct 2025 00:00:00 +0200</pubDate>
    </item>
    <item>
      <title><![CDATA[De betrouwbare mannetjes willen een griffel en graag ook een penseel]]></title>
      <description><![CDATA[<p>Dit is Nederland. Nederland is een heel mooi land. Nederland kan heel goed voetballen. En schaatsen, maar dat vindt ­niemand echt leuk om naar te kijken. Nederlanders houden van dieren. Er zijn er heel veel. Wel 140 miljoen. Er zijn 100 miljoen kippen. Die zie je niet, maar ze zijn er toch. Nederlanders houden van Nederland. Omdat Nederland zo mooi is. En ze houden van Max. Want die kan snoeihard autorijden. Het ene rondje rijdt hij nog harder auto dan het volgende. Broem, broem! Zet ’m op, Max! Nederlanders houden niet van bruine mensen. Die vinden ze eng. Dat heet ‘zorgen hebben’ of ‘bezorgd’ zijn. Er zijn heel veel mensen ­bezorgd in Nederland. En die zorgen, die moet je serieus nemen. Oei. Er gaan stenen door de ruiten van het huis van Rob. En er staan politieauto’s in de fik. Hé, wat is dat nou? De Hitlergroet? Maar dat is niet ­Nederland. Ook al hebben de mensen Nederlandse vlaggen. En is het in Nederland. Dat is niet Nederland. Dit is Rob, over wie we het al hadden. Rob probeert het meteen politiek te maken. Hij zegt dat het rechts-extremistisch geweld was. En dat het door Geert komt. En ook een beetje door Lientje. En door de club van Dilan. Kom op, Rob, kom op. In Nederland is soms tuig. Dat noemen we relschoppers of hooligans. Dat is ­vervelend, maar die zijn er nou eenmaal. Als ze bruin zijn, is het een ander verhaal. Dan heb je te maken met Jodenhaat en mensen die onze normen en waarden niet onderschrijven. Vervelend. Hier is Foort. Hoi Foort! Foort heeft mooi haar en is opeens minister van Justitie. Minister Foort vindt het verschrikkelijk als mensen de Hitlergroet brengen. ‘In Nederland brengen we niet de Hitlergroet’, zegt hij. Maar hij wil de daders geen neonazi’s noemen. Want dat is niet aan hem. Oei. De Nationaal Coördinator Terrorismebestrijding en Veiligheid heeft tegen minister Foort gezegd dat hij júíst had moeten zeggen dat het rechts-extremistisch geweld was, omdat het anders normalisering in de hand werkt. Dat was hij even vergeten. Duf. Joost Eerdmans (JA21) is boos dat iemand van de NCTV gelekt heeft. Lekken is niet Nederlands. Frans en Jimmy proberen iedereen weer tegen elkaar op te zetten. ­Tjongejonge. Ook Esther en Rob doen vrolijk mee. De hele tijd geven ze Geert de schuld van de Hitlergroetrellen. Terwijl ze dit gedrag juist met z’n allen zouden moeten veroordelen en niet naar elkaar moeten gaan wijzen. Dilan en Geert en Lientje en ook Joost Eerdmans (van JA21) hebben al gezegd dat dit niet Nederland is. En ze zijn toch tegen geweld? Nou dan. Klaar. Of klaar? Misschien laten Geert, Lientje en Dilan en ook Joost Eerdmans (van JA21) zich een beetje te veel leiden door het beeld dat ze zelf hebben geschapen. Want Nederland houdt dan misschien niet van bruine mensen, ze willen ook niet per se de hele tijd Hitlergroetrellen. Maar ze willen ook geen Frans. Want op tv zeggen ze dat Frans stom is. Poeh. Ingewikkeld. Hé, kijk nou. Daar hebben we Henri. Henri ziet er leuk uit. Het lijkt alsof-ie de hele tijd met z’n neusje tegen een raam drukt. Henri heet Henri ­Bontenbal, en dat is ook leuk. Als Henri geen gekke dingen doet, wordt hij fluitend de baas van Nederland. Want Nederland is de mensen die ­Nederland zat zijn ook een beetje zat. Dus straks zijn ze allemaal op ­Henri. Nederland is een heel mooi land. Dag Nederland!</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-willen-een-griffel-en-graag-ook-een-penseel~b10de0b0/</guid>
      <pubDate>Sat, 27 Sep 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes zagen de moties]]></title>
      <description><![CDATA[<p>‘Aan het einde van twee dagen debat over de begroting heeft de Tweede Kamer gestemd over ruim zestig voorstellen. De PVV-motie voor fors meer grensbewaking kreeg een meerderheid, net als het VVD-plan om boerka’s ook in de publieke buitenruimte helemaal te verbieden. Ook het FvD-voorstel om – in navolging van president Trump – ‘Antifa’ in Nederland als terroristische organisatie aan te merken werd aangenomen.’ (nos.nl, 19 september 2025) - Motie om de islam en/of buitenlanders maar weer eens bovenaan de politieke agenda te zetten (aangenomen) - Motie om de Algemene Politieke Beschouwingen voortaan vaker te gebruiken om alleen maar moties in te dienen waar je in campagnetijd goed mee kan scoren (aangenomen) - Motie vóór Nederland (aangenomen) - Motie van het lid Wilders (PVV) om het de komende weken liever niet te hebben over de dure boodschappen (aangenomen) - Motie om de groeiende polarisatie tegen te gaan (75/75) - Motie om er elke keer bij te zeggen dat Jimmy Kimmel feitelijk gezien niet door Trump is ontslagen maar door ABC/Disney (aangenomen) - Motie voor het opstellen van een strikte gedragscode voor Arjen Lubach en Even tot Hier (aangenomen) - Motie voor een Raymond-Mens-quotum van maximaal drie talkshowoptredens per dag (verworpen) - Motie om zodra demissionair premier Schoof weer ergens begint te jammeren over polarisatie demissionair premier Schoof op zijn eigen kabinet (kabinet-Schoof) te wijzen (verworpen) - Motie over ‘meldingsplicht poppodia’ in geval van onzedelijkheden rock-’n-rollbands of andere makers van beatmuziek ter bescherming van onze jeugd (aangenomen) - Motie van het lid Van der Plas (BBB) om een werkgroep in het leven te roepen die een verzoening tussen René van der Gijp en Wierd Duk moet bewerkstelligen, want dit hoeft toch niet zo (aangenomen) - Motie cancel culture als het uitkomt (aangenomen) - Motie om – net als vroeger – politiek weer te gaan behandelen als de saaie shit die het is en niet continu te doen alsof we naar iets leuks zitten te kijken (verworpen) - Motie om het Muziekfeest op het Plein naar het Binnenhof te halen (aangenomen) - Motie van het lid Stoffer (SGP) om intimidatie en systematische onderdrukking van onze vrouwen aan autochtone enge mannen over te laten (aangenomen) - Motie om de Avrotros te dwingen de boycot voor het Eurovisie Songfestival op te heffen, tenzij we echt een kansloos liedje hebben (aangenomen) - Motie om die mevrouw van Kopen zonder Kijken nooit meer reclames (‘Zo. En dan kan je nu weer lekker naar je podcast luisteren’) in te laten spreken (aangenomen) - Motie om als iemand in talkshows over Gaza begint daar verplicht Fred Teeven tegenover te zetten die dan zegt: ‘er gebeuren in de hele wereld ernstige dingen, niet alleen in Gaza, in heel Afrika zijn er kinderen die behandeling nodig hebben, dus op zich barmhartigheid ok, maar dat kan ook op andere plaatsen’ (aangenomen) - Motie om parlementsleden te verbieden ‘in dit huis’ te zeggen als ze in de Tweede Kamer aan het woord zijn (verworpen) - Heel gewone motie van het lid Van der Plas over dat dit nou precies is waarom de burger een hekel heeft aan politiek en helemaal niks begrijpt van wat er hier allemaal gebeurt en dat de mensen gewoon willen dat we aan de slag gaan (gewoon aangenomen) - Motie om de staalslak aan te merken als nationaal erfgoed/beschermde diersoort (aangenomen) - Motie voor een verbod op het uitventen van de moord op een 17-jarig meisje bij raadsvergaderingen en andere asielgerelateerde aangelegenheden (verworpen) - Motie om Johnny Heitinga voor de gein een keer een IQ-test te laten doen (verworpen) - Motie van het lid Eerdmans (JA21) om de komende weken volle bak Joost Eerdmans, dan wel via SBS6 Joost Eerdmans dan wel Joost Eeerdmans middels de NPO bijvoorbeeld als Pauw en De Wit en Joost Eerdmans of Joost Eerdmans bij Eva Jinek, maar ook Joost Eerdmans langs de Kockelmann-route op Radio1 Joost Eerdmans of als ‘de druktemaker!’ Joost Eerdmans, teneinde Joost Eerdmans (verworpen) - Motie dat dit kabinet zich in zal spannen bij de allerlaatste landen ter wereld te horen waar het aankomt op het erkennen van genocide (aangenomen) - Motie van het lid Dijk (SP) voor medische evacuatie van kinderen uit Gaza (opnieuw verworpen) Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-zagen-de-moties~b6336c30/</guid>
      <pubDate>Sat, 20 Sep 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes mochten hem alvast lezen]]></title>
      <description><![CDATA[<p>Leden van de Staten-Generaal,Het is verleidelijk om bij de start van dit parlementaire jaar nog een keer terug te blikken op de prachtige sportzomer van 2024, die heeft aangetoond waartoe ons mooie land in staat is. Een zesde plaats op de medaillespiegel van de Olympische Spelen en een vierde plaats bij de Paralympische Spelen. Ik refereerde hier ook al aan in de openingszinnen van de troonrede van vorig jaar. En laten we wel wezen, er is sindsdien weinig gebeurd dat ons reden geeft tot vreugde. Ons land staat voor grote uitdagingen. Niet alleen binnen onze lands­grenzen, maar ook daarbuiten. Vorige week nog drongen vijandelijke drones het luchtruim van onze Poolse bondgenoot binnen, vakkundig neergehaald met behulp van de Nederlandse luchtmacht. De brandhaard in het Midden-­Oosten die al decennia onophoudelijk woedt, is ontaard in een vuurzee, ­waarvan de gevolgen, ook in ons land, dagelijks voelbaar zijn. En Oekraïne, heb je ook nog. Het recente geweld in de Verenigde Staten, waar een politiek activist op klaarlichte dag werd doodgeschoten, dreunt in de hele wereld na. En ook in ons land is sprake van een groeiende polarisatie, aangewakkerd door links, door sociale media en iets wat nog het beste te omschrijven valt als een soort voetbalkantine, maar dan op tv. De viering van middelmaat en de ongegeneerde ophemeling van anti-intellectualisme heeft ons de afgelopen jaren opgezadeld met een diep wantrouwen in onze instituties, met Thomas van Groningen, Angela de Jong, en – uiteindelijk – een demissionair kabinet. Een demissionair kabinet dat terugkijkt op een regeerperiode waarin het – en zo eerlijk moeten we gewoon zijn met z’n allen – werkelijk niets voor elkaar heeft gekregen. Het zou een moment kunnen zijn om eens kritisch in de spiegel te kijken. Meer dan een jaar formeren en dan (maak armgebaar naar hele ruimte) hiermee aan komen zetten. Hoe krijg je zo veel onkunde in één kabinet gepropt? Met coalitiegenoten die elkaar van meet af aan bij het minste of geringste zwartmaakten en dat uiteindelijk niet één, maar twee keer viel. Natuurlijk weten we allemaal aan wie dat lag. Want ons land staat voor een ­periode met grote uitdagingen. Een nijpend woningtekort, klimaat, woke, stikstof, maar dus vooral: asielzoekers. Tegelijkertijd is het zaak om altijd voor ogen te houden wat Nederland is. Want er blijft meer dan genoeg over om trots op te zijn. Een land waar niemand, althans niemand die ik ken, in armoede hoeft te leven. Een land dat nog geen anderhalf jaar geleden zesde werd op de medaillespiegel. Een land waar een kind kan opgroeien met de gedachte dat hier werkelijk iedereen minister kan worden, al is het maar van Landbouw. Een land waar zieke kindjes uit Gaza helaas niet terechtkunnen voor acute medische hulp, maar wel aanspraak maken op hypotheekrenteaftrek, mochten ze in de gelukkige situatie terechtkomen dat ze hier ooit een koophuis weten te bemachtigen. Enfin. Ons land staat voor grote uitdagingen. En natuurlijk betekent de ­demissionaire status van het kabinet terughoudendheid in het doen van ­nieuwe voorstellen. Toch zijn er onderwerpen die hoe dan ook om daadkracht vragen. Vandaar dat dit demissionaire extraparlementaire rompkabinet (lees: Mona) daar vanaf nu echt mee aan de slag gaat. * Om obesitas bij kinderen tegen te gaan, houden we de inflatie bewust op peil, zodat zij minder energiedrankjes, Breakers en Milky-ways kunnen ­kopen. Ook het fietsen op een mechanische fiets wordt gestimuleerd door de introductie van de verplichte ‘nerdhelm’ voor fatbikes. * Het bouwen van nieuwe woningen wordt tijdelijk stilgelegd, totdat het vraagstuk van de voorrang voor statushouders is opgelost. De stikstof­ruimte die daarmee wordt gecreëerd, wordt verkocht, waarmee de boetes van het COA voor het overvolle Ter Apel voor de komende jaren zijn gedekt. * Grote uitdagingen (maar gelukkig AI). Leden van de Staten-Generaal, Het vertrouwen in de politiek is historisch laag. Bij mij ook wel, zeg ik er even eerlijk bij. Over enkele weken gaat Nederland weer naar de stembus. Een heilig ritueel in een gezonde democratie waarin grote ideeën over de toekomst van ons land tegenover elkaar worden gelegd, zodat het Nederlandse volk een ­geïnformeerde keuze kan maken over de manier waarop ons land weer vlot getrokken kan worden. Tegelijkertijd is dat natuurlijk vreselijk saai (maak gaapgebaar). Dus we kunnen ook polarisatie de verdere koers laten bepalen en het samen met de dienstdoende Sven Kockelmann alleen nog maar hebben over peilingen en over met wie je allemaal als gemarginaliseerde VVD straks per se niet wil ­regeren. En natuurlijk over asielzoekers. Lang leve de koning. Hoera. Hoera. Hoera.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-mochten-hem-alvast-lezen~b488f40c/</guid>
      <pubDate>Sat, 13 Sep 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes klommen een midweek in het hoofd van Yesilgöz]]></title>
      <description><![CDATA[<p>13.56 Tweetje van Wierd over Douwe Bob bij Joods voetbaltoernooi voorbij zien komen. Straks even rustig naar kijken. Eerst Moos uitlaten! Heerlijke dag! 14.17 Shit! Shitshitshitshit. Caroline heeft ’m al geretweet en er iets bijgezet over antisemitisme. 14.33 Kom op. Niet laten liggen dit. Net iets steviger aanzetten. ‘Jodenhaat’ erin. ‘Het zal het nieuws niet eens halen, want... zo... gewoon... is… Jodenhaat... geworden. Pure haat in het volle zicht.’ Pure haat! Hatsa! 20.05 Hm. Heeft toch het nieuws gehaald. Beetje verkeerd ingeschat. 22.10 Jezus. Hij zit nu al bij Renze. Zielig te doen. Had ‘afgesproken’ dat er geen politieke uitingen zouden zijn en dat-ie daarom is vertrokken. En dat-ie nu wordt bedreigd. Boehoe! Kom op, Douwe Bob, kom op. 23.15 Zelfbeheersing tonen, D-girl. Niet wrijven in een vlek. Waait over, dit. Echt. 09.30 Hm. Management Douwe Bob wil dialoog aangaan. Moet natuurlijk niet wrijven, maar misschien niet gek Amsterdammers onder elkaar. Café Nol. Witbiertje. Selfie op X? 10.14 Misschien straks kort tweetje aan wijden. Schrijft zichzelf. 17.46 Hm, beetje verkeerd ingeschat, half A4’tje geworden. Kon niet echt korter. Citaat Voltaire er zelfs nog uitgehaald. Bedreigingen fel afgekeurd! Woorden bestrijd je met woorden! En een heel stuk over Jodenhaat. En dat ik zelf weet hoe erg bedreigingen zijn. Maakt denk ik wel indruk. Douwe voorgesteld dat we maar even koffie moeten doen ‘zodat we elkaar in de ogen kunnen kijken en kunnen delen waar de pijn zit.’ Back in the driver’s seat! 22.37 Ja jezus! Meneer wil geen koffie, maar excuses. Kom op zeg, kom op. Management roept dat zij dialoog waren gestart en dat ik nu doe alsof ik degene ben die wil praten. Djeezus. Maakt dat nou weer uit? Dan niet. Klaar mee. Iedereen wel, denk ik. 09.30 Beetje verkeerd ingeschat. Sjongejonge. 17.10 Verzamelde pers gezegd dat bedreigingen niets met mijn woorden te maken hebben. En dat Douwe de kinderen in het publiek heeft afgewezen en dat-ie dus hun identiteit afwijst. Of zoiets. Klonk wel soort van logisch? Ook gesuggereerd dat hij propaganda napraat. Ging wel lekker. Telt denk ik niet als wrijven. Nu echt klaar. 20.26 Fuckfuckfuckfuckfuck! Fuckerdefuckfuck! 21.32 Ja hoor. NRC bericht het nu ook: ‘Douwe Bob verlaat Nederland op advies van politie na beschuldiging van Jodenhaat.’ 21.51 Wel fijn dat mijn naam niet in de kop staat. Nu niet weer willen reageren, Diel. Zelfbeheersing is key. Hooguit morgen kort filmpje om e.e.a. te verduidelijken. Hoeft niet langer dan een minuutje te duren. 15.11 Hm. Filmpje duurt 7 minuten en 9 seconden. 15.19 Wel goed geworden, denk ik. Naturel. Zelfreflectie. Gezegd dat mijn tweet niet heeft bijgedragen aan voeren dialoog. Daarna middellange spreekbeurt gehouden over zionisme. Piepklein beetje de zaken ietsjepietsje verdraaid door te zeggen dat Douwe Bob vertrok omdat-ie zionisme afkeurt en dus de staat Israël ontkent. En een beetje geïmproviseerd dat internationaal is afgesproken dat verketteren zionisme gelijk staat aan Jodenhaat. Is denk ik ook wel zo? Zou wel moeten m.i.. Dus dan klopt mijn tweet. Huidige situatie in Gaza er even buiten gelaten want staat hier los van en 7m9s voor zulke filmpjes echt max. 18.32 Filmpje paar keer teruggekeken. Wordt echt alleen maar beter. Wierd vond het ook goed! Blij mee. Ik ben ook echt ongepolijst. Vooral trots op stukje ‘Is Douwe Bob een Jodenhater? Ik denk het niet.’ Ik weet het ook echt niet! Dan kan ik toch niet zeggen dat-ie het niet is? 18.45 Niet vergeten Klaas te bedanken voor schuld geven aan ‘ophefmachine’. 19.01 Blij dat ik geen excuses gemaakt heb. Kom op zeg. Kom op. Zo. Nou. Rust in de tent. 19.14 Hm. Beetje verkeerd ingeschat. Douwe Bob beraadt zich op juridische stappen.</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-klommen-een-midweek-in-het-hoofd-van-yesilgoz~b2145e53/</guid>
      <pubDate>Sat, 5 Jul 2025 00:00:00 +0200</pubDate>
    </item>
    <item>
      <title><![CDATA[De Betrouwbare Mannetjes gaan mee in de euforie]]></title>
      <description><![CDATA[<p>‘ZÓ KIJKT HET BUITENLAND NAAR NEDERLAND TIJDENS DE NAVO-TOP. Den Haag is deze dagen vanwege de Navo-top het toneel voor geopolitiek, en Nederland weet ook op andere manieren de internationale spotlights te grijpen. Van gegrinnik in de buitenlandse pers tot bewondering voor ons koninklijk huis: dit zijn de momenten waarop ons kikkerlandje het grote geopolitieke podium even stal.’ - De Telegraaf, 25 juni. ‘De Nederlandse koning Willem-Alexander en zijn stralende Máxima maakten het tot een waar ‘royal event’ waar ‘King Trump’ zich als een vis in het water voelde.’ (Tampa Chronicle, Verenigde Staten) ‘Sommige van zijn landgenoten zullen zich gegeneerd hebben voor zijn optreden, gewalgd (‘disgustado’) misschien zelfs. Een enkeling heeft wellicht meermaals een beetje overgegeven in zijn mond. Maar de behendige Mark Rutte wist precies hoe hij het varken moest berijden.’ (Diario Popular, Paraguay) ‘Amai, d’n Hollanders leken er weldra ambetant veel goesting in te scheppen de alliantie d’n kotbaas te zijn en waren zo mogelijk nog fierder op hun Mark dan ze op ‘hun Mathieu’ of ‘hun Max’ denken te mogen zijn. Allez zeg. Komaan.’ (Het Laatste Nieuws, België). ‘De lekkernij noemt men liefdevol gaufre au sirop en wordt – gezien de lange rijen voor de tientallen ambachtelijke winkels in de hoofdstad – door de Nederlander, die nogal direct is en vaak ‘hè’ zegt als hij Engels praat en zijn eigen land om de een of andere reden voortdurend pays des petites grenouilles noemt, dagelijks meermaals genuttigd.’ (Le Journal de Montréal, Canada) ‘... waar mensen met de mondhoeken naar beneden zich starend op hun iPhones door stenen kolossen van inwisselbare winkelstraten bewegen op zoek naar korting. Ondertussen klagend als de vrouw van Jaćlav Sziwrinski na een nacht volle bak baręzvćisćzc. Nee, dat deze hoogst welvarende natie al jaren in de top 5 van gelukkigste landen ter wereld staat, is maar moeilijk te geloven.’ (Wyborcza, Polen) ‘Terwijl de waanzin ons en masse de oorlogsfuik in doet slaapwandelen, keek ik op mijn hotelkamer naar een raaskallende man met een snor. In iets wat nog het beste te omschrijven valt als een hurlingkantine, maar dan op tv.’ (The Drogheda Independent, Ierland) ‘Met zijn allen hetzelfde datingprogramma kijken, soeppakketten, vroegboekkorting – het doet het Nederlandse hart allemaal harder kloppen. Maar er lijkt niets, helemaal niets, waar je de kleine buurman enthousiaster mee krijgt dan met wat ‘het buitenland’ van hem vindt.’ (Der Spiegel, Duitsland) ‘Voor de niet-Nederlander blijft het een enigma dat deze middelmatige figuur, die in 2004 als verantwoordelijk wethouder met zijn vadsige kop en vrolijk Frénk van der Linden-hemd veelvuldig een tippelzone bleek te bezoeken waar zich de meest betreurenswaardige heroïnegevallen ophielden, überhaupt als ‘partijprominent’ wordt gezien, al oogt hij – justo é justo – tegenwoordig een hedendaagse João ‘de hartendief’ Niveira uit Um sabor apaixonado do mundo.’ (Correio de Manha, Portugal) ‘…Wouter de Winther, Angela de Jong en ‘Raymond Mens’. Anders dan bij ons zijn het hier niet een handjevol praatprogramma’s dat verschillende gasten ontvangt. Nee, hier ontvangen steeds dezelfde gasten iedere avond een andere talkshow.’ (al-Thawra,Yemen) ‘Maar dat bleek bij navraag de minister-president, Dirk Schof, te zijn.’ (Aftonbladet, Zweden) ‘Waarom moet alles zo hysterisch en doet niemand – behalve Job Cohen – een beetje normaal?’ (De Volkskrant, Nederland)</p>]]></description>
      <guid>https://www.volkskrant.nl/columns-van-de-dag/de-betrouwbare-mannetjes-gaan-mee-in-de-euforie~b9269dc6/</guid>
      <pubDate>Sat, 28 Jun 2025 00:00:00 +0200</pubDate>
    </item>
  </channel>
</rss>
