<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Soms is loten misschien eerlijker. Hoe kun je willekeur inzetten in een selectieprocedure?]]></title>
      <description><![CDATA[<p>De afgelopen weken was ik in Heidelberg als Gastprofessorin (als ik Paulien Cornelisse was, schreef ik een column over dit heerlijke woord en andere prachtige eigenschappen van de Duitse taal). Ik belandde bij allerlei bijeenkomsten, zo zat ik maandagavond bij een interdisciplinair seminar over de vraag hoe je willekeur kunt gebruiken om beter om te gaan met onzekerheden. Een van de gedachten die voorbijkwam, was dat je soms dingen niet zo precies kunt meten en dat loten dan misschien eerlijker is dan selecteren op basis van metingen vol onzekerheid. Maar hoe doe je dat in de praktijk?</p>
<p>We kregen een voorbeeld om in groepjes aan te werken: stel dat je vijftig kandidaten kunt selecteren, maar dat er tweeduizend aanmeldingen zijn. Hoe zou je willekeur in de selectieprocedure kunnen inzetten? Je kunt hierbij denken aan sollicitaties, beursaanvragen of studenten die zich aanmelden voor een gewilde studie. Of iets anders waarbij je slechts vijftig plekken hebt en tweeduizend mensen die zo’n plek willen.</p>
<p>Ik ging aan de slag in een groepje met een historicus, een antropoloog en een informaticus. De historicus bracht in dat loten voor belangrijke taken vroeger veel normaler was, maar dat we onszelf als ‘rationeel’ zijn gaan zien en dat willekeur daar niet meer bij past. De informaticus betoogde dat het juist rationeel is om te loten als verschillen eigenlijk te klein zijn om goed te meten. De antropoloog vroeg zich af wanneer loten voor mensen als eerlijk voelt. Ik bracht de anekdote in over de recruiter die de helft van de sollicitatiebrieven weggooit ‘omdat hij geen mensen zonder geluk wil aannemen’. Dat vonden we unaniem géén goede procedure. Maar hoe moest het dan wel?</p>
<p>Uiteindelijk kwamen wij op een combinatie van beoordelen en loten. Een commissie moest de tweeduizend brieven verdelen in drie categorieën: een kleine groep excellente kandidaten kreeg ‘zeker toelaten’, een middengroep ontving ‘misschien wel, misschien niet’ en een derde groep viel af met als oordeel ‘zeker niet’. In de middengroep wilden we loten voor de overgebleven plaatsen, maar hoe gingen we dat doen? Kreeg iedereen dezelfde kans? Of wilden we een gewogen loting waarbij de betere kandidaten meer kans hadden? De antropoloog begon glazig te kijken. De informaticus opperde om de middengroep willekeurig te verdelen in net zoveel groepjes als er nog lege plaatsen waren en dan per groep de beste te kiezen. Toen keken zowel de historicus als de antropoloog glazig.</p>
<p>Terug in het seminar verbaasde het me dat de andere groepen heel andere oplossingen hadden bedacht. Eén clubje was bijvoorbeeld op het idee gekomen om de criteria waarop de kandidaten konden worden beoordeeld te verloten over de commissieleden. Een commissielid moest dan alle voorstellen op dat ene criterium beoordelen en de oordelen werden daarna op de klassieke wijze gecombineerd. Een econoom wierp tegen dat dit erg inefficiënt was omdat de commissieleden dan nog steeds alle kandidaten zorgvuldig moesten beoordelen. Een informaticus vroeg of je hierbij niet het probleem met meetonzekerheid hield dat je nu net wilde oplossen met een lotingselement.</p>
<p>We kwamen er niet uit binnen dit seminar, maar meer nog dan de verschillende ideeën over lotingen neem ik mee naar Nederland hoe goed het is om dit soort discussies te houden met – al dan niet willekeurig gekozen – experts vanuit verschillende achtergronden.</p>]]></description>
      <guid>https://volkskrant.nl/wetenschap/soms-is-loten-misschien-eerlijker-hoe-kun-je-willekeur-inzetten-in-een-selectieprocedure~bf91102f/</guid>
      <pubDate>Fri, 3 Jun 2022 00:00:00 +00:00</pubDate>
    </item>
    <item>
      <title><![CDATA[De eindtoets van onze zoon stond vol resultaten die we niet precies begrepen]]></title>
      <description><![CDATA[<p>Mijn zoon zit in groep acht en kreeg vorige week de resultaten van zijn eindtoets: een scorerapport vol referentieniveaus, deeltoetsen en andere onderdelen waarvan we niet precies begrepen wat ze betekenden. Een vriendin die normaal ook best goed is met het interpreteren van cijfers, appte een foto van de uitslag die haar kind meekreeg. Het ging over ‘referentieniveau 2F’ en we zagen een balkje met een maximale score van 85, een pijltje bij 54 en een ingekleurde referentiescore van 71. ‘Ik snap niet eens welk van deze cijfers nu de score van mijn kind is’, schreef mijn vriendin.</p>
<p>Gelukkig kon haar kind uitleggen dat ‘taalverzorging’ gewoon ‘spelling’ is en dat referentieniveaus iets zijn dat je eigenlijk moet halen aan het eind van de basisschool. Al lijken die referentieniveaus dan weer geen voorwaarde te zijn om naar een bepaald type middelbare school te mogen.</p>
<p>Tegenwoordig krijgen kinderen in februari een schooladvies van hun basisschool en pas daarna maken ze een</p>
<p>eindtoets</p>
<p>. Als de uitslag van de eindtoets een hoger schoolniveau adviseert dan de school, dan kan het schooladvies worden bijgesteld. Als de toets slechter uitvalt dan het gegeven advies, dan verandert er niets. Dit maakt de eindtoets heel belangrijk voor de kinderen die graag een hoger schooladvies willen en de toets is een stuk minder spannend voor kinderen die al het advies hebben dat ze graag wilden.</p>
<p>Hier zou ik makkelijk drie columns over kunnen schrijven, maar ik wil het hebben over hoe je als school omgaat met alle toetsen die kinderen krijgen. Kinderen worden vanaf de kleuterklas meerdere keren per jaar getest en al die resultaten worden ook weer per klas verzameld en geanalyseerd.</p>
<p>Naar aanleiding van een lezing die ik gaf over het goed gebruiken van getallen vroeg een docent me eens mee te kijken naar de cijfers die een school kreeg. Schoolbesturen mopperden namelijk dat scholen méér met die cijfers moesten doen. Per klas was bijvoorbeeld te zien hoe er gescoord werd per onderdeel, en als die score onder het landelijk gemiddelde lag, was de score rood. Ook als een klas 529 scoorde en de landelijke score op 530 lag. Moet je in zo’n geval in actie komen? Dit lijkt me binnen de meetonzekerheid vallen en geen enkele reden tot paniek.</p>
<p>Sterker nog, het is nogal naïef om beleid te maken puur op rode en groene scores. Misschien scoort een klas wel rood doordat er veel zwakke leerlingen in die groep zitten en ben je als docent supertrots op hoe ze vooruitgaan. Of misschien maak je je juist zorgen over een groene klas die achteruitgaat. Je wilt kijken hoe een klas door de tijd heen gaat: zitten ze in een stijgende lijn? En zoniet: snap je hoe dat komt? De cijfers kunnen helpen om hierover na te denken, maar dan moet je verder kijken dan ‘rood’ of ‘groen’.</p>
<p>Mijn zoon kreeg net voor de eindtoets een ontroerende brief mee van zijn meester en juf. Daarin vertelden ze dat de eindtoets een heleboel dingen niet laat zien: hoe goed je anderen helpt, hoe muzikaal of sportief je bent, en zo nog veel meer. De brief eindigde met het advies: ‘Dus laat zien wat je kan, doe je best, wees trots op jezelf en onthoud: er zijn vele manieren om een slim en goed mens te zijn.’ Dat is misschien wel het beste schooladvies dat ik ooit gezien heb.</p>]]></description>
      <guid>https://volkskrant.nl/wetenschap/de-eindtoets-van-onze-zoon-stond-vol-resultaten-die-we-niet-precies-begrepen~bbb73242/</guid>
      <pubDate>Fri, 27 May 2022 00:00:00 +00:00</pubDate>
    </item>
    <item>
      <title><![CDATA[‘15 procent van alle Google-zoekopdrachten is nog nooit eerder gezocht.’ Ik heb zoveel vragen hierbij]]></title>
      <description><![CDATA[<p>‘Leuk weetje: 15 procent van alle Google-zoekopdrachten is nog nooit eerder gezocht.’ Toen ik deze bewering vandaag voorbij zag komen, dacht ik dat dit een achterhaald percentage was. Er is inmiddels zoveel opgezocht, er kunnen toch niet elke dag zoveel nieuwe zoektermen bijkomen? Maar Google bleek deze statistiek te bevestigen: op dit moment is 15 procent van de zoekopdrachten nieuw. In 2007 was dat nog 25 procent, sinds 2013 rapporteert Google dat het percentage van nieuwe zoekopdrachten stabiel rond de 15 procent ligt.</p>
<p>Ik heb zoveel vragen hierbij: wat voor nieuwe zoekopdrachten zijn dat dan? Zijn het veel zoekopdrachten met een typefout? Of zijn het inhoudelijk nieuwe vragen? Zijn het nieuwe combinaties van bestaande zoektermen? Hoeveel zoektermen zijn er überhaupt per dag? En is bij de gemiddelde gebruiker 15 procent van de zoekopdrachten nieuw? Of zijn er bepaalde gebruikers die heel veel nieuwe opdrachten genereren? (Hierbij kijk ik even betekenisvol naar mijn dochter die vandaag bijvoorbeeld zocht naar ‘skeip belen opa’ en ‘leuke postkasten zeven jaar’)</p>
<p>Tijdens een lunch vroeg ik aan een student of hij kon raden hoeveel zoektermen Google per seconde verwerkt. Dat bleek hij te kunnen: zelf zocht hij zo’n acht keer per dag iets op, er zitten ruim 80 duizend seconden in een dag, dus hij zocht gemiddeld elke 10 duizend seconden iets op (hij had geleerd dat je bij dit soort schattingen slordig mag rekenen – niet van mij trouwens, maar ik was toch een beetje trots toen hij dit zo deed). Er zijn zo’n 8 miljard mensen op aarde, die hebben natuurlijk niet allemaal internet en gebruiken misschien ook niet allemaal Google. Hij gokte dat een kwart van de mensen ongeveer net zo vaak als hij Google gebruikt, dan heb je 2 miljard mensen die elke 10 duizend seconden iets opzoeken en daarmee kom je op 200 duizend zoektermen per seconde. Hij bleek er slechts een factor twee naast te zitten – wat heel prima is voor zo’n snelle schatting.</p>
<p>Volgens</p>
<p>recente bronnen</p>
<p>verwerkt Google namelijk 102.253 zoekopdrachten per seconde (zelf zocht ik een seconde geleden nog op of 102.253 een priemgetal is). Gemiddeld krijgt Google dus ook elke seconde ruim vijftienduizend nog nooit eerder bij elkaar gevraagde zoektermen. Maar bijna nooit zegt Google: ‘Sorry, ik heb geen idee wat je bedoelt.’ Bijna alle woorden die je intypt zijn wel ergens door iemand samen gebruikt en die sites komen schijnbaar moeiteloos omhoog en bij typefouten zoekt het algoritme handig naar woorden die er een beetje op lijken.</p>
<p>Met enige weemoed dacht ik terug aan Googlewhack: het spel waarbij je twee bestaande woorden bij Google moest invoeren met als doel om precies één webpagina te krijgen waarop die woorden voorkwamen.</p>
<p>De Volkskrant</p>
<p>schreef</p>
<p>in 2002 over mooie vondsten als atletiek + wiskundelerares (geeft inmiddels 4.050 resultaten) of griesmeelpudding + sneeuwwitje (inmiddels 910 resultaten).</p>
<p>Het heerlijke aan dit spel was dat je niet online kon opscheppen over een Googlewhack die je had gevonden, want zodra je dat deed waren er twee websites die deze woorden samen vermeldden. Deze week wees iemand me erop dat comedian Dave Gorman een show maakte over zijn grote Googlewhack-avontuur – en dat er hiervan een complete opname online staat. Dat is genieten van een stukje internet-nostalgie, terwijl Google in de tussentijd een slordige 592 miljoen zoektermen verwerkt.</p>]]></description>
      <guid>https://volkskrant.nl/wetenschap/15-procent-van-alle-google-zoekopdrachten-is-nog-nooit-eerder-gezocht-ik-heb-zoveel-vragen-hierbij~b11f78d8/</guid>
      <pubDate>Fri, 20 May 2022 00:00:00 +00:00</pubDate>
    </item>
    <item>
      <title><![CDATA[Het is een illusie dat wetenschap buiten de oorlog kan blijven]]></title>
      <description><![CDATA[<p>Wiskundige Viktor Traski ontbrak begin deze maand bij de uitreiking van de János Arany Awards – en dat terwijl hij er één kreeg van de Hongaarse Academie van Wetenschappen voor zijn werk in de kansrekening en mathematische statistiek. De in Oekraïne geboren Traski was namelijk aan het front in Oost-Oekraïne, waar hij als soldaat vecht. Traski bedankte de academie in een</p>
<p>filmpje</p>
<p>waarbij je de explosies op de achtergrond kon horen.</p>
<p>Ook hoogleraar Fedir Shandor vecht daar aan het front. Een</p>
<p>foto</p>
<p>waarop hij college geeft vanuit de loopgraven ging de afgelopen week rond over internet, met allerlei grapjes over hoe docenten in andere landen te snel klagen en hoe Shandors studenten vast altijd op tijd hun opdrachten inleveren. Daar staat hij dan als soldaat, de man die vorig jaar nog</p>
<p>onderzoek publiceerde</p>
<p>naar hoe je Oekraïense studenten maatschappelijk werk het beste kunt trainen in interculturele tolerantie. Ruim twee maanden zat hij nu in het leger en hij had nog geen college gemist.</p>
<p>Ik besef dat zijn foto en het bijbehorende verhaal ongetwijfeld ook propaganda zijn, maar zo’n socioloog die met een geweer over zijn schouder stug twee keer per week college blijft geven vanaf zijn telefoon, het ontroert me. Net als de wiskundige Traski die zo lijkt op de wiskundigen die ik ken, hij ziet eruit als iemand die tijdens een conferentiediner nog even snel een formule op een servetje uitwerkt en niet als iemand die aan het front staat.</p>
<p>Het is een illusie dat wetenschap buiten de oorlog kan blijven. Ik vraag me af hoeveel wetenschappelijk werk er gebruikt wordt in deze oorlog. Worden er evidencebased methoden ingezet voor de logistiek van het leger, voor het verspreiden van misinformatie of voor het martelen van vijanden? Waarschijnlijk wel. Wat voor wetenschappelijke ideeën worden er nog meer gebruikt – en misschien wel op een heel andere manier dan hun bedenkers voor ogen hadden?</p>
<p>Een berucht voorbeeld van hoe onschuldig lijkend onderzoek tot iets vreselijks kan leiden, is het werk van bioloog Arthur Galston. Hij promoveerde in 1943 op methoden om sojabloemen sneller te laten bloeien (om zo eerder te kunnen oogsten). Galston experimenteerde met 2,3,5-trijoodbenzoëzuur dat de bloei inderdaad versnelde, maar hij ontdekte ook dat bij een te hoge dosis de plant al zijn bladeren verloor. Zijn ontdekking vormde de basis voor Agent Orange, dat in de jaren zestig tijdens de Vietnamoorlog werd gebruikt om grote stukken jungle kaal te maken en akkers te verwoesten. Met vreselijke gevolgen voor de mensen die daar woonden en de natuur.</p>
<p>Galston voelde zich verantwoordelijk voor wat er met zijn werk gebeurde en lobbyde zowel bij collega’s als de regering ervoor dat het gebruik van Agent Orange moest stoppen. Hij voerde net zo lang actie totdat Nixon in 1971 het middel verbood.</p>
<p>Rond die tijd schreef Galston dat hij vroeger had gedacht dat je betrokkenheid bij desastreuze maatschappelijke gevolgen van wetenschap kon vermijden, domweg door niet aan projecten te werken die slechte doelen zouden kunnen hebben. Maar zijn eigen geschiedenis deed hem van gedachten veranderen: ‘Ik heb geleerd dat de dingen niet zo eenvoudig zijn en dat elke wetenschappelijke ontdekking onder een bepaalde maatschappelijke druk kan worden misbruikt of verdraaid.’</p>]]></description>
      <guid>https://volkskrant.nl/wetenschap/het-is-een-illusie-dat-wetenschap-buiten-de-oorlog-kan-blijven~b7b99f6f/</guid>
      <pubDate>Fri, 13 May 2022 00:00:00 +00:00</pubDate>
    </item>
    <item>
      <title><![CDATA[Heeft onze generatie straks meer of minder jaren met hun kleinkinderen dan onze ouders?]]></title>
      <description><![CDATA[<p>Dit weekend vier ik mijn eerste Moederdag zonder mijn moeder. Onontkoombaar denk ik eraan hoe er een Moederdag zal komen die mijn kinderen zonder mij vieren (dat het ook andersom zou kunnen zijn, daar probeer ik niet aan te denken). Hoe oud zullen zij dan zijn? Hebben ze dan zelf al kinderen? Een algemenere vraag waar ik de laatste tijd over nadenk: heeft onze generatie straks meer of minder jaren met hun kleinkinderen dan onze ouders? Mensen worden langzaam steeds ouder, maar mensen krijgen ook steeds later kinderen. Wat is het effect daarvan?</p>
<p>Laat ik het concreet uitrekenen voor mezelf. Mijn moeder was 23 toen ze mij kreeg en ik was 31 toen mijn oudste kind geboren werd. Mijn moeder was 54 toen ze oma werd en had volgens het</p>
<p>Centraal Bureau voor de Statistiek</p>
<p>op dat moment een levensverwachting van ongeveer 31 jaar, waarvan 18 jaar als in goede gezondheid ervaren. Het heeft niet zo mogen zijn, maar de verwachting was dus dat mijn moeder in goede gezondheid zou leven tot mijn zoon volwassen was en dat ze pas zou overlijden als hij 31 was.</p>
<p>Hoe zal het zijn als mijn zoon kinderen krijgt? Als hij net als ik op zijn 31ste zijn eerste kind krijgt, ben ik 62 als ik oma word. Op dit moment heeft een vrouw van 62 een levensverwachting van ongeveer 23 jaar (waarvan zo’n 15 jaar in goede gezondheid ervaren.) Als de levensverwachting in de tussentijd niet drastisch verandert, betekent dit dat ik naar verwachting 8 jaar minder heb met mijn eerste kleinkind. En wat als mijn zoon nog weer later is dan ik en pas op zijn 39ste vader wordt? Dan ben ik al 70 als ik oma word – met dan nog een resterende levensverwachting van 17 jaar (als ik de 70 gehaald heb, waar ik in deze berekeningen dan maar even van uitga). Om het allemaal nog erger te maken, was ik 35 toen ik mijn dochter kreeg en ik durf niet eens meer te rekenen aan de scenario’s voor als zij pas op haar 40ste moeder wordt.</p>
<p>Hoe zit dit in het algemeen? In 1980 was de gemiddelde leeftijd van moeders bij de geboorte van hun eerste kind 25,6 jaar (ook weer uit de</p>
<p>gegevens</p>
<p>van het Centraal Bureau voor de Statistiek), in 2020 was dat 30,2 jaar – een verschil van 4,6 jaar. Terugrekenend voor de gemiddelde moeders steeg hun leeftijdsverwachting bij geboorte in de tussentijd van 73,8 jaar naar 79,9 jaar – een verschil van 6,1 jaar. Vrouwen krijgen dus – gemiddeld – anderhalf jaar langer met hun eerste kind (al veeg ik hiervoor heel wat details even onder tafel). Dat is het goede nieuws.</p>
<p>Bij een kleinkind heb je twee keer het verschil van ouder kinderen krijgen en maar één keer het verschil van de gestegen levensverwachting. Dus ik vrees dat oma’s van onze generatie gemiddeld minder jaren hebben met hun kleinkinderen (en je kunt voor de opa’s een soortgelijke berekening maken).</p>
<p>Maar goed, hier ga ik het dus níét over hebben op Moederdag. Ik zal denken aan mijn eigen moeder en aan hoe wat je achterlaat niet zit in het aantal jaren dat je leeft, maar in hoeveel liefde je geeft in de jaren die je krijgt.</p>]]></description>
      <guid>https://volkskrant.nl/wetenschap/heeft-onze-generatie-straks-meer-of-minder-jaren-met-hun-kleinkinderen-dan-onze-ouders~bb90b8f6/</guid>
      <pubDate>Fri, 6 May 2022 00:00:00 +00:00</pubDate>
    </item>
    <item>
      <title><![CDATA[Het hels moeilijke Semantle is mijn absolute favoriet van de nieuwe raadspelletjes à la Wordle]]></title>
      <description><![CDATA[<p>In navolging van het stormachtige succes van Wordle, waarbij je een vijfletterwoord moet raden, is er nu een hele reeks van dagelijkse raadspelletjes. Quordle, waarbij je vier woorden tegelijk moet zoeken, Nerdle, waar je de som moet raden, Worldle, waar je een land moet zoeken, en Heardle, waarbij je een liedje moet herkennen. Mijn absolute favoriet is</p>
<p>Semantle</p>
<p>, waarbij je een woord moet raden en steeds te horen krijgt hoeveel jouw ingevoerde woord semantisch lijkt op het te raden woord – dus hoe dicht je bij de betekenis zit.</p>
<p>Semantle is hels moeilijk en frustrerend, maar je lijkt er langzaam beter in te worden als je het een tijdje speelt. De triomf als je het woord relatief snel vindt (en binnen dertig beurten vind ik al snel) is veel groter dan bij alle simpelere spelletjes.</p>
<p>Elke dag is er een nieuwe opgave die begint met iets als: ‘Het dichtstbijzijnde woord heeft een score van 66,53. Het 10de dichtstbijzijnde woord heeft een score van 47,90 en het 1000ste een score van 27,59.’ Vervolgens voer je woorden in en krijg je te horen hoe die scoren. Ik begin meestal met een dier, iets eetbaars, een bijvoeglijk naamwoord en een werkwoord.</p>
<p>Maandag ging dat zo: kat: 4,47 (koud), banaan: 1,06 (koud), groot: 9.72 (koud), leven: 16,84 (koud). Alles dat niet in de topduizend zit is ‘koud’, maar aangezien ‘leven’ iets minder koud was dan de rest, probeerde ik nog een werkwoord: gaan: 31,67 – en dan een prachtige groene balk met 592/1000. Dus ‘gaan’ stond op plek 592 qua overeenkomst in betekenis! Na deze gelukstreffer ging ik door met werkwoorden. Via ‘begrijpen’, ‘springen’, ‘zien’ en een heleboel gestuntel kwam ik uiteindelijk op het geheime woord: schijnen. Maar waarom kreeg ‘zon’ toen ik dat daarna probeerde slechts een score van 27,53? En hoe berekent het spel in vredesnaam hoeveel twee woorden qua betekenis op elkaar lijken?</p>
<p>De Nederlandstalige Semantle is gebaseerd op de Engelstalige Semantle van David Turner. Turner geeft op zijn site antwoord op een heleboel vragen. Onder zijn spelletje ligt moderne wetenschap: technieken om menselijke teksten om te zetten naar data die een computer kan gebruiken. Eén manier is om elk woord om te zetten naar een vector, een multidimensionale pijl. Semantle gebruikt</p>
<p>word2vec</p>
<p>, dat zoals de naam al een beetje hint inderdaad woorden vertaalt naar vectoren. Door naar een heleboel bestaande teksten te kijken – en allerlei gave wiskundige bewerkingen uit te voeren, leert word2vec welke woorden op dezelfde manier gebruikt worden door mensen.</p>
<p>Dat betekent dat ‘zon’ niet zoveel zal lijken op ‘schijnen’, omdat je ze op een andere manier gebruikt in een zin. De woorden het dichtstbij ‘schijnen’ zijn ‘schijnt’ en ‘lijken’. Hier zie je gelijk een subtiliteit die het spel vaak moeilijk maakt: ‘schijnen’ heeft verschillende betekenissen en zowel synoniemen van ‘stralen’ als ‘lijken’ scoren goed. Het volgende woord op de lijst met dichtstbijzijnde woorden is ‘waaien’ en dat lijkt verrassend, tot je bedenkt hoe vaak mensen over het weer praten.</p>
<p>Soms doet het algoritme wel iets dat onbegrijpelijk raar is en dan zit je briesend achter je dagelijkse potje Semantle. Daar heeft David Turner ook een oplossing voor: voor 15 euro per maand kun je het recht kopen om hem te mailen met klachten. Daarmee bedacht hij niet alleen mijn nieuwe favoriete spel, maar ook mijn nieuwe favoriete verdienmodel voor onlineactiviteiten.</p>]]></description>
      <guid>https://volkskrant.nl/wetenschap/het-hels-moeilijke-semantle-is-mijn-absolute-favoriet-van-de-nieuwe-raadspelletjes-a-la-wordle~bca952a2/</guid>
      <pubDate>Fri, 29 Apr 2022 00:00:00 +00:00</pubDate>
    </item>
    <item>
      <title><![CDATA[Ai. Ik berekende het effect van mijn badsessies op onze energierekening]]></title>
      <description><![CDATA[<p>Ik bekeek de vijf tips van de overheidscampagne ‘Zet ook de knop om’. Thermostaat overdag op maximaal 19 graden: check. Maximaal vijf minuten douchen: check. Alleen ruimtes verwarmen waar iemand is: check. Thermostaat ’s avonds op 15 graden: check. Thermostaat als we niet thuis zijn op 15 graden: check. Als je dit allemaal doet, kun je volgens de overheid 1.340 euro per jaar besparen, waarbij</p>
<p>zetookdeknopom.nl</p>
<p>netjes laat zien welke aannamen er achter de berekeningen liggen.</p>
<p>Dat bespaarden wij dus al! Net toen ik zelfgenoegzaam onder een dekentje op de bank kroop, merkte mijn vriend fijntjes op dat ik wel heel vaak een warm bad neem sinds we de thermostaat omlaag hebben gezet.</p>
<p>Ai. Ik pakte er een kladblaadje bij om het effect van mijn badsessies op onze energierekening uit te rekenen. In ons bad gaat ongeveer 120 liter water en het kost zo’n 4 kubieke meter gas om duizend liter water op te warmen naar 38 graden. Dus één badsessie verbruikt ongeveer een halve kubieke meter gas. Om het net als de site van de overheid om te rekenen naar euro’s: dat komt op ongeveer € 0,87.</p>
<p>Ter vergelijking: uit onze douchekop komt 8 liter water per minuut. Bij vijf minuten douchen gebruik ik 40 liter water: precies eenderde van de 120 liter in onze badkuip en dus ook eenderde van het gasverbruik en de kosten daarvan. Nog deprimerender: door één keer in bad te gaan, gebruik ik net zoveel gas als ik bespaar door vijftien keer een minuutje korter te douchen. Hoe zeggen de Britten dat ook alweer zo mooi?</p>
<p>Penny wise, pound foolish</p>
<p>.</p>
<p>In eerste instantie voelde het wat ongemakkelijk dat de campagnesite alles omrekent naar euro’s. Het doel van de campagne is om zo snel mogelijk minder afhankelijk te zijn van Russisch gas. Rapporten met klimaatoplossingen dringen ook al jaren aan op dit soort maatregelen, zoals</p>
<p>Tonie Mudde laatst nog schreef in</p>
<p>de Volkskrant</p>
<p>. In het grote perspectief van oorlog en klimaatcrisis voelt het wat armzalig om te benadrukken dat je zelf geld kunt besparen door minder gas te gebruiken.</p>
<p>Maar die bedragen helpen om te zien wat de verhoudingen zijn tussen maatregelen – en dan zijn euro’s voor de meeste mensen tastbaarder dan kubieke meters. En dat helpt dan weer om effectief gas te besparen.</p>
<p>Zo zag ik deze week verschillende mensen die een moderne versie van een hooikist gebruikten: een krat met een slaapzak of ander isolerend materiaal waarin je eten laat nagaren. Je brengt je pan aan de kook en haalt hem daarna van het fornuis om het eten in de hooikist te zetten tot het gaar is. Lekker ouderwets, en vast ook lekker, maar de totale kosten van koken op gas zijn per jaar zo’n 64 euro.</p>
<p>Zelfs als je met een hooikist 50 procent minder gas gebruikt voor koken, is de besparing slechts 32 euro. Ter vergelijking: korter douchen bespaart per jaar zo’n 130 euro en alleen de ruimtes waar je bent verwarmen scheelt 550 euro. Verwarming gebruikt veel meer gas dan koken of douchen en daar vallen de grootste besparingen te halen. Je kunt dus beter je huis isoleren dan je pannen.</p>]]></description>
      <guid>https://volkskrant.nl/wetenschap/ai-ik-berekende-het-effect-van-mijn-badsessies-op-onze-energierekening~b0e91cae/</guid>
      <pubDate>Fri, 22 Apr 2022 00:00:00 +00:00</pubDate>
    </item>
    <item>
      <title><![CDATA[Ik vroeg Jan Rot of hij, heel misschien, in mijn moeders woonkamer die voorstelling wilde komen spelen]]></title>
      <description><![CDATA[<p>‘Als je toch niet beter wordt, blijf dan maar zo lang mogelijk ziek.’ In oktober stuurde mijn moeder een kaart met dit citaat naar Jan Rot. Het was de galgenhumor van de ene terminale patiënt naar de andere.</p>
<p>Bijna anderhalf jaar daarvoor had mijn moeder gehoord dat ze uitgezaaide kanker had. Ze was destijds heel ziek en we dachten dat ze nog maar een paar weken te leven had. We bespraken wat ze nog wilde doen. ‘Wat jammer dat we niet meer samen naar de nieuwste voorstelling van Jan Rot kunnen’, verzuchtte ze.</p>
<p>Mijn moeder volgde Jan Rot al sinds hij eind jaren zeventig optrad met de Streetbeats. Toen Rot in de jaren negentig overstapte naar de theaters, nam ze mij mee naar die voorstellingen. Die maakten diepe indruk: de melancholie, het zoeken naar de ware en de geweldige liedjes. Mijn moeder was in die tijd net weg bij mijn vader, ik was een ongelukkige puber en er bestond geen betere cd dan</p>
<p>Schout bij nacht</p>
<p>om vanuit onze tenen mee te zingen. Daarna volgden we Jan Rot samen en we draaiden naast zijn nieuwe werk ook steeds weer die albums uit de jaren negentig.</p>
<p>Sinds 2015 maakte Rot theaterprogramma’s waarin hij terugkeek op een decennium, met hertalingen van grote hits en het nieuws uit die tijd gecombineerd met zijn eigen levensverhaal en muziek. Mijn moeder en ik gingen natuurlijk naar die voorstellingen en verheugden ons jarenlang enorm op het moment dat Jan Rot bij de jaren negentig zou aankomen.</p>
<p>In april 2020 zou het zover zijn, maar die voorstelling ging niet door vanwege de lockdown. Toen mijn moeder een paar maanden later terminaal ziek bleek, wees alles erop dat zij het heropenen van de theaters niet zou halen.</p>
<p>Ik mailde Jan Rot, of hij, heel misschien, in haar woonkamer, voor ons, die voorstelling wilde komen spelen. Drie dagen later stond hij voor haar deur, met zijn keyboard en zijn decor. Rot speelde alsof hij voor een uitverkocht Carré stond én tegelijk alleen voor ons. In de pauze verdween hij in de gang en kwam daarna terug in zijn witte pak van</p>
<p>Schout bij nacht</p>
<p>. Het zat hem zelfs een beetje ruim. Rot speelde als toegift op de bank mijn moeders lievelingsnummer</p>
<p>Vandaag</p>
<p>. Het was zo’n enorm cadeau dat hij dit voor ons deed.</p>
<p>We hebben nog lang kunnen nagenieten van de mooiste voorstelling van Jan Rot die we ooit zagen. De levensverwachting van terminale patiënten is onvoorspelbaar en mijn moeder kreeg veel meer dan een paar weken en overleed afgelopen december.</p>
<p>Toen Jan vorig jaar zelf ook kanker bleek te hebben met, zoals hij zelf schreef, ‘uitzaaiingen alom’, hoopten we zo dat ook hij veel langer zou mogen leven dan verwacht en nog heel veel goede dagen zou krijgen.</p>
<p>‘Dat is een mooi verhaal voor zijn in memoriam’, zei een vriend toen ik hem vertelde over Jans privéconcert. ‘Nee’, dacht ik, ‘ik schrijf het op als hij er nog is, dat is leuker, dan kan hij nog eens lezen hoeveel hij voor ons betekend heeft.’ Ik wilde erover schrijven in het weekend van zijn grote afscheidsconcert in het Nieuwe Luxor. Maar Jan moest dat concert helaas afzeggen. De levensverwachting van terminale patiënten is onvoorspelbaar en hij lijkt nu nog maar kort te krijgen.</p>
<p>Vanuit mijn tenen zing ik daarom: ‘O schout bij nacht, slaap nu maar zacht. Dit is de wissel van de wacht.’</p>]]></description>
      <guid>https://volkskrant.nl/wetenschap/ik-vroeg-jan-rot-of-hij-heel-misschien-in-mijn-moeders-woonkamer-die-voorstelling-wilde-komen-spelen~ba00cb18/</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[Er zit een krankzinnige wiskundige inconsistentie in de opties van PostNL om een pakket te versturen]]></title>
      <description><![CDATA[<p>Deze week bestelde ik een nieuwe externe harde schijf en tot mijn verbazing werd die bezorgd in een belachelijk grote doos waarin wel zeven van die harde schijven hadden gepast. Verrassend genoeg was dat misschien wel zo omdat een grote doos goedkoper kan zijn om te versturen. Lezer Henk Oudejans wees me namelijk op een krankzinnige wiskundige inconsistentie in de opties die PostNL aanbiedt om een pakket te versturen. Optie 1 kost € 6,75 en is voor een pakket van minder dan 10 kilo en met maximale afmetingen van 100 x 50 x 50 centimeter. Optie 2 kost € 13,00 en is voor pakketten die zwaarder of groter zijn, met een maximale afmeting van 176 x 78 x 58 centimeter.</p>
<p>Oudejans verstuurde een pakket dat lichter was dan 10 kilo en met als afmetingen 60 x 52 x 11,5 centimeter. Oudejans bedacht dat zijn pakket in een doos van 100 x 50 x 50 zou passen (leve de stelling van Pythagoras - en een lange neus naar iedereen die op school zuchtte dat je die nóóit ergens voor nodig zou hebben) en frankeerde het pakket dus volgens de goedkoopste optie.</p>
<p>Daarop kreeg hij een bericht van PostNL dat zijn pakket onvoldoende gefrankeerd was en dat hij moest bijbetalen. Mijn vermoeden is dat de check als volgt ging: 60 en 52 zijn allebei groter dan 50 centimeter, dus dan is een pakket van 60 x 52 x 11,5 groter dan de maximale afmetingen van 100 x 50 x 50. Maar dan vergeet je dat je zo’n pakketje ook schuin in een grotere doos zou kunnen leggen.</p>
<p>Het pakketje van Oudejans heeft een inhoud van nog geen 36 liter, terwijl de grootste toegestane doos van de goedkopere optie een inhoud van 250 liter heeft. Als hij zijn pakketje in een doos had gestopt die bijna zeven keer zo groot is als zijn eigen pakketje, dan had hij wél via het goedkopere tarief mogen versturen. Daar zullen bezorgers met hun altijd afgeladen busjes blij mee zijn.</p>
<p>Ik moest denken aan een vriend die jaren terug tijdens een fietsvakantie in Spanje strandde met een blessure. Hij wilde per trein terug naar huis, maar volgens de lokale regels mocht hij geen fiets meenemen in de trein. Hij vroeg naar de regels voor bagage en die bleek onbeperkt gratis mee te mogen, zolang die netjes ingepakt was. Vervolgens toog hij naar een fietsenwinkel en vroeg of ze daar misschien een doos hadden waar een fiets in paste. Die hadden ze en met zijn fiets in een gigantische doos reisde hij naar huis.</p>
<p>Terug naar het pakketje van Oudejans: hij tekende protest aan bij PostNL. Ook suggereerde hij dat het handig zou zijn als je op de site de afmetingen van jouw pakket kon invoeren en dat berekend wordt of dit in een doos van 100 x 50 x 50 zou passen zodat je wist welk tarief je moest betalen. (Goed nieuws voor PostNL: in 1989 publiceerden twee wiskundigen een algoritme dat controleert of een voorwerp in een doos past.)</p>
<p>Helaas heeft Oudejans geen antwoord gekregen op zijn suggestie, behalve dat PostNL besloot dat het extra te betalen bedrag is ‘kwijtgescholden’. Jammer, want het lijkt me een slim idee.</p>]]></description>
      <guid>https://volkskrant.nl/wetenschap/er-zit-een-krankzinnige-wiskundige-inconsistentie-in-de-opties-van-postnl-om-een-pakket-te-versturen~b33750a7/</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Ik schaam me voor hoe mijn universiteit de zaak van de Leidse klokkenluiders heeft aangepakt]]></title>
      <description><![CDATA[<p>Wat zijn drie elementen die veel voorbeelden van wetenschappelijk wangedrag met elkaar gemeen hebben? Het zou zo een tentamenvraag kunnen zijn bij het vak On being a Scientist dat ik op dit moment geef en waarin we ook behandelen wat er allemaal níét goed gaat in de wetenschap. Mogelijke goede antwoorden zijn: reviewers halen geknoei er niet uit, originele meetgegevens blijken onvindbaar als er om gevraagd wordt, daders zijn vaak zeer succesvol, klokkenluiders zijn doorgaans jonge wetenschappers die hun eigen carrière riskeren door de misstanden aan te kaarten, de systemen om wangedrag te corrigeren zijn traag en bureaucratisch, de straffen voor daders zijn doorgaans mild en instituten neigen naar het beschermen van gevestigde wetenschappers.</p>
<p>Een van de deprimerende aspecten van dit college is dat je als docent elk jaar kunt kiezen uit talrijke actuele voorbeelden. Dit jaar kunnen we bijvoorbeeld de drie jonge Leidse psychologen noemen die de fraude van hun begeleider meldden en het proces na twee jaar in</p>
<p>de Volkskrant</p>
<p>samenvatten met de woorden:</p>
<p>‘De wetenschappelijke gemeenschap lijkt geen moer om de situatie te geven.’</p>
<p>Ik schaam me ervoor hoe mijn eigen universiteit dit heeft aangepakt en vooral bezig leek om de zaak zo klein mogelijk te houden.</p>
<p>Het gevaar bestaat dat onze bètastudenten bij het horen van deze zaak denken dat dit soort ellende vooral bij psychologie speelt. Daarom bespreek ik dit jaar ook de Delftse Majorana-zaak: natuurkundigen claimden een bijzonder deeltje gedetecteerd te hebben, waarmee een speciale quantumcomputer binnen handbereik kwam.</p>
<p>Ruim twee jaar geleden ontdekten twee jonge onderzoekers dat er iets mis was met hoe de data waren geanalyseerd. Ook hier loopt het allemaal nogal moeizaam om dat erkend te krijgen, met commissies die traag werken, slechts naar een deel van het probleem kijken of het verzoek van de klokkenluiders</p>
<p>niet ontvankelijk verklaren</p>
<p>. De</p>
<p>tussenstand</p>
<p>is dat één wetenschappelijk artikel is teruggetrokken, dat er bij een tweede artikel door het tijdschrift een waarschuwing is geplaatst dat er mogelijk problemen zijn met de data-analyses en dat er een hele reeks andere artikelen is waarover de klokkenluiders zeggen dat de analyses ook niet in de haak lijken.</p>
<p>Iemand vroeg op Twitter waarom deze klokkenluiders zo geobsedeerd waren door dit alles en beweerde dat ‘wetenschap en de waarheid in een goed proces hun weg zouden vinden’. Het stond niet in zijn Twitter-profiel, maar deze geïnteresseerde burger bleek toevallig director marketing & communication bij TU Delft.</p>
<p>We zien in de literatuur dat het</p>
<p>zelfreinigend systeem van de wetenschap een mythe</p>
<p>is. De enige reden dat de twee hier genoemde zaken naar buiten zijn gekomen én (hopelijk) gecorrigeerd worden, is dat de klokkenluiders zo vasthoudend blijven strijden voor de waarheid.</p>
<p>Universiteiten zouden de energie die ze steken in het beschermen van hun imago beter kunnen steken in het verbeteren van systemen om te zorgen dat de waarheid daadwerkelijk boven tafel komt. Dat komt namelijk niet alleen hun imago, maar de hele wetenschap ten goede.</p>]]></description>
      <guid>https://volkskrant.nl/wetenschap/ik-schaam-me-voor-hoe-mijn-universiteit-de-zaak-van-de-leidse-klokkenluiders-heeft-aangepakt~b30f024c/</guid>
      <pubDate>Fri, 1 Apr 2022 00:00:00 +00:00</pubDate>
    </item>
  </channel>
</rss>
