<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Hoe maak je een tafelschikking zodat mensen ook eens met anderen praten?]]></title>
      <description><![CDATA[<p>Met onze dierenartsenpraktijk gaan we elk jaar in december uit eten. Als we geen tafelschikking maken, zitten mensen de hele avond bij degenen die ze toch al vaak spreken. Vorig jaar hebben we een Engels roulatiesysteem toegepast zoals beschreven door Patrick van IJzendoorn. Dat werkte niet ideaal. Weet jij een beter systeem? Lia Buitenhuis We organiseren een middag in ons wijkgebouw om mensen met elkaar te laten kennismaken. We willen viertallen samen in gesprek laten gaan. Hoe rouleer ik dit zodat iedereen elkaar minstens één keer heeft gesproken? Lilian Jans-Beken Zelf heb ik dat Engelse roulatiesysteem nog nooit meegemaakt, maar ik begrijp dat halverwege het diner elke derde persoon drie plaatsen moet opschuiven. Op deze manier krijgt iedereen op dat moment minstens één nieuwe tafelbuur. Het voordeel van dit systeem is dat het makkelijk is uit te leggen en uit te voeren. Maar ja, duo’s die het supergezellig hebben met elkaar en niet hoeven te verschuiven, kunnen de hele avond blijven samenklitten. Wiskundigen hebben uitgebreid nagedacht over hoe je dit soort gezellige situaties voorkomt. In 1850 formuleerde wiskundige Thomas Kirkman de volgende vraag: vijftien jongedames lopen zeven dagen achter elkaar uit school in rijtjes van drie. Is het mogelijk om hen zo te rangschikken dat er geen twee dames tweemaal naast elkaar lopen? Het antwoord op Kirkmans vraag was ‘ja’ – er zijn zelfs verschillende oplossingen mogelijk. U kunt met zo’n oplossing een heerlijk zevengangendiner organiseren voor vijftien gasten die in rijtjes van drie aan tafel gaan. Als u de gasten na elke gang van plek laat wisselen volgens Kirkmans schema, dan zullen elke twee mensen nooit meer dan één gang naast elkaar zitten. Voor andere aantallen gasten (en tafelindelingen) is het een open probleem of dit altijd lukt. Maar er bestaan allerlei wiskundige technieken om een schema te maken zodat uw gasten met zo veel mogelijk verschillende mensen praten: met grafentheorie (netwerken van stippen en verbindingen daartussen), maar ook met Latijnse vierkanten (een algemenere versie van een ingevulde Sudoku-puzzel.) Alleen: wilt u dat wel? Het maken van zo’n schema kost best wat tijd en tijdens de bijeenkomst zult u alles uitgebreid moeten uitleggen en steeds zorgen dat iedereen op de goede plek belandt. Dat werkt waarschijnlijk niet enorm sfeerverhogend. En is het eigenlijk echt zo erg als mensen toch eens wat langer praten met iemand met wie ze een klik hebben? Het kan veel makkelijker. Laatst was ik bij een avond waar de aanwezigen een paar keer werd gevraagd om zelf een nieuwe plek te zoeken en te gaan zitten met drie mensen die ze die dag nog niet hadden gesproken. Vrijwel iedereen deed mee en het was een beetje chaotisch, maar ook leuk om zelf te bepalen naast wie je nu weer belandde. Ik sprak die avond héél veel verschillende mensen. Soms is een ‘goed’ systeem beter dan een ‘perfect’ systeem. Zelf een vraag voor deze rubriek? Mail naar ionica@volkskrant.nl</p>]]></description>
      <guid>https://www.volkskrant.nl/wetenschap/hoe-maak-je-een-tafelschikking-zodat-mensen-ook-eens-met-anderen-praten~b2e136b9/</guid>
      <pubDate>Fri, 6 Dec 2024 00:00:00 +0100</pubDate>
    </item>
    <item>
      <title><![CDATA[Zijn linkerkoplampen vaker kapot?]]></title>
      <description><![CDATA[<p>In de file zag ik vlak achter elkaar drie tegenliggers met een kapotte linkerkoplamp. Ik vroeg me af of linkerkoplampen misschien vaker kapot gaan dan rechter. Tijdens mijn autorit van Antwerpen naar Friesland telde ik vervolgens twaalf kapotte linker- en twee kapotte rechterkoplampen. Mijn vermoeden leek te kloppen! Maar sindsdien ben ik blijven tellen, twee weken lang, bij elke rit. Daarbij viel me in de eerste plaats op dat er heel veel koplampen kapot zijn en in de tweede plaats dat mijn eerste telling erg afweek van de vervolgtellingen. Gemiddeld genomen lijken er toch ongeveer evenveel linker- als rechterlampen kapot. Daarom nu mijn vraag: als je iets onderzoekt, hoe kun je van tevoren weten hoelang je moet doorgaan met gegevens verzamelen? Wim Mendelts Het is dé basisvraag van statistiek: hoe weet je of er een verschil zit tussen twee groepen? Als linker- en rechterkoplampen precies dezelfde kans hebben om kapot te gaan, kan het toch gebeuren dat u op een dag stomtoevallig twaalf kapotte linker- en twee kapotte rechterkoplampen ziet. De klassieke statistische aanpak om te onderzoeken of er een verschil zit tussen die twee soorten lampen is om te berekenen hoe groot de kans is dat u uw resultaten (of nog extremere, met nog meer kapotte linkerkoplampen) had gevonden als er géén verschil is tussen hoe snel die twee soorten lampen kapotgaan. En als die kans, we noemen die de p-waarde, klein genoeg is, dan concluderen we dat het aannemelijk lijkt dat linkerkoplampen eerder stuk gaan. Voor het uitrekenen van die p-waarde kunt u bijvoorbeeld Fishers exacte toets gebruiken. Maar hoe weet je wanneer je genoeg gegevens hebt verzameld voor die berekening? En hoe voorkom je dat je stopt met tellen op een moment dat de data net gunstig uitvallen? (Wat u zeer lovenswaardig niet heeft gedaan.) In de wetenschap gebruiken we hiervoor pre-registraties: daarin leg je openbaar je onderzoeksmethode vast, inclusief hoe je gegevens gaat analyseren - vóórdat je begint met het verzamelen van die gegevens. Je berekent ook vooraf hoeveel gegevens je moet verzamelen om een betrouwbare conclusie te kunnen trekken. Hierbij moet je allerlei aannamen doen over je gegevens en keuzen maken over hoe zeker je wilt zijn van je conclusie. Gelukkig zijn hier websites voor, en onder mijn aannamen en keuzen zou u 466 auto’s moeten bekijken voordat u een conclusie kunt trekken. Als u andere aannamen doet dan ik, dan komt hier een ander aantal uit. Statistiek is een prachtig vak. Voor de zekerheid vraag ik statisticus Rianne de Heide of ik dit goed heb samengevat. Zij begint te lachen en merkt op dat statisticus Fischer zijn statistische testen rond 1920 bedacht en dat het in zijn tijd bijvoorbeeld ging om het vergelijken van twee velden waarop graan groeide. Inmiddels zijn we ruim honderd jaar verder, hebben we totaal andere data en zijn er ook betere methoden. De Heide werkt zelf aan de e-waarde, een moderne opvolger van de p-waarde. Daarmee kunt u langs de weg gaan zitten en kapotte koplampen tellen en na elke getelde koplamp berekenen of uw e-waarde voorbij een bepaalde grens is gekomen. Zodra dat zo is, kunt u stoppen met tellen en weet u het antwoord op uw vraag. Alleen zijn hier helaas nog géén handige websites voor.</p>]]></description>
      <guid>https://www.volkskrant.nl/wetenschap/zijn-linkerkoplampen-vaker-kapot~b57698f4/</guid>
      <pubDate>Fri, 29 Nov 2024 00:00:00 +0100</pubDate>
    </item>
    <item>
      <title><![CDATA[Ionica’s winterpuzzel: welke kabouter is kleurenblind?]]></title>
      <description><![CDATA[<p>Vroeger behandelde je vaker wiskunderaadsels in je columns. Dat missen wij thuis erg. Heb je boekentips voor de kerstvakantie om deze leegte op te vullen?Dank,Bas Zelf miste ik de raadsels ook! Maar ik beantwoord in deze rubriek ingestuurde lezersvragen en heb besloten niet vals te spelen door zelf vragen te gaan bedenken. En er werden verrassend weinig vragen ingestuurd waarbij je in het antwoord eens een lekkere puzzel over kabouters en mutsen erin kon knallen. Dus ik ben blij dat je mailt! Natuurlijk heb ik ook boekentips. Als u nog geen puzzelboek van Martin Gardner in huis heeft, dan zou ik er daar gelijk een van bestellen. Zelf kreeg ik eerder dit jaar The Colossal Book of Short Puzzles and Problems cadeau en dat staat vol geweldige voorbeelden. Als u liever een Nederlands boek heeft, dan is er het heerlijke De Kabouterformule van Alex van de Brandhof dat volstaat met kabouterraadsels. En als u toe bent aan heel moeilijke puzzels, dan kunt u zich deze kerstvakantie storten op de AIVD kerstpuzzel. En dan nu, om de leegste te vullen, eindelijk weer eens een raadsel. Ik kwam het tegen op de blog van Tanya Khovanova. Zij had het raadsel weer gezien bij wiskundige Konstantin Knop. Ik vermoed dat hij dit raadsel heeft bedacht, maar dat weet ik niet zeker. Raadsels zijn als moppen, vaak is moeilijk aan te wijzen wie de eerste bedenker was en elke verteller geeft zijn eigen draai eraan. Dit is mijn versie. Een koning besluit om te testen of drie kabouters echt zo slim zijn als ze zelf beweren. Hij laat ze vijf mutsen zien: drie rode en twee groene. Vervolgens blinddoekt hij de kabouters en zet elk van hen een muts op. Daarna mogen de kabouters hun blinddoeken afdoen. Ze kunnen nu de mutsen van de twee anderen zien, maar niet die van zichzelf. Zoals gebruikelijk in dit soort raadsels, moeten de kabouters de kleur van hun eigen muts bepalen. Alleen zit er deze keer een addertje onder het gras: een van de drie kabouters is kleurenblind en ziet geen verschil tussen groen en rood. De kabouters weten bij wie van hen dit is en nemen die informatie mee in hun redeneringen (die zoals gebruikelijk in dit soort raadsels perfect logisch zijn – de kabouters gebruiken alle beschikbare informatie om hun conclusies te trekken). De koning vraagt de kabouters om de beurt of ze weten welke kleur muts ze hebben. Dit is hoe hun gesprekje verloopt: Alice: Ik weet niet welke kleur mijn muts heeft.Bob: Ik weet ook niet welke kleur mijn muts heeft.Carol: Nou, ik weet ook niet welke kleur mijn muts heeft.Alice: Nu weet ik nog steeds niet welke kleur muts ik heb! De vraag is: welke kabouter is kleurenblind? De oplossing vindt u in de onlineversie van deze column door flink naar beneden te scrollen. De column is te vinden op volkskrant.nl/wetenschap of door 'Ionica' te tikken in het zoekvenster op de Volkskrant-app of site. Zelf een vraag voor deze rubriek? Mail naar ionica@volkskrant.nl. ** ** ** ** ** ** Stel dat Alice de kleurenblinde kabouter is, wat kunnen de kabouters dan tijdens hun gesprekje met de koning beredeneren over de kleuren van hun muts? Alice zegt dat ze niet weet welke kleur haar muts heeft. Bob en Carol weten dat Alice kleurenblind is en dat dit dus geen relevante informatie toevoegt. Vervolgens zegt Bob dat hij het ook niet weet. Nu weten Alice en Carol dat zij niet allebei een groene muts op kunnen hebben. Want als zij allebei een groene muts zouden dragen, wist Bob dat hij een rode muts moet hebben (want er zijn maar twee groene mutsen). Daarna zegt Carol dat zij het ook niet weet. Op dat moment weet Alice dat zij een rode muts moet dragen. Waarom? Omdat zij een perfect redenerende kabouter is, net als Bob en Carol. Als Alice een groene muts had gedragen, dan had Carol geweten dat zij een rode muts moest hebben (want uit het antwoord van Bob wisten ze dat Alice en Carol niet allebei een groene muts konden dragen). Dit alles betekent dat Alice níét de kleurenblinde kabouter kan zijn, want zij zou bij dit gesprek bij de tweede vraag aan haar antwoorden dat zij een rode muts heeft. Stel nu dat Carol de kleurenblinde kabouter is. Als Alice dan zegt dat zij het niet weet, dan kunnen Bob en Carol concluderen dat zij niet allebei een groene muts dragen. Als Bob vervolgens zegt dat hij het ook niet weet, dan kan Carol op eenzelfde manier als hierboven concluderen dat zij dus een rode muts draagt. En dat zal ze zeggen als ze aan de beurt is. Dus ook Carol kan niet de kleurenblinde kabouter zijn bij het gegeven gesprek. Kortom: Bob is de kleurenblinde kabouter (niet zo verrassend voor wie iets weet over kleurenblindheid en genetica, al is de vraag of dit bij kabouters hetzelfde werkt als mensen). Als Alice zegt dat ze het niet weet, kunnen Bob en Carol concluderen dat Bob en Carol niet allebei een groene muts dragen. Bob heeft hiermee te weinig informatie, en zijn opmerking dat hij het niet weet, geeft de anderen ook geen nieuwe informatie omdat ze weten dat hij kleurenblind is. Carol is nu aan de beurt en dat zij het niet weet, geeft net als hiervoor Bob de aanwijzing dat hij een rode muts moet dragen. Maar ja, Bob komt niet meer aan de beurt. En die arme Alice heeft niet genoeg aan de informatie van Carol om te kunnen concluderen wat de kleur van haar muts is.</p>]]></description>
      <guid>https://www.volkskrant.nl/wetenschap/ionica-s-winterpuzzel-welke-kabouter-is-kleurenblind~b5703a2a/</guid>
      <pubDate>Fri, 22 Nov 2024 00:00:00 +0100</pubDate>
    </item>
    <item>
      <title><![CDATA[Hoe kun je het best herfstblaadjes opvegen: alles op een hoop of meerdere hoopjes?]]></title>
      <description><![CDATA[<p>Het is weer tijd om bladeren te vegen. Veeg ik meerdere hoopjes of alles op één hoop voordat ik de bladeren verzamel? Het eerste lijkt meer werk maar is gevarieerder, het tweede lijkt efficiënter maar is zwaarder en eentoniger. Wat is jouw wiskundig advies? Marco Groothoff Het is de vraag of één grote hoop efficiënter is. Als u een grote tuin heeft, kan het sneller zijn om steeds de bladeren per deel van de tuin bij elkaar te vegen, in plaats van alles vele meters naar die ene hoop te harken. U kunt een wiskundig model maken voor het werk als u een x aantal hopen maakt en daarvoor uw tuin in x delen verdeelt. Hoeveel tijd kost het harken van één deel? Hoe lang bent u per hoop bezig om de bladeren in een kruiwagen te krijgen? En hoe lang duurt het naar een hoop toelopen met uw kruiwagen? Uw werkplezier kunt u op een soortgelijke manier modelleren. Hoeveel plezier beleeft u aan de losse onderdelen van de klus? En hoe verandert dat als bepaalde onderdelen langer duren? En dan kunt u optimaliseren op de door u gewenste combinatie van efficiëntie en werkplezier. Om dat optimum te berekenen, zou ik meer gegevens nodig hebben over u en uw tuin – en ook wat experimentele data over of het evenveel tijd kost om vier hoopjes bladeren of diezelfde bladeren in één hoop op te scheppen. Wiskundig gezien zou ik denken van wel, maar het zou me niet verbazen als er weer eens natuurkundige effecten de boel komen verpesten voor iedereen. Zelf heb ik, zoals u misschien al merkte, weinig ervaring met bladeren vegen. Gelukkig leerde ik onlangs dat het voor bodem en biodiversiteit beter is om bladeren te laten liggen. Nu kijk ik vol trots naar de laag rottende bladeren in mijn tuin. De Amerikaanse vlogger Hank Green beschreef deze week in zijn nieuwsbrief hoe er een stemmenwerver van de Democraten voorbijkwam toen hij bladeren stond te vegen. Green legt in zijn nieuwsbrief meteen uit dat hij weet dat het internet mensen heeft verteld dat je bladeren moet laten liggen. Maar dat zijn grasveld kapotgaat als hij de bladeren niet weghaalt – en dat hij het fijn vindt als kinderen op zijn gras kunnen spelen – hoewel hij ook weet dat er mensen zijn die vinden dat je helemaal geen gras meer zou moeten hebben. Green beseft al typend dat hij zich in zit te dekken. Hij maakt namelijk dingen voor internet en probeert daarbij continu te voorkomen dat iemand hem uitscheldt – omdat daar altijd 0,01 procent van de mensen boos wordt als hij iets vrij normaals doet, zoals bladeren vegen. Maar daar maakte Green zich geen zorgen over toen hij een praatje maakte met die stemmenwerver. Die man dacht vast: ‘Mooi dat hij zorgt voor zijn tuin.’ En Green dacht: ‘Mooi dat hij zorgt voor zijn land.’ Na de verkiezingen denkt Green nu steeds aan die stemmenwerver, wiens kandidaten jammerlijk verloren. En hoe zijn werk tóch nuttig was, omdat hij door al die praatjes de verbondenheid in de wijk versterkte. En nu denk ik dat u misschien maar zo lang mogelijk in uw tuin moet gaan staan harken. En dan hopen dat er mensen voorbijkomen met wie u een verbroederend praatje kunt maken.</p>]]></description>
      <guid>https://www.volkskrant.nl/wetenschap/hoe-kun-je-het-best-herfstblaadjes-opvegen-alles-op-een-hoop-of-meerdere-hoopjes~bc53520c/</guid>
      <pubDate>Fri, 15 Nov 2024 00:00:00 +0100</pubDate>
    </item>
    <item>
      <title><![CDATA[Waarom eindigen Amerikaanse verkiezingen vaak bijna fiftyfifty?]]></title>
      <description><![CDATA[<p>In mijn beleving is de stemverhouding in de Verenigde Staten bij de presidentsverkiezingen al vele jaren vrijwel fiftyfifty. Is dat toeval?Mattijs OutPS Ik vrees dat de kans kleiner is dan 50 procent dat ik nog op tijd ben met m’n vraag. Op het moment dat ik deze column schrijf, zijn nog niet alle stemmen geteld, maar het is duidelijk dat Donald Trump de nieuwe president van de Verenigde Staten wordt, met op dit moment ongeveer 51 procent van de getelde stemmen. Een perfect moment om uw vraag te beantwoorden (cijfers zijn mijn favoriete vorm van escapisme). Uw gevoel klopt: ook bij de vorige zes Amerikaanse presidentsverkiezingen was de stemverhouding vrijwel fiftyfifty (en misschien daarvoor ook wel, maar ik heb teruggekeken tot het jaar 2000). Het grootste verschil tussen de Democraten en Republikeinen was in 2008 toen Barack Obama 53 procent van de stemmen kreeg en John McCain 46 procent. Het dichtst bij elkaar lagen de stemmen in 2000 toen George W. Bush 47,9 procent van de stemmen kreeg en Al Gore 48,4 procent (hier heb ik cijfers achter de komma nodig). Destijds kreeg Gore meer stemmen, maar Bush werd president. Dat komt door het kiesmannensysteem in de Verenigde Staten. In de meeste staten krijgt de kandidaat die de meeste stemmen heeft alle kiesmannen van die staat – en wie de meeste kiesmannen krijgt wordt president. En hoewel Gore meer stemmen kreeg, won Bush dus meer kiesmannen. Ik zou wel 1.729 columns kunnen schrijven over de wonderbaarlijke aspecten van dit systeem. Er is een verband tussen het kiessysteem dat een land gebruikt en het partijenstelsel dat er bestaat. Het systeem dat de Amerikanen gebruiken werkt een tweepartijenstelsel in de hand, omdat het voor een derde partij vrijwel onmogelijk is om een meerderheid te halen en ergens aan de macht te komen. Dit is heel anders dan in Nederland, waar ook een partij met minder dan 5 procent van de stemmen in de regering kan komen. In de ideale situatie houden de twee partijen in een tweepartijenstelsel elkaar scherp en worden mensen kritischer op de partij die aan de macht is. Als één partij minder stemmen krijgt, dan kunnen ze hun standpunten strategisch aanpassen, om kiezers naar hun kamp over te halen. Als de twee partijen het allebei slim aanpakken, zullen ze elk rond de 50 procent van de stemmen eindigen. Mijn vermoeden was dat de Democraten en de Republikeinen bij de presidentsverkiezingen vooral zouden mikken op het binnenhalen van 50 procent kiesmannen, want dat bepaalt uiteindelijk wie er president wordt. En ik verwachtte bij de kiesmannen dus nog kleinere verschillen tussen de partijen dan bij de losse stemmen. Maar dat bleek niet zo te zijn, het verschil was meestal juist groter. Donald Trump wist in in 2016 met slechts 46 procent van de stemmen liefst 57 procent van de kiesmannen binnen te halen. Obama haalde in 2012 met 53 procent van de stemmen zelfs 68 procent van de kiesmannen. Dus tot zover mijn politieke intuïtie. Zelf een vraag voor deze rubriek? Mail naar ionica@volkskrant.nl.</p>]]></description>
      <guid>https://www.volkskrant.nl/columns-opinie/waarom-eindigen-amerikaanse-verkiezingen-vaak-bijna-fiftyfifty~b49c708f/</guid>
      <pubDate>Tue, 5 Nov 2024 00:00:00 +0100</pubDate>
    </item>
    <item>
      <title><![CDATA[Bestaat het ideale salaris dat het lerarentekort oplost?]]></title>
      <description><![CDATA[<p>Ik las dat de salarissen voor starters in het primair onderwijs kunnen concurreren met die in het bedrijfsleven en dat salaris dus geen belemmering meer vormt. Maar er is nog steeds een nijpend lerarentekort. Kun jij berekenen hoeveel meer mensen voor een baan in het onderwijs kiezen als het salaris stijgt? En hoe bepaal je dan de ideale hoogte van dat salaris? Thomas Otte Eerst maar eens de kille cijfers. Op dit moment is er in het primair onderwijs een tekort van ruim 5.000 voltijdsbanen voor docenten en directeuren. De verwachting is dat dit in 2033 zal zijn opgelopen tot meer dan 7.500 voltijdsbanen. Laatst droomde ik dat ik in een zalmroze mantelpak op een congres van de VVD zat en daar leerde dat er een vrije markt bestaat voor leraren. In die droom was er geen lerarentekort, omdat de markt vanzelf een evenwicht had gevonden volgens de wet van vraag en aanbod. Als een product duurder wordt, zal niet iedereen die prijs willen of kunnen betalen en dus daalt de vraag. Tegelijkertijd stijgt het aanbod, omdat het aantrekkelijker wordt om dit product te verkopen. In mijn koortsdroom toonde de spreker enthousiast twee grafieken in één assenstelsel: een dalende lijn voor vraag en een stijgende lijn voor aanbod ten opzichte van de prijs. En waar die twee lijnen elkaar sneden, lag het marktevenwicht. In deze droom zou je precies kunnen bepalen hoeveel mensen zich extra aanbieden als leraar als je het salaris verhoogt. En je kunt ook keurig uitrekenen wat het ideale salaris is waarbij er precies genoeg leraren zijn. Maar, ik zeg dit voor de zekerheid toch even expliciet, er bestaat geen vrije markt voor leraren. Niemand kan zomaar snel wat extra leraren produceren, in de vraag zit weinig flexibiliteit omdat alle kinderen onder de leerplicht vallen en salarissen kunnen ook al niet zomaar meebewegen met vraag en aanbod. En hoewel ik vind dat docenten in het primair onderwijs zeker een hoger salaris zouden mogen krijgen, is dit niet de enige en misschien zelfs niet de belangrijkste factor voor het lerarentekort. Docenten noemen ‘interessant werk’ als hun belangrijkste arbeidsvoorwaarde. En jonge docenten die het onderwijs verlaten noemen laag salaris wel als reden, maar vooral ook persoonlijke omstandigheden, werkdruk, stress en gebrek aan steun. ‘Je vindt het werk fantastisch, maar er is te weinig tijd om het goed te kunnen doen’, concludeerde Volkskrant-interviewer Sara Berkeljon vorige week toen ze met Thomas van der Meer over zijn werk in de zorg sprak. Van der Meer antwoordde: ‘Als er geen tijd is om iemand gerust te stellen, weet ik niet of ik het werk nog wel leuk vind.’ Ik vrees dat er in het onderwijs iets soortgelijks speelt. Docent is een fantastisch beroep, maar alleen als er tijd, ruimte en steun is om het goed te kunnen doen. Zelf een vraag voor deze rubriek? Mail naar ionica@volkskrant.nl.</p>]]></description>
      <guid>https://www.volkskrant.nl/columns-opinie/bestaat-het-ideale-salaris-dat-het-lerarentekort-oplost~b85a9be4/</guid>
      <pubDate>Fri, 25 Oct 2024 00:00:00 +0200</pubDate>
    </item>
    <item>
      <title><![CDATA[Als je eerlijk wilt delen, moet je om de beurt dictator spelen]]></title>
      <description><![CDATA[<p>Als reisbegeleider van een groepsreis met twintig kampeerwagens moeten we bij elke camping die wagens over de beschikbare plaatsen verdelen. Alle kampeerders hebben hun eigen voorkeuren. Om het eerlijk te maken, nummeren wij de beschikbare plekken en laten de kampeerders bij aankomst (blind) een nummer trekken. Dit leidt soms tot ontevredenheid. Vooral bij degenen die onderweg van de reis genieten, als laatste aankomen en dan de laatst overgebleven plaats moeten nemen. Maar zij hebben toch dezelfde kans op hun favoriete plek als degenen die als eerste aankomen? Jouw rubriek kennende is er vast een wiskundige die hiervoor een model heeft ontwikkeld.Frans Martens Uw manier van loten geeft inderdaad iedereen een kans van een op twintig om hun favoriete plek te krijgen (als jullie ruilen niet toelaten). In die zin is het dus volkomen eerlijk. Maar deze verdeling is verre van optimaal en ik kan me enige ontevredenheid bij de kampeerders wel voorstellen. Omdat de ene kampeerder liefst wat afgelegen staat en de ander juist centraal in de drukte, kun je veel meer kampeerders gelukkig maken als je rekening houdt met hun voorkeuren in plaats van willekeurig te loten. En gelukkig voor u zijn er zeker wiskundigen (en economen) die hierover hebben nagedacht! Uw vraag is namelijk een versie van een probleem dat in allerlei vormen opduikt: het toekennen van dingen aan mensen met verschillende voorkeuren zodat iedere persoon precies één ding krijgt. In uw geval gaat het over plaatsen voor campers, maar het kan ook gaan over stageplekken voor studenten, ziekenhuisbedden voor patiënten of huizen voor gezinnen. Dit wordt in vaktermen het huistoewijzingsprobleem genoemd. Er zijn een aantal eisen die je aan een oplossing kunt stellen: bijvoorbeeld dat het niet mogelijk is om het beter te maken  voor sommige deelnemers zonder dat iemand anders erop achteruitgaat. Dit heet Pareto-optimaal, genoemd naar de Italiaanse econoom Vilfredo Pareto. (Hij was overigens ook de bedenker van het Pareto-principe dat 80 procent van de bezittingen in handen was van 20 procent van de bevolking. Die 80-20-regel van Pareto zie je inmiddels op de meest onverwachte momenten opduiken.) Mijn favoriete oplossing voor uw probleem heet willekeurig serieel dictatorschap. U loot een willekeurige volgorde waarin de campinggasten om de beurt (serieel) de dictator mogen zijn en hun favoriete plek mogen kiezen uit wat er nog beschikbaar is. De eerste krijgt de favoriet, de tweede heeft heel goede kansen, en zo gaat het door tot de laatste moet nemen wat er overblijft. Na afloop is er geen manier om één kampeerder een betere plek te geven zonder dat een ander erop achteruitgaat. Waar dit wiskundige model helaas geen rekening mee houdt, is dat die kampeerders waarschijnlijk nogal chagrijnig worden en in de weg staan als ze moeten wachten tot degene die als eerste mag kiezen arriveert. Wat u als reisleider kunt doen, is per kampeerder vragen een aantal voorkeuren op te geven (rustig/centraal, zon/schaduw). Dan loot u per camping de volgorde waarop u de campers gaat verdelen over de plekken, rekening houdend met hun voorkeuren. En dan kunt u ze bij aankomst vertellen wat hun plek is. Alleen vrees ik dat u dan 80 procent meer werk doet om iedereen 20 procent gelukkiger te maken.</p>]]></description>
      <guid>https://www.volkskrant.nl/columns-opinie/als-je-eerlijk-wilt-delen-moet-je-om-de-beurt-dictator-spelen~b6958cbb/</guid>
      <pubDate>Fri, 18 Oct 2024 00:00:00 +0200</pubDate>
    </item>
    <item>
      <title><![CDATA[Waarom klinkt er áltijd reclame als ik de radio aanzet?]]></title>
      <description><![CDATA[<p>Sinds deze week hoor je in het hypersonische Mediavaert-gebouw van DPG op alle toiletten Qmusic. Wat me opvalt: telkens als ik naar het toilet ga, hoor ik óf gelul van dj’s óf reclames óf file-informatie. Collega’s zeggen ook dat ze opvallend vaak nou net géén muziek horen. Is dit toeval? (Overigens hoop ik dat ze de radio zo snel mogelijk weer afzetten of overschakelen naar een playlist met oerwoudgeluiden ofzo.) Je collega Corto Blommaert Een hele goede middag! Ik ben Ionica Smeets, dit is mijn column, leuk dat je leest! Straks antwoord op je vragen en Henk Broekhuis komt ook voorbij, maar eerst dit: Waar kunnen wij jou blij mee maken? Praat mee in onze app! Hier ben ik weer! Weet jij wat ik deze week heb gedaan? Ik heb op tien willekeurige momenten de livestream van Qmusic gestart. Die begon elke keer met reclame. Soms heb je gewoon behoefte aan iets nieuws. Goed slapen is een keuze. Kaas gemaakt om mee te koken. Dat leek me wel héél toevallig en het bleek ingebakken in de livestream, die start altijd met reclame. Als ik die reclames niet meetel dan kreeg ik: zes keer muziek (waarvan twee keer Queen), twee keer een pratende dj, één keer reclame en één keer nieuws. Ionica’s column wordt beter met jou! Hé Corto, hoelang zit jij eigenlijk op het toilet? Want dat maakt natuurlijk wél uit. Als je uitgebreid zit te poepen, dan is zelfs Freddy Mercury op een gegeven moment wel weer uitgezongen met zijn Don’t Stop Me Now – en dan is de kans groot dat je iets anders hoort dan muziek. Maar de belangrijkste vraag: zijn de tijden waarop jij en je collega’s naar het toilet gaan wel willekeurig? Of zitten jullie als kantoortijgers (ROARRRRR) te vergaderen op vaste tijden en mogen jullie alleen even naar de wc rond het hele uur, als er net reclame-nieuws-filemeldingen-meer-reclame komt? Hebben we hier te maken met ding-ding-ding SELECTIE-BIAS? Wat leest die Volkskrant weer lekker, woohohoho, de Volkskrant, dat is wat jij lezen moet! Ik zat te denken: misschien is het wel goed dat er muziek klinkt op de wc van DPG. Ik hoorde laatst in het nieuws dat de helft van de basisschoolleerlingen niet durft te poepen op school, omdat ze bang zijn dat andere kinderen hen horen. Bij DPG kun je lekker rustig naar de wc zonder dat je collega’s een plons horen. DPG – Voor een goed gevoel! Nog maar honderd woordjes tot het einde van deze column! Tijd om af te ronden met een klassieker: in 1974 schreef Henk Broekhuis (aka Karel van het Reve) over een radio in een wc-rolhouder. Hij gaf dat ding de naam Playroll en schreef: ‘Veel Nederlanders gaan in een vreemd huis moeilijk af. De vrees dat klaterende of explosieve geluiden tot het oor van hun gastheer zullen doordringen knijpt hun de kringspieren dicht. Voor deze mensen is de Playroll een uitkomst: de met geleuter afgewisselde schunnige muziek die onafgebroken door onze ether weerklinkt overstemt menselijke geluiden en verdrijft menselijke gedachten. Goed beschouwd is de wc eigenlijk de beste plaats voor een radiotoestel.’ Dit was Ionica Smeets! Veel plezier met de rest van de krant. Nu al vanaf € 2,30 per week!</p>]]></description>
      <guid>https://www.volkskrant.nl/columns-opinie/waarom-klinkt-er-altijd-reclame-als-ik-de-radio-aanzet~b3c84514/</guid>
      <pubDate>Fri, 11 Oct 2024 00:00:00 +0200</pubDate>
    </item>
    <item>
      <title><![CDATA[‘Wat is het perfecte moment voor een tweede kind?’]]></title>
      <description><![CDATA[<p>Wij hebben een dochter van bijna 3. Veel stellen met een kind van dezelfde leeftijd hebben inmiddels al een tweede kind – het standaard leeftijdsverschil tussen twee kinderen lijkt ongeveer twee jaar te zijn. Zelf voelden we niet zo de drang om meteen weer aan het hele babycircus te beginnen, maar nu begint het toch een beetje te kriebelen. Dus moeten we er nu voor gaan? Kunnen onze kinderen dan nog leuk met elkaar spelen? Of zijn we al te laat? Of kunnen we nog langer wachten? Welk leeftijdsverschil tussen het eerste en tweede kind is het meest ideaal? Natalie de Wit Veel groter dan dit worden de vragen niet. Om met een kleine deelvraag te beginnen: wat is het gemiddelde leeftijdsverschil tussen een eerste en tweede kind? Het Centraal Bureau voor de Statistiek heeft allerlei cijfers over geboorten, bijvoorbeeld de gemiddelde leeftijd van de moeder bij eerste (30,3 jaar) en tweede kind (32,3 jaar). Hieruit kun je níét concluderen dat er gemiddeld twee jaar tussen eerste en tweede kind zit. Niet alle vrouwen die een eerste kind krijgen, krijgen ook een tweede kind. En jonge moeders wachten vaak langer met een tweede kind. Helaas heeft het CBS geen actuele cijfers, maar tussen 1970 en 2011 werd het tweede kind gemiddeld ongeveer drie jaar na het eerste kind geboren, en ik verwacht dat dit nog steeds zo is. Een paar jaar terug verdiepte ik me in het optimale leeftijdsverschil tussen eerste en tweede kind. Dat deed ik voor een column in Kek mama, maar nog veel meer omdat ik een zoon van bijna 3 had, en soortgelijke vragen als u. Destijds vatte ik de wetenschappelijke literatuur over hoe leeftijdsverschillen de band tussen kinderen beïnvloeden kek samen met ‘Kinderen die ongeveer even oud zijn, beschrijven hun band vaker als intiem. Maar tegelijk maken ze ook het meeste ruzie.’ Verder durfde ik met droge ogen studies aan te halen die lieten zien dat een leeftijdsverschil van ongeveer vier jaar in allerlei opzichten ideaal was. Nu zou ik wat meer kritische vragen stellen over onderzoeksmethoden, generaliseerbaarheid van studies in andere culturen en de vraag wat zulke gemiddelde resultaten überhaupt zeggen over jouw specifieke gezinssituatie. Extra lastig is dat er voor vrouwen een natuurlijke limiet zit op hoelang je kunt wachten. Een vriend met vier kinderen had een frisse manier om na te denken over onderlinge leeftijdsverschillen. Hij kwam op het idee grafieken te maken van de opvoeding van een kind. Op de x-as de leeftijd van het kind, op de y-as hoeveel energie die fase kost als ouder. Hij kon de vier grafieken van zijn vier kinderen optellen tot één totale opvoedingsenergiegrafiek en zo zien wanneer hij even achterover kon leunen als ouder (spoiler: nooit). Zo’n elegant idee! Je kunt de grafiek maken voor hoe jij bepaalde fasen ervaart. Ik zou de babyfase als een hoog plateau tekenen, daarna een sinusgolf met hoge toppen voor peuterdriftbuien, een heerlijke laagvlakte van de kleutertijd tot de puberteit begint en daarna weer een boel pieken en dalen. Als je dit voor twee kinderen doet, kun je zien wat er gebeurt qua opvoedingsinspanning bij verschillende leeftijdsverschillen. De totale energie die je in de opvoeding steekt (de oppervlakte onder de grafieken) blijft steeds hetzelfde (leve de lineariteit van de integraal). Maar de verdeling kan heel anders uitvallen, met pieken die samenvallen of juist lang uitgespreide plateaus. Mij hielpen deze plaatjes om na te denken over wat voor ons goed zou werken, misschien u ook? Wij kregen overigens een tweede kind toen onze oudste ruim 4 jaar oud was. Maar dat was meer geluk dan wijsheid.</p>]]></description>
      <guid>https://www.volkskrant.nl/columns-opinie/wat-is-het-perfecte-moment-voor-een-tweede-kind~bd177105/</guid>
      <pubDate>Fri, 4 Oct 2024 00:00:00 +0200</pubDate>
    </item>
    <item>
      <title><![CDATA[Wat is de beste strategie om aan een kaartje voor ‘Net alsof’ van Jochem Myjer te komen?]]></title>
      <description><![CDATA[<p>Jochem Myjer verkocht de kaarten voor zijn voorstelling Net alsof via loting. Je mocht je maar één keer inschrijven en je mocht afhankelijk van de gekozen locatie maximaal vier of zes kaarten bestellen. Ik heb vrienden ingeschakeld om zich ook in te schrijven, om zo de kans op kaarten te vergroten. Wat is de beste strategie? Heeft het zin om te kijken naar de grootte van een zaal? Peter-Paul BaardaPS Wij zijn geen van allen ingeloot en hebben dus geen kaarten. De afgelopen jaren klaagden veel Jochem Myjer-fans erover dat het zo moeilijk was om aan kaarten te komen en dat het een loting leek wie er door de wachtrij heen kwam. Ik ben er een groot voorstander van dat dingen die verdacht veel lijken op een loting dan ook maar worden georganiseerd als een echte loting. (Dit is een niet zo subtiele hint naar de verstrekkers van wetenschappelijke beurzen, waarbij de kans op succes even belabberd is als bij kaarten voor Jochem Myjer.) Voor Net alsof lootten 250 duizend mensen mee voor vijftigduizend kaartjes. Om het rekenwerk in deze column te vereenvoudigen ga ik er vanaf nu van uit dat iedereen vier kaartjes wilde bestellen. Daarmee zijn er slechts 12.500 gelukkigen onder de 250 duizend gegadigden: een kans van 5 procent. De locatie maakt zeker uit. Voor de Leidse Schouwburg in Jochems eigen stadje meldden zich zo veel mensen aan dat slechts 1,1 procent kaarten kreeg. U zou kunnen zoeken naar het theater waar de minste belangstelling is voor Jochem Myjer. Maar ja, wat als andere slimme fans hetzelfde doen? Ik vroeg me vooral af wat het doet voor de kansen op succes als iedereen, net als u, probeert zich met zo veel mogelijk mensen in te schrijven voor de loting. Als per viertal vrienden steeds één iemand de kaartjes bestelt, dan zijn er twee opties: je krijgt vier kaarten (5 procent kans) óf je krijgt nul kaartjes (95 procent kans). Maar wat als van álle viertallen zich vier mensen aanmelden voor de loting? Ik snapte niet hoe ik dit handig moest uitrekenen, dus belde ik statisticus Casper Albers als hulplijn – die het probleem al halverwege mijn uitleg doorhad én me wees op de overeenkomst met een berucht fenomeen in de speltheorie. Als bij elk viertal iedereen los van elkaar vier kaartjes bestelt, dan daalt de kans op succes naar 1,25 procent per persoon. Per viertal kun je nu eindigen met 0, 4, 8, 12 of zelfs 16 kaartjes. De kans dat je als groep eindigt met nul kaartjes is in dit scenario ongeveer 95,1 procent, net iets groter dan als elk viertal slechts eenmaal meeloot. Dit komt doordat er ook groepen eindigen met meer dan vier kaartjes (wat allemaal ongewenst gedoe geeft met ruilen). Het wrange is dat als iedereen netjes eenmaal per vriendengroep meeloot, het voor jouw groepje wél gunstig is om vier keer mee te loten. Casper concludeert dat loten voor Jochem Myjer daarmee een variant is van het prisoner’s dilemma uit de speltheorie: de optimale strategie voor alle fans is als elke groep één keer meeloot, maar voor losse vriendengroepen is het beter om allemaal los mee te loten. Gelukkig heb ik een goede tip voor volgend jaar: word vriend van een fijn theater. Voor Jochem Myjer waren er namelijk voor vrienden al 15 duizend kaarten vergeven in de voorverkoop. Ik vermoed dat uw kansen daar een stuk beter zijn. Zolang niet iedereen vriend van het theater wordt tenminste – maar dat is een risico dat ik graag zou nemen.</p>]]></description>
      <guid>https://www.volkskrant.nl/columns-van-de-dag/wat-is-de-beste-strategie-om-aan-een-kaartje-voor-net-alsof-van-jochem-myjer-te-komen~b2ccb552/</guid>
      <pubDate>Fri, 27 Sep 2024 00:00:00 +0200</pubDate>
    </item>
  </channel>
</rss>
