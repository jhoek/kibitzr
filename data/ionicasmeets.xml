<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Twee mensen die de waarheid spreken (misschien)]]></title>
      <description><![CDATA[<p>Misschien lag het aan mij, misschien lag het aan het weer, maar ik had onbedaarlijk veel zin in een lekker raadsel. Gelukkig had wiskundige Tanya Khovanova er net één bedacht en beschreven op haar blog. Het raadsel speelt zich af op een eiland vol met waarheidssprekers en leugenaars. De waarheidssprekers spreken (zoals hun naam al zegt) altijd de waarheid, terwijl de leugenaars altijd liegen. Bovendien zijn de leugenaars vastberaden om niet ontmaskerd te worden als leugenaars en willen ze mensen zoveel mogelijk in de war brengen met hun antwoorden. Daarbij zijn de leugenaars, in tegenstelling tot sommige deelnemers aan Expeditie Robinson, zeer coöperatief. Ze werken samen om niet ontdekt te worden. Op het eiland weten alle bewoners van elkaar wie een waarheidsspreker is en wie een leugenaar. Op een dag komt er een reiziger naar het eiland die wil ontdekken wie de leugenaars zijn. Elke keer dat hij met een groepje mensen op het eiland praat, vraagt hij aan elk van hen: ‘Hoeveel waarheidszeggers zijn er in deze groep?’ De leugenaars willen voorkomen dat deze reiziger het juiste antwoord op zijn vraag ontdekt en ze willen ook niet dat hij van iemand kan uitvogelen of het een leugenaar of een waarheidsspreker is. Wat is de beste strategie voor de leugenaars? Ten eerste moet elke leugenaar altijd een antwoord geven dat zou kunnen kloppen. Als hij ‘oneindig veel’, ‘min vijf’ of ‘bananen’ antwoordt, dan weet de reiziger onmiddellijk dat hij een leugenaar is. Ook het antwoord ‘nul’ is dom om te geven, want een waarheidszegger zou natuurlijk altijd op minstens één uitkomen. Khovanova werkt uit wat er kan gebeuren als de reiziger een groepje van drie eilandbewoners tegenkomt. Stel dat die allemaal zeggen dat er onder hen twee waarheidssprekers zijn, dan kan de reiziger bedenken dat het drie leugenaars moeten zijn. Want áls er twee waarheidssprekers waren, dan zouden die allebei netjes twee antwoorden, maar de leugenaar moest dan een ander getal noemen. Ook bij de antwoorden {1,1,1}, {1,1,2}, {1,1,3} en {2,3,3} weet de reiziger dat hij bij drie leugenaars staat. Bij de antwoorden {1,2,3} of {1,3,3} kan de reiziger uitwerken dat degenen die twee of drie antwoorden in elk geval leugenaars zijn. Bij {2,2,3} is het duidelijk dat degene die 3 zegt in elk geval moet liegen. Maar als de reiziger drie keer het antwoord drie krijgt, kan dit twee dingen betekenen: of het zijn drie waarheidssprekers, of het zijn drie leugenaars. En bij {1,2,2} kan hij te maken hebben met één waarheidsspreker en twee leugenaars, of met twee waarheidssprekers en één leugenaar. Kortom: bij deze antwoordpatronen kan de reiziger helemaal niets uitpuzzelen en dat is wat de leugenaars willen. In het algemeen is de strategie voor de leugenaars om allemaal het aantal leugenaars in de groep te noemen. Dit werkt voor elke groepsgrootte. De leugenaars hebben alleen een probleem als ze in een groep met precies evenveel waarheidssprekers als leugenaars staan, want dan geven ze met deze strategie het juiste antwoord. En dat willen ze natuurlijk niet. Khovanova laat als bonusvraag wat de leugenaars in dit geval moeten doen. U denkt misschien dat dit weer zo’n van de werkelijkheid losgezongen wiskundig raadsel is. Maar een van Khovanova’s lezers reageerde onder deze puzzel met: ‘Laten we politiek buiten deze blog houden…’ Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/twee-mensen-die-de-waarheid-spreken-misschien~bab397cc/</guid>
      <pubDate>Fri, 9 Jun 2023 00:00:00 +00:00</pubDate>
    </item>
    <item>
      <title><![CDATA[Ik dacht naïef dat het wel zou lukken met die subsidieregeling voor verduurzaming van je huis]]></title>
      <description><![CDATA[<p>Een op de drie huiseigenaren haakt af bij het aanvragen van een subsidie voor verduurzaming van zijn huis, meldde de Vereniging Eigen Huis vorige week. Het toeval wil dat wij ook bezig zijn ons huis te verduurzamen en dat ik naïef dacht dat ik er wel uit zou komen met die subsidieregeling. Ik ben gepromoveerd in de wiskunde, ik had vroeger een 9 voor begrijpend lezen en ik heb al heel wat declaratiesystemen getrotseerd. Maar ik ben voorlopig verslagen door deze aanvraagprocedure. Vanwege mijn beroepseer moet ik helaas opmerken dat het onzin is om te beweren dat een op de drie huiseigenaren is afgehaakt bij het aanvragen van deze subsidie. Vereniging Eigen Huis opende namelijk een meldpunt over deze regeling. Er kwamen in de eerste maand 670 meldingen binnen en daarbij was 34 procent van de huiseigenaren tijdens het aanvragen van de subsidie afgehaakt. Dit is geen representatieve steekproef. Mensen die de subsidieregeling glashelder vonden (in het hypothetische geval dat die bestaan), kwamen waarschijnlijk iets minder vaak naar het meldpunt om te jubelen over hoe soepel alles bij hen verliep. Oh, was ik maar ontwerpwetenschapper en columnist Jasper van Kuijk. Dan schreef ik een vlammende aflevering van ‘Hoe moeilijk kan het zijn?’ over hoe deze subsidie het zoveelste voorbeeld is van een overheidsregeling die veel te ingewikkeld is. Mijn queeste begon vorig jaar. Via een duurzaamheidswebsite van de gemeente vroeg ik bij een reeks bedrijven een offerte aan voor het vervangen van onze oude ramen door hoogrendementsglas. Daarop volgde krekelgetjirp. Na een rondje herinneringen sturen, ontving ik één offerte, helaas niet voor wat we gevraagd hadden. Ik deed wat ik altijd doe in zo’n situatie: ik vroeg mijn vriend om het op te lossen. Hij vond in korte tijd een glaszetter. Intussen had ik opgezocht wat je moest doen om subsidie te krijgen. Ik zal u besparen hoelang het duurde om de juiste website te vinden. Het stappenplan luidde: Stap 1: Maak een keuze Stap 2: Zoek uw meldcode Stap 3: Koop uw maatregel Stap 4: Laat uw maatregelen installeren Stap 5: Bereid uw aanvraag voor Stap 6: Vraag de subsidie aan. Ik had bij stap 1 gekozen dat we hoogrendementsglas wilden, maar bij stap 2 wist ik niet wat de bedoeling was. Ik kreeg een tabel vol meldcodes, maar had geen idee of we beter ‘IZO LAMI [33.1/15 AL NATUR+Ar/33.1] LAMI LOW-E’ of toch juist ‘GGU **69 (IPL *** **69 -argon- [4/12/3/12/6,8])’ konden bestellen. Gelukkig vermeldde het document: ‘Ook zonder meldcode kunt u een subsidieaanvraag indienen.’ Dus ik ging maar door naar stap 3 en 4 en we lieten onze nieuwe ramen installeren. Even later waren we de trotse eigenaren van een huis met overal hoogrendementsglas én hadden we zelfs een factuur met een meldcode. Toen ging ik aan de slag met stap 5: het voorbereiden van de aanvraag. Ik ontdekte dat ik foto’s nodig had van voor, tijdens en na het plaatsen van onze nieuwe ramen. En foto’s van etiketten op het materiaal, ‘en een foto van de codering’. Het is als een recept dat halverwege ineens voorschrijft: voeg de rozijnen toe, nadat je ze eerst 24 uur hebt laten weken in bouillon getrokken van verse vlierbloesem geplukt tijdens een volle maan in september. Ik heb nog niet de moed gevonden om door te gaan met Stap 6 en de subsidie aan te vragen. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/ik-dacht-naief-dat-het-wel-zou-lukken-met-die-subsidieregeling-voor-verduurzaming-van-je-huis~b65a0863/</guid>
      <pubDate>Fri, 2 Jun 2023 00:00:00 +00:00</pubDate>
    </item>
    <item>
      <title><![CDATA[Dit lijkt me een goed moment om te bekennen dat ik al 24 jaar een zwak heb voor Gerrit Hiemstra]]></title>
      <description><![CDATA[<p>‘Gerrit Hiemstra stopt als weerman: voor sommigen ging zijn klimaatactivisme te ver’, kopte De Telegraaf deze week toen het nieuws bekend werd dat Gerrit Hiemstra na 24 jaar stopt als weerman. Dit lijkt me een goed moment om te bekennen dat ik al pakweg 24 jaar een heimelijk zwak heb voor Gerrit Hiemstra. Vanaf 1998 keek ik vele avonden naar het NOS Journaal in de hoop dat hij het weerbericht zou presenteren. Toen ik in 2002 in Amerika studeerde, maakte mijn moeder voor mijn verjaardag een filmpje waarin zij en mijn stiefvader ‘Lang zal je leven’ zongen naast beelden van Gerrit Hiemstra die het weerbericht presenteerde. Ze had zelfs een feesthoedje voor Gerrit op de televisie geplakt. (Had ik hier al eens geschreven hoe fantastisch mijn moeder was en hoezeer ik haar mis?) Vorig jaar ontmoette ik Gerrit Hiemstra in het echt. Ik mocht naast hem zitten tijdens een paneldiscussie over de relatie tussen wetenschap en samenleving. Ik was zo zenuwachtig dat ik er bij de koffie vooraf uit flapte dat ik vroeger een beetje verliefd op hem was. Hiemstra reageerde zeer elegant en gaf me vervolgens tijdens die paneldiscussie een paar keer een fijn voorzetje. Dat had ik wel nodig. Een collega die in de zaal zat, vertelde na afloop dat ze aan mijn glimmende gezicht kon zien dat ik de hele middag alleen maar dacht ‘Ik zit naast Gerrit Hiemstra’. Goed, tot zover mijn bakvissengedweep. Nu over naar klimaatactivisme. Hiemstra was de afgelopen 24 jaar natuurlijk veel meer dan een weerman. Hij sprak zich in de loop der jaren steeds meer uit over de gevaren van klimaatverandering. ‘In klare taal kruist hij de degens met klimaatsceptici uit binnen- en buitenland’, schreef de jury die hem in 2021 de Machiavelliprijs toekende voor ‘zijn onvermoeibare en onverschrokken strijd tegen onzin’. Een meteoroloog en weerman die op basis van wetenschappelijke inzichten waarschuwt voor de gevaren van klimaatverandering: vervelend activistisch vinden sommige mensen dat. Klimaatactivisme was vorige week in Utrecht een belangrijk thema bij de oratie van Erik van Sebille, hoogleraar oceanografie en public engagement. Van Sebille vroeg zich af hoe activistisch wetenschappers kunnen zijn. Verrassend genoeg bepleitte hij dat zelfs een onderzoeksvoorstel indienen eigenlijk al activistisch is: daarmee probeer je te beïnvloeden naar welk onderzoek belastinggeld moet gaan – en waarnaar dus niet. Van Sebille denkt dat klimaatwetenschappers veel meer moeten doen dan onderzoeksvoorstellen indienen: ‘Ik werk vanuit de hypothese dat het algemene publiek verwacht dat ik en mijn collega-klimaatwetenschappers zo hard mogelijk schreeuwen als we in onze gegevens iets zien waarover de samenleving zich zorgen moet maken.’ Gerrit Hiemstra gaat iets doen dat nog veel activistischer is dan alleen maar waarschuwen, hij gaat zich richten op klimaatneutraal bouwen. Zoals hij zelf zei: ‘Tot nu toe heb ik vooral veel verteld en gesproken over klimaatverandering, maar nu wil ik er ook echt iets aan gaan dóén.’ Over de auteur Ionica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/dit-lijkt-me-een-goed-moment-om-te-bekennen-dat-ik-al-24-jaar-een-zwak-heb-voor-gerrit-hiemstra~bdd85613/</guid>
      <pubDate>Fri, 26 May 2023 00:00:00 +00:00</pubDate>
    </item>
    <item>
      <title><![CDATA[En dan nu het briljante: een factcheck aan het einde van de podcast]]></title>
      <description><![CDATA[<p>Is het erg als een wetenschapper iets zegt dat niet klopt? Dit lijkt misschien een retorische vraag, want je zou in principe toch hopen dat wetenschappers hun feiten goed op orde hebben. Toch zijn er goede redenen om als wetenschapper soms iets te zeggen dat niet klopt. Het kan gebeuren dat je te goeder trouw denkt te weten hoe iets zit, maar dat later blijkt dat het toch anders in elkaar steekt. De geschiedenis is bezaaid met slimme theorieën die achterhaald zijn door nieuwe wetenschappelijke inzichten, van de gedachte dat leven spontaan kan ontstaan uit dood materiaal tot het idee dat het heelal gevuld is met ether. Het hoort bij wetenschap dat je de beste theorie op dat moment geeft en ook nu zijn er ongetwijfeld wetenschappelijke theorieën die over een paar honderd jaar totaal achterhaald zijn. Dat betekent niet dat je nu dan niet over onze huidige theorieën kunt praten. Maar het is wel zo netjes om als wetenschapper duidelijk te maken hoe zeker je bent van de ideeën die je verspreidt – en ook om te vertellen hoe je aan die zekerheid komt, welke methoden er gebruikt zijn, welk bewijsmateriaal we verzameld hebben en welke voorbehouden er te maken zijn. Een andere goede reden om soms iets te zeggen dat niet klopt, is dat je een echt gesprek wilt voeren. Als je een stuk schrijft of een lezing geeft, dan kun je alles goed voorbereiden, feiten waar nodig opzoeken en zorgen dat je alles precies goed formuleert. Maar als je met iemand praat, dan slaat een gesprek soms een zijpad in en het komt het gesprek niet ten goede als je dan alleen dingen wilt zeggen die je 100 procent zeker weet. Zelf worstel ik hier geregeld mee als ik met mensen over wetenschap praat, bijvoorbeeld na een lezing of in een podcast. Dan noemt mijn gesprekspartner een interessant onderwerp en herinner ik me een studie daarover. Meestal weet ik dan wel nog de globale conclusies, maar niet wie precies de auteurs waren en of het nou over 12 procent of 15 procent van de bevolking ging. Meestal houd ik dan maar mijn mond, of ik probeer de informatie stiekem op mijn telefoon op te zoeken – wat het gesprek doorgaans ook niet ten goede komt. De podcast No Stupid Questions van journalist Stephen Dubner en psycholoog Angela Duckworth heeft een briljante oplossing gevonden voor dit probleem. In dit programma beantwoorden Dubner en Duckworth vragen van luisteraars, zoals ‘Hoe kun je betere cadeautjes geven?’, vanuit de wetenschappelijke literatuur. Ze bereiden elk een deel voor, maar zoals in veel podcasts meandert het gesprek allerlei kanten op. En dan nu het briljante: elke aflevering eindigt met een factcheck van wat de presentatoren gezegd hebben. De producent zegt aan het einde van de aflevering dan bijvoorbeeld: ‘Angela zegt dat ze denkt dat Stephen Covey de bedenker is van de uitdrukking ‘win-win’. Deze uitdrukking is in werkelijkheid afkomstig van Mary Parker Follett, een socioloog en adviseur voor president Theodore Roosevelt in het begin van de 20ste eeuw.’ Of: ‘Stephen dacht dat ongeveer 30, 31 of 32 Amerikaanse staten onlinesportgokken toestaan. Hij zat in de buurt: het zijn er 33.’ Als dat geen win-winsituatie is: een echt gesprek én toch feitelijk juist zijn. Over de auteur Ionica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/en-dan-nu-het-briljante-een-factcheck-aan-het-einde-van-de-podcast~bdece983/</guid>
      <pubDate>Fri, 19 May 2023 00:00:00 +00:00</pubDate>
    </item>
    <item>
      <title><![CDATA[Alles, maar dan ook echt alles, is opbeurend aan deze studie over de statistische vaardigheden van giraffen]]></title>
      <description><![CDATA[<p>Er is weinig opbeurender dan nieuws over giraffen. Vorige week verscheen in Scientific Reports een studie naar de statistische vaardigheden van giraffen. Alles, maar dan ook alles aan dit artikel is om bijzonder vrolijk van te worden. Zo gebruikten de onderzoekers doorzichtige bakken met daarin 100 wortels en 20 stukken courgette of juist 20 wortels en 100 stukken courgette. Eat that, vazen met rode en blauwe ballen. Verder leerde ik uit deze studie dat giraffen dol zijn op wortels en niet zo houden van courgette. Dat was de clou bij de opzet van de studie. Een giraffe kreeg twee doorzichtige bakken te zien, met daarin verschillende aantallen wortels en stukken courgette. Daarna verstopte de onderzoeker een stuk eten uit de ene bak in zijn ene hand en een stuk eten uit de andere bak in zijn andere hand. De giraffe kon niet zien wat er in welke hand zat. Lukte het de giraffe om de hand te kiezen die de grootste kans had op een wortel? Kortom: kon de giraffe door naar de bak te kijken de verhouding tussen wortels en courgettestukken bepalen en de hand kiezen die eten had gehaald uit de bak met de gunstigste verhouding? Over de auteur Ionica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant. Mensen kunnen dit (doorgaans dan) en ook sommige apensoorten en de kea (een papegaai) zijn in staat tot dit soort redeneringen. Zij hebben relatief grote hersens, in tegenstelling tot giraffen. Er blijkt een maat te bestaan voor het hersenvolume van een dier in verhouding tot het hersenvolume dat je zou verwachten op basis van het totale lichaamsvolume van dit dier. Deze maat draagt de heerlijke naam encefalisatiequotiënt. Bij mensen ligt die quotiënt ergens rond de 7,6. Chimpansees zitten rond de 2,5, de kea komt op 1,4 en de giraffen moeten het doen met een schamele 0,64. Maar, u vermoedde het al, de vier giraffen in deze studie konden met die relatief kleine hersenen in dat majestueuze lichaam keurig de bak kiezen die de grootste kans bood op een lekkere wortel. Eén giraffe lukte het zelfs als er, om het nog moeilijker te maken, een stuk karton halverwege de container lag. Er is een heel fijne video van de opzet van het experiment, waarin je een giraffe in actie ziet De onderzoekers controleerden of giraffen niet stiekem op een andere manier de juiste hand kozen, bijvoorbeeld door te ruiken. Toch moest ik ook denken aan Kluger Hans, het paard dat ruim honderd jaar geleden leek te kunnen rekenen, maar in werkelijkheid reageerde op onbewuste hints van de mensen die naast hem stonden. Als ik het filmpje van zo’n goeiige giraffe zie, vraag ik me af of er hier geen sprake is van een Kluger-Hanseffect. De onderzoeker weet immers wat het goede antwoord is, zou die geen onbewuste hints geven aan de giraffe? Kan het onderzoek niet dubbelblind herhaald worden? En zijn er niet veel meer dan vier giraffen nodig om dit goed te onderbouwen? Er is veel meer onderzoek nodig. Liefst met giraffenvideo’s. Ik verheug me er nu al op.</p>]]></description>
      <guid>https://www.volkskrant.nl/wetenschap/alles-maar-dan-ook-echt-alles-is-opbeurend-aan-deze-studie-over-de-statistische-vaardigheden-van-giraffen~b46145d5/</guid>
      <pubDate>Fri, 12 May 2023 00:00:00 +00:00</pubDate>
    </item>
    <item>
      <title><![CDATA[Gefeliciteerd, je bent 23.000.000 minuten oud! Met alternatieve verjaardagen kun je vaker de slingers ophangen]]></title>
      <description><![CDATA[<p>In onze woonkamer hangen nog steeds de slingers van toen onze dochter in februari jarig was. We zitten sindsdien in een verjaardagsluwe periode: tot september is er niemand in ons gezin jarig. Groot was dan ook mijn verbazing toen ik uit het niets een vrolijk verjaardagskaartje kreeg dat mij erop wees dat ik komende zomer 23.000.000 minuten oud zal worden. En een paar weken later ben ik 16.000 uur oud. Wat feestelijk! De afzenders van de kaart waren Paul en Tjeu die op alternative-birthday.com een website bouwden waarop je allerlei alternatieve verjaardagen kunt opzoeken. Het is de vrolijkste vorm van alternatieve feiten die ik ken. Ben je bijvoorbeeld de verjaardag vergeten van iemand die geboren is op 18 april 1977 (ik wilde dat dit een fictief voorbeeld was, sorry Wouter), dan kun je diegene op 18 juli feliciteren met het feit dat hij 555 maanden oud is. Superleuk! Over de auteur Ionica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant. Als je dit jaar op 10 juni trouwt, dan kun je volgend jaar nog vóór je eerste trouwdag op 7 juni vieren dat je 31.415.926 seconden getrouwd bent. Ik ben nog een beetje aan het puzzelen welke aantallen er wel en niet op de site genoemd worden. Ik zie honderdtallen dagen, tienduizenden uren, honderdduizenden minuten en miljoenen seconden. Maar ook getallen met de decimalen van pi, herhalende cijfers of oplopende rijtjes. Kortom: er zijn veel alternatieve verjaardagen om te vieren. Het is interessant wat die verschillende blikken op hetzelfde leven doen. Het zelfhulpboek 4000 weken schrijft: ‘De gemiddelde levensduur van een mens is beledigend kort.’ En die 4000 weken klinken inderdaad als weinig. Twee weken meivakantie? Dat is 0,05 procent van je totale leven. Maar 2.522.880.000 seconden in een leven klinken dan weer als een zee van tijd en mogelijkheden. Het nadenken over al deze mogelijke indelingen is ook goed voor je schattingsgevoel. Ik had opgezocht dat mijn zoon deze zomer 6.666.666 minuten oud wordt, maar toen ik dit tegen hem vertelde, zei ik per ongeluk uren in plaats van minuten. Mijn zoon rolde met zijn ogen en zei: ‘Dat kan toch helemaal niet? Ik leef twaalf jaar, met 365 dagen per jaar, minder dan 4.500 dagen, keer 24 uur, dat komt nooit in de buurt van zes miljoen. Volgens mij denk jij dat ik 700 jaar oud ben.’ Hij had natuurlijk gelijk (en ik hoop dat hij ook eens zulke slimme dingen gaat opschrijven bij zijn wiskundetoetsen). Stel dat je stelselmatig honderdtallen dagen, tienduizend uren, honderdduizenden minuten en miljoenen seconden viert. Hoe vaak per jaar kun je dan de slingers ophangen? Honderdtallen dagen heb je drie keer per jaar. Tienduizend uren zijn samen ruim 416 dagen, die heb je minder dan eens per jaar. Honderdduizend minuten zijn iets meer dan 69 dagen, dus die kom je zo’n vijf keer per jaar tegen. En een miljoen seconden zijn minder dan 12 dagen, dus die kom je vaak tegen. Ik begin me af te vragen of er op deze manier met een gezin van vier nog weken zijn dat er níéts te vieren valt. We laten die slingers dus nog maar even hangen.</p>]]></description>
      <guid>https://www.volkskrant.nl/wetenschap/gefeliciteerd-je-bent-23-000-000-minuten-oud-met-alternatieve-verjaardagen-kun-je-vaker-de-slingers-ophangen~b9f1e64c/</guid>
      <pubDate>Fri, 5 May 2023 00:00:00 +00:00</pubDate>
    </item>
    <item>
      <title><![CDATA[Zou de stijging van het aantal verkeersdoden komen door een aanpassing van de definitie?]]></title>
      <description><![CDATA[<p>Toen ik las over de stijging van het aantal verkeersdoden herinnerde ik me een man die me in januari aansprak bij het Science Café Deventer. Ik had daar een lezing gegeven over liegen met cijfers en de man zei: ‘Ik weet ook nog een mooi voorbeeld voor u.’ Hij vertelde dat de definitie van verkeersdoden was aangepast. Nu telde iedereen mee die binnen dertig dagen na een ongeval overleed, maar vroeger was dat een kortere periode. Door die verandering telt iemand die drie weken na een aanrijding overlijdt nu mee in de statistieken, terwijl dat daarvoor niet zo was. ‘Door die aanpassing van de definitie zal het aantal verkeersdoden stijgen, ook als er verder niets verandert.’ Zou dat de reden zijn dat het aantal verkeersdoden steeg van 582 in 2021 naar 737 in 2022? Ik zocht op welke definitie het Centraal Bureau voor de Statistiek gebruikt. Zij blijken al sinds 1996 de verkeersdoden bij te houden volgens dezelfde definitie. Om precies te zijn: ‘Een verkeersdode is een weggebruiker die is overleden ten gevolge van een plotseling optredende gebeurtenis op de openbare weg op Nederlands grondgebied, verband houdend met het verkeer, waarbij ten minste één rijdend voertuig betrokken was. Het slachtoffer is binnen 30 dagen na het ongeluk overleden.’ Om nog preciezer te zijn worden ook nog een aantal uitzonderingen genoemd, zoals ongevallen op plaatsen die niet zijn opengesteld voor openbaar rijverkeer en ander verkeer. Maar het Centraal Bureau voor de Statistiek gebruikt dus al meer dan 25 jaar een definitie met daarin die termijn van dertig dagen na een ongeval. Ik stuurde een mail naar SWOV Instituut voor Wetenschappelijk Onderzoek Verkeersveiligheid om te vragen of zij weten of er vroeger misschien een kortere termijn dan dertig dagen gold. Patrick Rugebregt van SWOV antwoordde me binnen anderhalf uur, wat zijn dit soort instituten toch fantastisch. Voor zover ze bij SWOV konden nagaan heeft hier altijd die termijn van dertig dagen gegolden. Rugebregt stuurde me de vroegste publicatie die hij hierover kon vinden: een rapport uit 1979 over niet-geregistreerde verkeersdoden. Dit rapport geeft een schatting van het aantal verkeersslachtoffers dat meer dan dertig dagen na het ongeval overlijdt ten gevolge van het opgelopen letsel. De schatting is dat deze groep de omvang heeft van 3 procent van de geregistreerde verkeersslachtoffers. Misschien heb ik verkeerd onthouden wat de man in Deventer tegen me zei. Misschien had hij het over een ander land, of zelfs over een andere statistiek. Het aantal verkeersdoden lijkt niet gestegen door een veranderde definitie. De afgelopen weken ging het heel terecht over de vraag wat er nodig is om het aantal verkeersslachtoffers te verlagen. Er werd veel geschreven over hoe ouderen op (elektrische) fietsen veel risico lopen, maar er werd weinig werd gezegd over de verschillen tussen vrouwen en mannen. Terwijl de verschillen groot zijn: vorig jaar was 71 procent van de verkeersdoden een man, 29 procent was vrouw. In elke leeftijdscategorie overleden er meer mannen dan vrouwen, zelfs bij de 80-plussers. Daar waren het 122 mannen versus 56 vrouwen. En dat terwijl er veel meer vrouwelijke tachtigplussers dan mannelijke zijn. Zouden die mannen zoveel meer kilometers maken op de weg? Of is er iets anders aan de hand? Over de auteur Ionica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/zou-de-stijging-van-het-aantal-verkeersdoden-komen-door-een-aanpassing-van-de-definitie-~b1025427/</guid>
      <pubDate>Fri, 28 Apr 2023 00:00:00 +00:00</pubDate>
    </item>
    <item>
      <title><![CDATA[Een geweldige doorbraak in ivf-behandeling…maar vergeet niet door te vragen]]></title>
      <description><![CDATA[<p>Vorige week zag ik de beste lezing die ik in lange tijd heb gezien. Het was bij Public Communication of Science and Technology, een grote internationale conferentie over wetenschapscommunicatie die dit jaar voor het eerst in Nederland plaatsvond. Soms is het teleurstellend dat mensen die hun werk maken van wetenschapscommunicatie niet per se toonbeelden zijn van goede communicatie in hun presentaties. Zo zag ik ook vorige week weer slides met tientallen regels piepkleine tekst, sprekers die naar hun schoenen keken terwijl ze hun verhaal mompelden, misleidende driedimensionale taartdiagrammen en een monoloog over het belang van interactie – zonder enige vorm van interactie met de aanwezigen. Maar gelukkig waren er ook absolute helden zoals de Australische filmmaker Sonya Pemberton, die documentaires en reportages maakt over wetenschap. In haar lezing deelde ze haar beste tips voor het communiceren over wetenschap – en ze paste haar eigen tips duidelijk toe in al haar werk, inclusief de lezing die ze in Rotterdam gaf. De zaal hing aan haar lippen toen ze vertelde over hoe ze jaren geleden een documentaire maakte over een Australische arts die als eerste een succesvolle zwangerschap wist te bereiken met een nieuwe ivf-behandeling. Hij vertelde enthousiast over deze wetenschappelijke doorbraak en Pemberton maakte een juichende reportage over hoe geweldig dit was. Haar reportage werd door miljoenen kijkers bekeken en ze kreeg veel complimenten voor haar werk. Over de auteur Ionica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant. Een tijd later las Pemberton in de krant dat in Spanje de eerste levende baby geboren was dankzij deze ivf-behandeling. Ze belde de Australische wetenschapper die zij geïnterviewd had, overtuigd dat de krant een fout had gemaakt. Hij had toch het eerste succes met deze behandeling? De arts zei dat het nieuwsbericht klopte: dit was inderdaad voor het eerst dat er een levende baby geboren was uit deze ivf-behandeling. Pemberton, denkend aan haar eigen ronkende reportage, vroeg hem: ‘Maar u had toch al veel eerder de eerste succesvolle behandeling?’ Waarop de arts antwoordde: ‘Dat is correct. Wij hadden de eerste succesvolle zwangerschap.’ Toen besefte Pemberton dat een succesvolle zwangerschap verbijsterend genoeg níét hoeft te eindigen met een baby die levend wordt geboren. De wetenschapper was zeer precies geweest in zijn formulering en zij had niet verder gevraagd. Pembertons tip voor wetenschapscommunicatie: laat je niet meeslepen door je verhaal en blijf controleren of het wel klopt wat jij aanneemt (bijvoorbeeld dat een succesvolle zwangerschap eindigt met een levend geboren baby). Dit voorbeeld spookt al een week door mijn hoofd. Toen ik de anekdote vertelde aan een bevriende journalist, riep zij al voor de clou: ‘Laat me raden: die Australische arts had zeker alleen een zwangerschap in muizen?’ Zij had ook door schade en schande geleerd om goed door te vragen bij wetenschappers die vertellen over de geweldige doorbraken in hun onderzoek. Hierbij wil ik ook een tip geven aan wetenschappers: verschuil je niet achter feitelijk correcte, heel precieze antwoorden, waarvan je donders goed weet dat de rest van de wereld ze op een andere manier zal interpreteren.</p>]]></description>
      <guid>https://www.volkskrant.nl/wetenschap/een-geweldige-doorbraak-in-ivf-behandelingmaar-vergeet-niet-door-te-vragen~be8bfbfd/</guid>
      <pubDate>Fri, 21 Apr 2023 00:00:00 +00:00</pubDate>
    </item>
    <item>
      <title><![CDATA[Honderd lijntjes cocaïne per duizend Amsterdammers? Ik verslikte me in mijn thee]]></title>
      <description><![CDATA[<p>Uit rioolmetingen blijkt dat het cocaïnegebruik groeit. Begin deze maand berichtte de Volkskrant dat er op zondagen in het Amsterdamse rioolstelsel resten worden aangetroffen van ongeveer 100 lijntjes cocaïne per 1.000 inwoners. Ik verslikte me in mijn thee toen ik dit op een sobere maandagochtend aan de ontbijttafel las. Honderd lijntjes per duizend bewoners? Dan is één lijntje per tien Amsterdammers. Een krankzinnig hoog aantal. Al betekent dit natuurlijk niet dat een op de tien Amsterdammers in het weekend cocaïne snuift. Als ik de onlinefora mag geloven, gebruiken mensen doorgaans zo’n vijf lijntjes op een avond. Daarmee zou je nog steeds erop uitkomen dat een op de vijftig Amsterdammers coke snuift. Ook krankzinnig veel. Amsterdam heeft iets meer dan 900 duizend inwoners, dat zijn dan 18 duizend cocaïnegebruikers per weekend. Over de auteur Ionica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant. Maar zoals het nieuwsbericht al vermeldde, komt dit drugsgebruik niet alleen van Amsterdammers, maar ook van bezoekers van buiten de stad. Van buitenlandse toeristen die een weekendje komen feesten of van Nederlanders die een avond uit hun plaat gaan in de hoofdstad. In Amsterdam zijn er zo’n 18 miljoen toeristenovernachtingen per jaar, dat zijn gemiddeld iets minder dan 50 duizend toeristen per nacht. In de weekenden zullen het er wat meer zijn. Een deel van die bezoekers komt om de Van Goghs te zien, door de grachten te varen of een rondje te fietsen. Er bestaan overigens ook websites die toeristen aanraden om naar Amsterdam te komen voor de Hollandse keuken, ik neem aan dat dit satirische sites zijn. Een flink deel van de bezoekers komt echter naar Amsterdam voor ‘a messy night’. De stad begon zelfs de campagne ‘Stay away’ om buitenlandse feesttoeristen te waarschuwen: ‘Coming to Amsterdam to take drugs + lose control = hospital trip + permanent health damage = worried family’. (Overigens maak ik me ook wel wat zorgen over het losse gebruik van de =-tekens en eenheden in deze optelling.) Hoeveel cocaïne wordt gebruikt door Amsterdammers en hoeveel door bezoekers? Dat kun je niet zeggen uit de beschikbare gegevens. Maar het maakt wel uit voor het beleid dat je als overheid voert. In 2009 publiceerde het RIVM een vergelijking van de schadelijkheid van drugs onder de tamelijk geweldige naam: Ranking van drugs. Ik stelde me een versie van Ranking the Stars voor waarbij Paul de Leeuw aan een panel van min of meer bekende Nederlanders dingen vraagt als: ‘Met welke drug ga jij het liefst naar een feestje?’ en ‘Met welke drug wil je niet dood gevonden worden?’ In het rapport ging het er een stuk serieuzer aan toe. Een expertpanel beoordeelde verschillende soorten drugs op acute en chronische giftigheid, verslavingspotentie en schade voor de maatschappij. Cocaïne eindigde in de ranking op de vijfde plek. Crack stond op één, heroïne op twee. Maar op drie en vier stonden de legale drugs alcohol en tabak. Misschien zou dat ook wat meer moeten uitmaken voor het beleid dat de overheid voert.</p>]]></description>
      <guid>https://www.volkskrant.nl/wetenschap/honderd-lijntjes-cocaine-per-duizend-amsterdammers-ik-verslikte-me-in-mijn-thee~b8427145/</guid>
      <pubDate>Fri, 14 Apr 2023 00:00:00 +00:00</pubDate>
    </item>
    <item>
      <title><![CDATA[Het heerlijke rekenwerk achter de datum waarop Pasen valt]]></title>
      <description><![CDATA[<p>Waarom is het dit weekend Pasen en niet vorig weekend of juist volgend weekend? Hein Meijers, auteur van De encyclopedie van nutteloze feiten, wees me op het heerlijke rekenwerk achter de juiste paasdatum. Pasen wordt per definitie gevierd op de eerste zondag na de eerste volle maan op of na 21 maart. Dit jaar was het na 21 maart voor het eerste volle maan op 6 april, dus valt Pasen op zondag 9 april. Dat klinkt simpel, maar het blijkt niet zo eenvoudig om te berekenen wanneer Pasen valt in een bepaald jaar. De maankalender loopt niet netjes in de pas met onze jaarkalender, die gebaseerd is op een zonnejaar. Om het nog erger te maken bestaan er ook nog eens verschillende manieren om te berekenen wanneer het Pasen is. Zo viert de orthodoxe kerk dit jaar Pasen op 16 april. En er schijnen koninkrijken te hebben bestaan waar twee keer Pasen werd gevierd omdat de koning en koningin ieder hun eigen berekening hanteerden. Zo was het oorspronkelijk de bedoeling om Pasen te vieren op de eerste zondag na de eerste volle maan na de maartse equinox (de datum waarop de zon loodrecht boven de evenaar staat). Die equinox werd vereenvoudigd naar 21 maart om het allemaal een beetje behapbaar te maken. De Wikipedia-pagina Date of Easter geeft een lange lijst van rekenmethoden die in de loop der eeuwen zijn gebruikt. Dit artikel is werkelijk fantastisch (tip voor Tweede Paasdag!), het telt meer dan tienduizend woorden en dan heb ik de tabellen, voetnoten en referenties nog niet eens meegeteld. Je zou in hetzelfde aantal woorden ook de data voor de komende drieduizend jaar Pasen kunnen opsommen. De absolute topwiskundige Carl Friedrich Gauss publiceerde in 1800 een algoritme om de paasdatum te berekenen en bleef daarna jarenlang aankomen met aanvullingen en correcties. Zijn berekening goochelt met maancorrecties, epacta (een benadering voor hoe de maan op 1 januari is) en het gulden getal (de rest die overblijft als je het jaartal deelt door 19 en dat plus 1). Gauss’ methode bevat heerlijke stappen zoals: ‘als d = 29 en e = 6, vervang dan 26 april door 19 april’ – waarbij je om die d en e te vinden eerst een hele reeks berekeningen moet doen. Het absolute hoogtepunt van de pagina Date of Easter is de grafiek met de verdeling van paasdata voor de complete cyclus van 5.700.000 jaar voordat het patroon zichzelf herhaalt. Daarin zie je dat 19 april verreweg het vaakst voorkomt als paaszondag (misschien wel door die mysterieuze stap van Gauss hierboven). Dit is toch wel tekenend voor het optimisme van de mensheid: we vieren nog geen tweeduizend jaar Pasen, maar iemand heeft alvast uitgerekend wanneer paaszondag zal vallen voor de komende vijf miljoen jaar. Mocht u ooit stranden in een internetloze zombie-apocalyps én desondanks graag Pasen op de juiste datum willen inplannen, dan zou ik in een oude bibliotheek op zoek gaan naar een tabel met paasdata en niet naar het algoritme waarmee je die zelf kunt uitrekenen.</p>]]></description>
      <guid>https://www.volkskrant.nl/wetenschap/het-heerlijke-rekenwerk-achter-de-datum-waarop-pasen-valt-~b34085df/</guid>
      <pubDate>Fri, 7 Apr 2023 00:00:00 +00:00</pubDate>
    </item>
  </channel>
</rss>
