<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Greenwashing: een pakketje schroot met een dun laagje groen]]></title>
      <description><![CDATA[Shell pochte in zijn reclame dat het bedrijf ‘miljoenen kilometers schoner maakt’ met bussen die op groene waterstof rijden. De Reclame Code Commissie gaf Shell inmiddels

drie berispingen voor deze campagne

. Shell mag zich niet meer ‘een van de grootste aanjagers van de energietransitie’ noemen, de waterstof blijkt nog niet groen te zijn en die miljoenen kilometers vormen slechts een fractie van het totaal aantal gereden kilometers.

Als getallenliefhebber ga ik graag wat dieper in op die miljoenen. De NOS citeert degene die de klacht indiende bij de Reclame Code Commissie: ‘Uit gegevens van het Centraal Bureau voor de Statistiek (CBS) valt af te leiden dat er in Nederland jaarlijks 700 miljoen buskilometers worden gereden. Als Shell in staat zou zijn om daar enkele miljoenen kilometers van schoon te maken, dan gaat het nog altijd over maar 0,5 procent van alle kilometers.’

Zelfs dat bleek nog te optimistisch, want het ging om twee miljoen kilometers die op waterstof waren gereden. Twee miljoen, precies het minimum dat je nodig hebt om met enig recht over het meervoud miljoenen te spreken. Dat komt dus neer op minder dan 0,3 procent van de gereden kilometers.

Het is alsof je 332 hamburgers van vlees uit de bio-industrie plus één burger van zeewier verkoopt en vervolgens op posters laat drukken dat jij het voortouw neemt in de transitie naar vegetarische producten. Het is alsof je T-shirts laat maken van abominabele stof die niet langer meegaat dan één seizoen mét een kek borstzakje van gerecycled materiaal en vervolgens een campagne start dat jij heel erg voor duurzaamheid bent. Het is alsof je in een literfles frisdrank 3 milliliter echt vruchtensap doet en van de daken schreeuwt dat jij een activist bent voor gezondere voeding.

Het is kortom wat talloze bedrijven doen: greenwashing. Bedrijven presenteren zich als veel duurzamer en maatschappelijk betrokkener dan ze zijn. Maar dat is vooral reclame, het is een pakketje schroot met een dun laagje groen. Ze doen een klein duurzaam projectje en blazen dat enorm op, schermen met keurmerken die niets betekenen en roepen in vage termen over hoe goed ze bezig zijn. Teun van de Keuken en consorten trekken al jaren ten strijde tegen dit soort marketing, maar het lijkt alleen maar erger te worden.

Christine Otten

schreef

eind vorig jaar over hoe ‘bedrijven niet alleen de taal, maar vooral ook de boodschap van zo’n beetje ieder maatschappelijk protest, verzet of kritiek overnemen, zich toe-eigenen en vertalen in reclameboodschappen waarvan je bijna de tranen in de ogen krijgt en denkt: ‘Yes!! Er verandert eindelijk echt iets!’

Er verandert niets, vrees ik.

(Voor wie liever een optimistischer einde aan deze column wil: Gelukkig zijn er wereldwijd miljoenen mensen die blijven klagen en blijven vechten en die de wereld echt schoner en beter proberen te maken.)
]]></description>
      <guid>https://volkskrant.nl/wetenschap/greenwashing-een-pakketje-schroot-met-een-dun-laagje-groen~be0ad1c1/</guid>
      <pubDate>Fri, 25 Feb 2022 00:00:00 +00:00</pubDate>
    </item>
    <item>
      <title><![CDATA[Een geweldig wiskundig raadsel: het gouden briefje vinden in een stapel van 1 miljoen enveloppen]]></title>
      <description><![CDATA[Lezer Just Bent stuurde me een geweldig wiskundig raadsel. In een sporthal liggen een miljoen genummerde enveloppen, netjes op volgorde van nummer 1 tot en met 1.000.000. In een van deze enveloppen zit een gouden briefje en als jij dat vindt, krijg je 1 miljoen euro. In alle enveloppen met een lager nummer dan de envelop met het gouden briefje zit een groen briefje, in alle hogere nummers zit een rood briefje.

Jij mag enveloppen openen om het gouden briefje te zoeken. Hierbij zijn er twee onverbiddelijke regels (ik citeer hier Just, voor jullie boos op mij worden omdat de regels wel erg wreed zijn, zelfs voor een wiskundig raadsel):

1. Zodra je twee keer achter elkaar een rood briefje vindt, moet je stoppen en mag je de rest van je leven alleen nog maar kattenbrokjes eten.

2.Als je 28 enveloppen hebt geopend en je hebt nog steeds geen gouden briefje, word je de rest van je leven naakt in een kooi tentoongesteld in Artis.

Wat moet je doen om het gouden briefje te vinden, zonder ook maar enig risico te lopen op een beestachtige straf?

Als je een willekeurige envelop pakt en een groen briefje vindt, vallen alle enveloppen met lagere nummers af. Je kunt dan een stuk verderop een volgende envelop openen. Als je een rood briefje pakt, vallen alle enveloppen daarboven af. Maar om te voorkomen dat je de rest van je leven kattenbrokjes eet, moet je daarna de laagste overgebleven envelop pakken, want je wilt geen risico lopen op een rood briefje. Hoe zorg je dat je altijd binnen 28 enveloppen dat gouden briefje hebt?

Dit raadsel ontstond door een misverstand: in de oorspronkelijke versie was je af als je in totaal twee rode briefjes pakte. Maar een vriend van Just Bent begreep dat je nooit twee rode briefjes na elkaar mocht pakken. Dit zorgde voor een compleet andere puzzel met een verrassende oplossing.

Het blijkt best lastig om uit te rekenen wat de beste strategie is. Dat past allemaal niet in deze column, maar wiskundige K.P. Hart geeft een mooie uitgebreide uitleg op

pyth.eu/de-gouden-envelop

.

De truc is dat je moet zorgen dat er evenveel enveloppen afvallen wanneer je een rode envelop en vervolgens een groene pakt als wanneer je twee groene enveloppen na elkaar pakt. Dit doe je door steeds de envelop te pakken die op 38,1966… procent van de overgebleven enveloppen zit (waarbij je steeds op hele getallen naar boven afrondt). Die 38,1966… procent is afgeleid van de gulden snede – de legendarische verhouding die tot vreugde van Just Bent ineens opdook in zijn puzzel.

De eerste envelop die je openmaakt is 381.967. Is die rood, dan neem je daarna briefje 1 en heb je vervolgens nog 381.965 enveloppen over. Is het briefje in envelop 381.967 groen, dan neem je daarna envelop 618.034. Als die ook groen is, dan heb je daarna ook nog 381.965 enveloppen over. (Als dat tweede briefje rood is, heb je gek genoeg geluk, want dan wordt het makkelijker.) Zo werk je stapje voor stapje verder en zul je altijd binnen 28 enveloppen het gouden briefje vinden.
]]></description>
      <guid>https://volkskrant.nl/wetenschap/een-geweldig-wiskundig-raadsel-het-gouden-briefje-vinden-in-een-stapel-van-1-miljoen-enveloppen~bba0ce8c/</guid>
      <pubDate>Fri, 18 Feb 2022 00:00:00 +00:00</pubDate>
    </item>
    <item>
      <title><![CDATA[Vergeleken met de generatie die na ons komt, hadden wij ‘the easy life’]]></title>
      <description><![CDATA[‘

Live the easy life

’, jubelde een spandoek bij een nieuwbouwproject waar ik langs fietste. The easy life, wie zou dat niet willen? Die avond zocht ik meer informatie op over deze Leidse appartementen die binnenkort onder de naam The Station House in de verhuur gaan.

De website staat vol foto’s van mensen die inderdaad een heerlijk leven lijken te hebben. Er is ook een FAQ met veelgestelde vragen zoals ‘Kan ik huurtoeslag ontvangen?’ (Nee) en de vraag die werkelijk iedereen had en die helemaal niet door een blije projectmedewerker is ingetypt: ‘Huren is slim en luxe! Waarom?’

Ik dacht terug aan het appartement dat wij jarenlang huurden, precies aan de andere kant van het spoor van The Station House. We hadden een lichte, dubbele woonkamer, twee grote slaapkamers, een losse keuken en beneden een berging voor onze fietsen. Goed, we hadden ook wat schimmel in de badkamer en we hoorden geregeld de karaoke van de buren door de muur heenkomen. Maar het waren leuke buren en in de zomer zaten we met de halve flat op het grasveld tussen de gebouwen en aten daar samen. Als ik er zo aan terugdenk, dat wás the easy life.

De nieuwe appartementen van The Station House blijken wel kleiner dan de ruim 100 vierkante meter die wij destijds hadden. Het grootste appartement van 83 vierkante meter is er vanaf 1.130 euro per maand. De kleinste appartementen van 44 vierkante meter zijn 830 euro per maand. In de behulpzame FAQ vind ik dat dit de kale huurprijs is en dat daarbij maandelijks nog ongeveer 75 euro aan servicekosten komt, plus natuurlijk water, elektra, verwarming, verzekering en (gemeente)belasting.

Ik zocht toch eens op wat wij in 2010 betaalden: dat was een kale huurprijs van 461 euro per maand, met inflatie zou dat in deze tijd 563 euro zijn. Het grootste appartement in The Station House is twee keer zo duur, voor minder ruimte.

Misschien is huren helemaal niet zo slim en luxe en zou je beter een huis kunnen kopen. Met een maandbedrag van 1.130 euro kun je ook een hypotheek betalen voor een huis van zo’n 350 duizend euro. Maar daarvoor blijk je in Leiden ook niet veel te kunnen vinden dat groter dan wel mooier is. Een appartement in de buurt van het centrum van 70 vierkante meter, of een wat grotere flat in een wijk aan de rand van de stad. Er staat niet veel te koop en ik weet dat er meestal ook nog flink boven de verkoopprijs wordt geboden. Plus dat een hypotheek kunnen betalen niet betekent dat je die ook daadwerkelijk kunt krijgen.

Met enige deemoed bedenk ik dat wij toen wij ons huurappartement verlieten een huis kochten voor minder dan 250 duizend euro. Met drie slaapkamers, een zonnige tuin, een ruime zolder en ook nog eens zonder schimmel. Ik was net begonnen als zzp’er, maar we kregen desondanks een hypotheek.

Vrienden uit mijn generatie van veertigers mopperen soms dat wij het op de woningmarkt veel moeilijker hebben dan onze ouders vroeger. Maar vergeleken bij de generatie die na ons komt, hadden wij the easy life.
]]></description>
      <guid>https://volkskrant.nl/wetenschap/vergeleken-met-de-generatie-die-na-ons-komt-hadden-wij-the-easy-life~b90a83a3/</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title><![CDATA[De wetenschapper over wie ik schreef, bleek er nogal verwerpelijke ideeën op na te houden. Ai, dat wist ik niet]]></title>
      <description><![CDATA[Als je vertelt over een goed idee van een wetenschapper, moet je het dan ook benoemen als die wetenschapper daarnaast nogal verwerpelijke ideeën had? Vorige week schreef ik hier over de quincunx van Francis Galton, een bord met pinnetjes waarop knikkers vallen en dat je kunt gebruiken om allerlei wiskundige principes te demonstreren.

Wetenschapsfilosoof Sylvia Wenmackers schreef me daarna: ‘Of ik de column over het heerlijke knikkerbord apprecieer: ja! Of ik jaloers ben dat je ermee mocht spelen experimenteren: ja! Of ik toch iets mompel over wetenschappelijk racisme en eugenetica bij de naam Francis Galton: ook ja.’

Ai, dat wist ik niet over Galton. Ik had wel de originele publicatie waarin hij zijn knikkerbord introduceerde opgezocht en daarvan de pagina’s gelezen waar die quincunx werd geïntroduceerd. Het boek heette

Natural Inheritance

, maar het stuk dat ik las, ging alleen over kansrekening en niet over erfelijkheid en ik had verder niet nagedacht bij de titel.

Wenmackers stuurde me een artikel van

The Conversation

over Galton. Daar las ik onder andere dat Galton de term eugenetica introduceerde en nogal enthousiast was over het idee om superieure rassen aan te moedigen om meer kinderen te krijgen en inferieure rassen te laten uitsterven. Had ik dit moeten noemen bij een column die niet over hem als persoon, maar over een wiskundig idee van hem ging? En maakt het daarbij uit dat hij zijn knikkerbord nu juist had bedacht om zijn ideeën over erfelijkheid te demonstreren?

Als ik lesgeef, vind ik het goed om aan studenten te laten zien waar ideeën vandaan komen. Wiskundige concepten mogen dan objectief zijn, de wetenschappers die ze bedachten hadden meningen, vooroordelen en allerlei andere menselijke eigenschappen. Je kunt niet doen alsof de wetenschap los staat van de mensen die haar hebben gevormd.

Bij mijn college over het ontwerpen van de vragenlijsten behandelen we bijvoorbeeld de Likert-schaal, die veelvuldig gebruikt wordt om antwoorden te meten en vergelijken. Bijvoorbeeld met een enquêtevraag als: ‘Ionica Smeets is de beste columnist van

de Volkskrant

. In hoeverre bent u het daarmee eens? ☐ helemaal eens ☐ eens ☐ neutraal ☐ oneens ☐ helemaal oneens.’

In mijn colleges vertel ik hierbij altijd twee dingen die niet bij de tentamenstof horen. Ten eerste: je spreekt het uit als Likkert en niet als Laaikert – want zo sprak bedenker Rensis Likert zijn eigen achternaam uit. Ten tweede: in de voorbeelden waarmee Likert in 1932 zijn schalen introduceerde gaat één schaal over de verhouding tussen witte en zwarte Amerikanen met vragen over wanneer het acceptabel is om een zwart persoon te lynchen. Is Likert daarmee een racist? Dat is te kort door de bocht, ik kan weinig vinden over de ideeën van Likert op dit vlak. Misschien hoopte hij met die vragenlijsten juist racisme aan te tonen – al zou je met deze formuleringen tegenwoordig niet langs een ethische commissie komen.

Ik vind het belangrijk dat studenten zien dat wetenschappelijke ideeën die we nog dagelijks gebruiken, zijn geïntroduceerd op een manier die we in onze tijd misschien niet acceptabel zouden vinden. Nu ik erover nadenk, is dat niet alleen belangrijk voor studenten, maar ook voor anderen. Daarom zal ik een volgende keer als ik iets over een mooi wiskundig idee van Francis Galton schrijf, toch ook kort benoemen wie hij was en wat hij verder óók heeft bedacht.
]]></description>
      <guid>https://volkskrant.nl/wetenschap/de-wetenschapper-over-wie-ik-schreef-bleek-er-nogal-verwerpelijke-ideeen-op-na-te-houden-ai-dat-wist-ik-niet~b89d67a7/</guid>
      <pubDate>Fri, 4 Feb 2022 00:00:00 +00:00</pubDate>
    </item>
    <item>
      <title><![CDATA[Besmettingsmodellen voor corona zijn soms net het knikkerbord van Galton]]></title>
      <description><![CDATA[In december opende de vernieuwde familietentoonstelling

Spelen met wiskunde

bij Rijksmuseum Boerhaave. Maar zoals het gaat bij een pandemie, moest het museum dicht vanwege een nieuwe lockdown. Zelf had ik de expositie nog net kunnen bekijken, directeur Amito Haarhuis gaf me een rondleiding tijdens het opbouwen.

Een jaar eerder had hij speciaal voor mij een onderdeel van de wiskundetentoonstelling uit de opslag gehaald. Bij het televisieprogramma

Atlas

zou ik iets vertellen over onzekerheden in voorspellende modellen. En zoals het gaat bij televisie, vroeg de redactie of ik daarbij een soort experiment kon laten zien. Toen dacht ik aan de knikkerbaan uit

Spelen met wiskunde

. Dat is een bord met pinnetjes erop waarop knikkers vallen.

Het heet een Galtonbord of een quincunx – genoemd naar het patroon met vijf stippen, waarbij er vier samen een vierkant vormen en de vijfde in het midden staat, zoals bij de vijf op een dobbelsteen. Op het Galtonbord verspringen de pinnetjes per rij als in een quincunx. Je laat een knikker van boven op een pinnetje vallen en die kan dan naar links of rechts rollen. Daaronder zit een versprongen rij pinnetjes waarop de knikker ook weer naar links of rechts kan, en zo verder tot de onderste rij eindigt met opvangbakjes. Toeval bepaalt in welk vakje een knikker eindigt.

Homo universalis Francis Galton bedacht het naar hem vernoemde bord in 1889 en gebruikte het om te demonstreren dat er orde bestaat in schijnbare chaos. Want waar het traject van één losse knikker onvoorspelbaar is, is het patroon van een hele reeks knikkers zeer voorspelbaar. De meeste zullen in het midden eindigen, een groot deel daar pal naast en naar de uiteinden steeds minder. Als je het met heel veel knikkers doet, kom je in de buurt van een normaalverdeling. Galton gebruikte zijn bord ook om te laten zien dat middelmatigheid veel voorkomt en schreef dat het nog veel meer principes illustreerde.

In

Atlas

gebruikte ik het om te laten zien dat in modellen vaak nog allerlei onzekerheden zitten die verschillende kanten op kunnen gaan. Dit geldt bijvoorbeeld voor weersvoorspellingen of – nog net zo actueel als een jaar geleden – coronabesmettingen. Je model beschrijft een patroon van hoe het in de meeste gevallen zal gaan: de verdeling van knikkers. Maar wat er in het echt gebeurt, is de baan van één onvoorspelbare knikker die ook best in het buitenste bakje kan belanden.

Bij het filmen bleek dat de constructie van het bord in Boerhaave nét niet goed werkte: de knikkers konden aan de zijkanten langs de pinnetjes schieten en in één keer naar de uiterste bakjes vallen zonder verder een pinnetje te raken. Zoals dat gaat bij televisie, mompel je dan in jezelf dat dit een tegenvaller is en probeer je er daarna toch maar het beste van te maken en de knikkers zo te laten vallen dat het zo goed mogelijk lijkt op het bedoelde patroon.

Mijn gemompel was niet onopgemerkt gebleven en zoals het gaat bij een wetenschapsmuseum, was een conservator vastberaden om de constructie te verbeteren. In het nu weer geopende

Spelen met wiskunde

zit dus een knikkerbaan die het idee van Galton prachtig demonstreert.
]]></description>
      <guid>https://volkskrant.nl/wetenschap/besmettingsmodellen-voor-corona-zijn-soms-net-het-knikkerbord-van-galton~b7ad66e6/</guid>
      <pubDate>Fri, 28 Jan 2022 00:00:00 +00:00</pubDate>
    </item>
    <item>
      <title><![CDATA[Waarom zijn het toch steeds zescijferige codes waarmee je moet inloggen?]]></title>
      <description><![CDATA[Met een grote glimlach op mijn gezicht toetste ik 906609 in toen ik deze week met tweestapsverificatie moest inloggen bij Google. Je moet je inloggegevens natuurlijk niet delen met anderen, maar dit getal is al een week verlopen en bovendien was het niet van Google, maar van een andere aanbieder die ook een zescijferige code gebruikt bij het inloggen. Maar het was wel echt 906609, wat dus een tamelijk spectaculair getal is met die 906 en 609 die het omgekeerde van elkaar zijn en die allebei ondersteboven te lezen zijn.

Het viel me sowieso op dat er vaak mooie getallen tussen die inlogcodes zaten en ik vroeg me al af of die speciaal zo uitgekozen waren, tot iemand me er fijntjes op wees dat dit meer aan mij lag dan aan die getallen. Blijkbaar wordt niet iedereen enthousiast als ze 719333 moeten intoetsen, terwijl dit een priemgetal is dat priem blijft als je er aan de rechterkant steeds een cijfer vanaf haalt (71933, 7193, 719, 71 en 7 zijn ook allemaal ondeelbaar).

Een collega vroeg zich iets heel anders af bij die codes: waarom zijn het toch steeds zescijferige codes? Dáár had ik dan weer nooit bij stilgestaan. Maar toen ik het nakeek klopte het. Google, DigiD, Paypal, Twitter en nog talloze plekken waar ik inlog, gebruiken inderdaad stuk voor stuk codes van zes cijfers. Dat kan toch haast geen toeval zijn, waarom doen ze dat?

Die zes cijfers lijken een compromis tussen veiligheid en gebruiksvriendelijkheid. Hoe langer de code, hoe moeilijker hij te raden is. Een zescijferige code is honderd keer moeilijker om te raden dan een viercijferige.

Maar hoe langer de code is, hoe moeilijker hij foutloos over te typen is. Vaak moet je zo’n code ook even kort onthouden, als je hem bijvoorbeeld op je telefoon in een tekstbericht krijgt en dan in een app op dezelfde telefoon met de hand moet invoeren.

Mensen kunnen gemiddeld

zo’n vijf tot negen cijfers in hun kortetermijngeheugen opslaan

. Er zijn verschillen tussen culturen en natuurlijk tussen individuen. Toen ik mezelf speciaal voor deze column testte, lukte het me om negen cijfers onthouden. Maar dat lukt alleen als ik me héél goed concentreer, want in de praktijk ben ik reddeloos verloren als mensen de acht cijfers van hun mobiele nummer noemen en ik die moet onthouden tot ik een pen heb gevonden om ze op te schrijven. Acht is gewoon net te veel.

Zes cijfers onthouden lukt me eigenlijk altijd wel. Het is aardig om eens aan anderen te vragen hoe zij dat doen. Stel dat je 168214 moet onthouden. Hoe doe je dat in je hoofd? Ik maak hier automatisch twee groepjes van drie van, waarbij ik het eerste opsla als ‘honderdachtenzestig’ en het tweede als ‘twee-één-vier’. Maar het kan ook als zes losse cijfers, of als drie groepjes van twee of als je een held bent gewoon in één keer als honderdachtenzestigduizendtweehonderdveertien.

Is zes hiermee het ideale aantal cijfers voor een code bij tweestapsverificatiecode? Welnee. Er zijn ook bedrijven die er vier gebruiken, of die (heel slim qua veiligheid) zowel cijfers als letters combineren. Maar ik vermoed dat de meeste bedrijven nu domweg een zescijferige code gebruiken, omdat de meeste andere bedrijven ook een zescijferige code gebruiken.
]]></description>
      <guid>https://volkskrant.nl/wetenschap/waarom-zijn-het-toch-steeds-zescijferige-codes-waarmee-je-moet-inloggen~b03e456d/</guid>
      <pubDate>Fri, 21 Jan 2022 00:00:00 +00:00</pubDate>
    </item>
    <item>
      <title><![CDATA[Coronacijfers: voor ik het weet, is ook deze column weer achterhaald]]></title>
      <description><![CDATA[Een nieuw jaar, een nieuw coronarecord: het RIVM meldde 201.536 geregistreerde positieve coronatesten in één week. Het is verleidelijk om de nieuwste coronacijfers te vergelijken met die van het verleden of met die van andere landen. Die 201.536 testen zijn er meer dan ooit eerder gemeten in Nederland, maar ons testbeleid is steeds veranderd en daarmee ook wat de cijfers precies meten.

De site van de overheid geeft een coronatijdlijn die nogal optimistisch eindigt in juni 2021 met ‘De samenleving gaat weer open’. Kan de nieuwe regering even iemand vragen die bij te werken? De informatie is gelukkig nog op allerlei andere plekken te vinden.

Kort samengevat: vanaf juni 2020 mocht iedereen met klachten zich laten testen – daarvoor waren testen alleen beschikbaar voor speciale groepen zoals zorgpersoneel en docenten. In oktober 2020 bereikten we een record van ongeveer 63 duizend positieve testen in één week. Zelf had ik in die tijd corona en mijn gezin mocht zich toen niet laten testen, omdat zij geen klachten hadden. Pas vanaf december 2020 mochten ‘nauwe contacten zonder klachten’ zich laten testen.

Deze uitbreidingen van het testbeleid leidden tot hogere cijfers – ook als het aantal besmettingen al die tijd constant zou zijn geweest. Ook in 2021 veranderde het beleid geregeld. Je kunt dus niet zomaar de besmettingen van nu vergelijken met die van eerdere pieken. Het testbeleid maar ook de geldende coronamaatregelen zijn cruciale informatie die je niet ziet in de platgeslagen cijfers. Dat is nog erger als je Nederland probeert te vergelijken met andere landen. Je ziet in de grafiek van een ander land dat dáár de besmettingen afvlakken – zij doen blijkbaar iets goed. Maar je ziet in die grafiek níét dat daar op dat moment de maximale testcapaciteit bereikt was en dat de besmettingen er stug doorgroeiden.

Alle keren dat ik een column over coronacijfers schreef, bleek die heel snel achterhaald (behalve als ik me bij tijdloze wiskundige concepten zoals exponentiële groei hield). Zo schreef ik vorig jaar oktober over waarom een zelftest bij klachten minder betrouwbaar was, gebaseerd op de onderzoeken van die tijd. Even later verschenen er nieuwe studies die lieten zien dat een zelftest juist wél goed werkt bij klachten. Zo werkt wetenschap. In december werd het testbeleid aangepast. Van ‘Heb je geen klachten, dan kan de test met een zelftest. Heb je wel klachten, dan ga je langs bij de GGD’ naar ‘Werk je met kwetsbare mensen, ben je 70-plusser of heb je een zwakke gezondheid? Dan test je altijd bij de GGD. En anders volstaat een zelftest. Is die positief? Dan maak je altijd alsnog een afspraak bij de GGD’.

Wat betekent deze wijziging voor de besmettingscijfers? Dat is lastiger te zeggen dan bij eerdere beleidswijzigingen die leidden tot méér testen. Je verwacht een daling van het aantal testen bij de GGD, omdat mensen met klachten nu een zelftest deden en alleen nog kwamen bij een positieve uitslag. Je verwacht ook dat het percentage positieve testen daardoor zou stijgen. Dat gebeurde inderdaad allebei. Maar rond dezelfde tijd kwam omikron op en begon er een harde lockdown. Welke verandering in de cijfers komt nu waardoor? Ik durf het niet te zeggen, want voor ik het weet is ook deze column weer achterhaald. Wat in elk geval tijdloos blijft, is dat je heel voorzichtig moet zijn met het interpreteren van deze cijfers zolang je niet precies weet wat erachter zit.
]]></description>
      <guid>https://volkskrant.nl/wetenschap/coronacijfers-voor-ik-het-weet-is-ook-deze-column-weer-achterhaald~b2ba228b/</guid>
      <pubDate>Fri, 14 Jan 2022 00:00:00 +00:00</pubDate>
    </item>
    <item>
      <title><![CDATA[Herinneringen verdichten zich als iemand dood is. Er is niemand aan wie ik meer herinneringen heb dan aan mijn moeder]]></title>
      <description><![CDATA[Mijn moeder overleed net voor Kerst. Ze is 65 geworden. Te jong, maar meer dan we hadden durven hopen toen ze anderhalf jaar geleden terminaal ziek bleek. We kregen nog wat bonustijd cadeau – maanden die ondanks alles een gouden randje hadden. Want ze was er nog, ze was er nog.

Herinneringen verdichten zich zo als iemand dood is. Allerlei dingen die met de overledene te maken hebben, komen naar boven en krijgen extra betekenis. Er is niemand aan wie ik meer herinneringen heb dan aan mijn moeder. We waren zo hecht. We zagen elkaar veel en als we niet bij elkaar waren, dan waren er lange telefoongesprekken, appjes en brieven. Deze week exporteerde ik onze appjes om ze goed te bewaren, het werd een document van 1.814 pagina’s. In mijn hele leven heb ik nooit langer dan een week géén contact gehad met mijn moeder. De eerste dag dat ze dood was, wilde ik haar al vier keer bellen om haar te vertellen over de lieve reacties die we kregen van haar vrienden.

Herinneringen aan haar buitelen door mijn hoofd en hart. Hoe mooi ze was in de musicals waarin ze begin jaren negentig speelde. Hoe belachelijk dol ze was op cadeautjes, zowel om te krijgen als om te geven. Hoe ze mijn vrienden omarmde, ook als het rare figuren waren. Hoe ze als boekhandelaar probeerde om voor elke klant het perfecte boek te vinden. De stapels boeken die thuis altijd overal lagen. Hoe ze bijna nooit twee keer hetzelfde kookte, maar steeds iets nieuws probeerde. De stedentrips die we samen maakten en hoe we samen in Berlijn stonden te dansen bij Stereo Total. Hoe ze zich altijd met alles en iedereen bemoeide en hoe vermoeiend dat soms was, maar toch vooral heel lief.

Ze bemoeide zich natuurlijk ook met haar eigen uitvaart, we planden die samen met mijn stiefvader. Mijn moeder wilde geen kist, maar een petrolblauwe lijkwade. Geen speeches in een kille aula, maar herinneringen aan haar ophalen in een Twentse borg vol kaarsjes. Na haar dood vonden we nog een lijstje met extra wensen. Zo moesten we ‘Doe het toch maar’ van Babs Gons een rol geven. Familieleden lazen dit gedicht voor bij haar uitvaart en we zetten de laatste regels op haar rouwkaart:

‘doe het toch maar

ook nadat je tot bloedens toe

op deuren hebt geklopt die dicht voor je blijven

bouw je eigen huizen

wacht niet tot ze je uitnodigen

vier je eigen feestje

doe het toch maar

klim maar uit bed op die ochtenden dat

de vermoeidheid je hoop en ledematen lamlegt

ook als je denkt dat de wereld je niet lijkt op te merken

en nog minder zit te wachten

op jou en je verhalen

vertel ze toch maar

doe het gewoon

want ergens weet je

dat dit het enige is waardoor je

in vrede met jezelf en de wereld kan leven’

Och, dacht ik, dat is precies hoe zij in het leven stond. En het is haar allerlaatste cadeautje voor iedereen die ze achterlaat. Op de momenten waarop we niet meer weten waarvoor we het doen, zullen we haar bemoedigende stem in ons hoofd horen: ‘Doe het toch maar.’
]]></description>
      <guid>https://volkskrant.nl/wetenschap/herinneringen-verdichten-zich-als-iemand-dood-is-er-is-niemand-aan-wie-ik-meer-herinneringen-heb-dan-aan-mijn-moeder~b46554d5/</guid>
      <pubDate>Fri, 7 Jan 2022 00:00:00 +00:00</pubDate>
    </item>
    <item>
      <title><![CDATA[Perfect kerstdiner volgens de Allerhande: 9,5 uur koken]]></title>
      <description><![CDATA[Als laatste column van 2021 wilde ik hier een heel chagrijnig stukje schrijven over 21 dingen die we nog steeds niet geleerd hebben na 21 maanden corona. Maar toen kwam mijn zoon thuis met de Kerst-Allerhande en werd ik afgeleid door visioenen van mensen die harmonieus samen aan tafel zaten, badend in een gouden licht.

Het magazine stond ook vol met heerlijke getallen. Crème brûlée meringuetaart: 435 kilocalorieën per portie. Wildepaddestoelentartaar: 150 minuten bereidingstijd. Recepten voor tien personen. Geen van drieën realistische opties voor ons kerstdiner dit jaar, maar ik begon al te dromen en rekenen.

Neem dat overzicht met 20 voorgerechten, 21 hoofdgerechten en 23 nagerechten. Daar kun je 9.660 driegangenmenu’s mee samenstellen – genoeg voor ruim drieduizend jaar aan kerstdiners. Maar een traditioneel driegangendiner, dát is niet de bedoeling van de Allerhande. Nee, je moet dit jaar veel kleine gerechten op tafel zetten en die dan samen delen (terwijl je baadt in een gouden licht). Ik ga niet eens uitrekenen hoeveel menu’s je kunt maken door verschillende kleine gerechtjes te combineren.

Wel begon ik te mijmeren over hoeveel tijd het zou kosten om zo’n diner te bereiden. Zes verschillende voorgerechtjes voor het grand entree (‘Ik verzin dit niet’, zou collega Sylvia Witteman schrijven, de koningin van de Kerst-Allerhande-analyses). Daarna samen delen bij het hoofdgerecht met vijf schotels en dan nog eens een grand dessert van zes minitoetjes.

Laten we optimistisch zijn als Hugo de Jonge en schatten dat elk voorgerecht een kwartier kost om te maken, elk hoofdgerecht een uur en elk toetje een half uur (zonder wacht- of oventijd). Dan kom je op een

grand total

van 9,5 uur koken.

Gelukkig is dit allemaal een nogal hypothetisch scenario, want ik woon samen met iemand die shared dining haat. Hij eet het liefst één gerecht en wil niet proeven van iets anders. Zoals Harry Mulisch ooit zei tijdens een lezing: ‘Ik lees geen romans van anderen. Als ze slecht zijn, zit ik me te ergeren. En als ze goed zijn, zit ik me óók te ergeren.’

Ik denk terug aan allerlei kerstdiners. Die keer dat de halve familie ruzie had en met een verbeten glimlach aan tafel schoof. De rumpudding van mijn oma waarbij ze uitgeschoten was met de rum. De studentenkerstdiners waarbij ik tevergeefs hoopte op een kus onder de maretak. De keer dat de losse gangen uitmondden in een fanatieke kookcompetitie en ik huilend boven mijn sabayon stond. Mijn oom die voor een weddenschap een aardappelkroketje door zijn vingers fijnkneep. Het meest knusse kerstdiner waarbij we besloten hadden om gewoon andijviestamppot te eten met een paar lieve mensen.

Geen van die diners leek in de verste verte op de foto’s in de boekjes, toch krijgen we elk jaar dit soort beelden voorgeschoteld. Het is natuurlijk niet precies hetzelfde als bij het coronabeleid. Maar soms denk ik dat daarin beslissingen worden genomen door mensen die zich iets te veel laten afleiden door onrealistische visioenen van mensen die harmonieus samen aan tafel zitten, badend in een gouden licht.
]]></description>
      <guid>https://volkskrant.nl/wetenschap/perfect-kerstdiner-volgens-de-allerhande-9-5-uur-koken~b2f1b70e/</guid>
      <pubDate>Fri, 17 Dec 2021 00:00:00 +00:00</pubDate>
    </item>
    <item>
      <title><![CDATA[Ben ik de klootzak, ben jij de klootzak of zijn er hier geen klootzakken?]]></title>
      <description><![CDATA[Het internetforum

Am I the asshole?

is de overtreffende trap van de rubriek

Wat zou u doen?

in

Volkskrant Magazine

. Iemand beschrijft kort een probleemsituatie en stelt dan de cruciale vraag: ‘Ben ik de klootzak?’. Daarna geven lezers hun oordeel, waarbij er verschillende vaste opties zijn. Vrij vertaald: ‘jij bent de klootzak’, ‘niet de klootzak’, ‘iedereen is klote hier’, ‘er zijn hier geen klootzakken’ en ‘niet genoeg informatie’. Na 18 uur worden de oordelen automatisch geteld en verschijnt het definitieve eindoordeel.

‘Ben ik de klootzak omdat ik overstapte naar gewone melk om te bewijzen dat mijn lactose-intolerante huisgenoot steeds mijn eten jat?’ Oordeel: niet de klootzak. ‘Ben ik de klootzak omdat ik niet wilde dat mijn slecht geklede vrienden bij ons zaten in een restaurant?’ Oordeel: jij bent de klootzak. De vragen gaan over grote en kleine thema’s en de antwoorden zijn vaak constructiever dan je zou verwachten op internet.

Maar is dit nou iets om een moreel kompas op af stellen? Ik ben geen ethicus, maar ik zou voorzichtig stemmen voor ‘nee’. Toch is dat wat er gebeurde. Een groep Amerikaanse onderzoekers vroeg zich af wat er nodig was om een machine te leren om zich ethisch te gedragen. Vervolgens bouwden ze een computermodel dat op basis van dit forum en een paar soortgelijke bronnen leert oordelen of iets goed of slecht is.

De voorbeelden die ze in hun nog niet gepubliceerde artikel geven zijn ongemakkelijk. ‘Een jongen kust een meisje’ levert als oordeel: het is normaal. ‘Een jongen kust een jongen’ geeft als oordeel: het is oké. Hier is geen machine bezig met het ontwikkelen van een eigen moraal, er worden domweg gangbare opvattingen herhaald – ongeacht of die ethisch zijn of niet.

Op delphi.allenai.org kun je dit moderne orakel zelf dilemma’s voorleggen en het antwoord kost geen 18 uur, maar minder dan een seconde. Voor de gein vroeg ik of je vrouwen moet aanmoedigen om veertig uur per week te werken. Oordeel: het is slecht. (Dat vond het orakel trouwens ook voor mannen, en bij twintig uur per week was het wel goed. Dat u het weet.) Nou, daar heb je veel aan, zo zonder verdere argumenten. Het is te hopen dat niemand dit orakel serieus neemt.

Ik dacht terug aan de student informatica die mopperde dat hij geen vak over ethiek nodig had, hij hoefde alleen maar te programmeren. Destijds vroeg een medestudent: ‘Dus als jij de opdracht krijgt om leden van een bepaalde bevolkingsgroep te zoeken in een database zodat jouw opdrachtgever hen uit kan roeien, dan vraag jij alleen in welke programmeertaal het moet?’ Dat vond de eerste student een wel erg hypothetisch voorbeeld.

Ilyaz Nasrullah schreef in

Trouw

een mooie column over de

homo informaticus

, mensen die de ‘maatschappelijke impact en ethische implicaties van de systemen die zij ontwikkelen [zien] als slap geouwehoer waar ‘échte bèta’s’ zich

niet mee bezig moeten houden

.’ Deze mentaliteit maakte het mogelijk dat de belastingdienst fraudeurs zocht met een zelflerend algoritme waarin de vooroordelen van de makers ontspoorden.

Als je aan het nieuwe orakel vraagt of je ethische beslissingen moet overlaten aan machines, dan luidt het antwoord: het is slecht. Daarin heeft het dan weer wél gelijk.
]]></description>
      <guid>https://volkskrant.nl/wetenschap/ben-ik-de-klootzak-ben-jij-de-klootzak-of-zijn-er-hier-geen-klootzakken~b308d1a4/</guid>
      <pubDate>Fri, 10 Dec 2021 00:00:00 +00:00</pubDate>
    </item>
  </channel>
</rss>
