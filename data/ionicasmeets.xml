<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Niet meer kinderen uit huis geplaatst bij toeslagenouders: te mooi om waar te zijn?]]></title>
      <description><![CDATA[<p>Deze week kwam ik twee keer achter elkaar de naam van statisticus Richard Gill tegen. Ik zou bijna denken dat dit geen toeval kan zijn, als ik niet juist van Gill had geleerd dat je niet te snel dat soort conclusies moet trekken. Eerst stuurde iemand me de blog van Richard Gill waarin hij op verzoek van Pieter Omtzigt reflecteert op de vraag of bij gezinnen die getroffen zijn door de toeslagenaffaire vaker kinderen uit huis zijn geplaatst. Het Centraal Bureau voor de Statistiek concludeerde vorig jaar dat er geen aanwijzingen zijn dat er meer uithuisplaatsingen waren onder de gedupeerden dan in vergelijkbare gezinnen. In dat rapport staat dat er in vergelijkbare gezinnen bijna precies evenveel kinderbeschermingsmaatregelen plaatsvonden als bij de gedupeerden. Gill beschrijft deze uitkomst als ‘te mooi om waar te zijn’ en probeert uit te leggen welke problemen hij ziet in de analyse. Hij eindigt zijn blog met de belofte dat hij zijn punt zal illustreren met wiskundige simulaties. Een dag later zag ik hem ineens opduiken in Science. Het artikel Unlucky numbers – Richard Gill is fighting the shoddy statistics that put nurses in prison for serial murder beschrijft zijn werk bij het vrijpleiten van Lucia de Berk. Toen deze verpleegkundige in 2001 werd gearresteerd op verdenking van meervoudige moord, mopperde de vrouw van Richard Gill dat het wel een heksenjacht leek. Ze vroeg aan Gill of hij zich als statisticus niet hiermee moest bemoeien, iets nuttigs doen met zijn vak. Gill zag dat er al een collega aan de zaak werkte en ging weer terug naar het abstracte werk dat hij in die tijd deed. Die andere statisticus becijferde intussen dat de kans 1 op 342 miljoen was dat De Berk toevallig bij zoveel incidenten aanwezig was. De Berk werd in 2003 veroordeeld tot levenslang. In 2006 verscheen het boek Lucia de Berk – Reconstructie van een gerechtelijke dwaling van Ton Derksen en Metta de Noo – waarin de auteurs bepleitten dat het bewijs in de zaak niet klopte en dat Lucia de Berk ten onrechte was veroordeeld. Toen besloot Gill om zich toch eens in de zaak te verdiepen. Hij concludeerde al snel dat de gebruikte statistiek fout op fout stapelde (hij berekende later dat de kans dat De Berk bij zoveel incidenten aanwezig was ongeveer 1 op 49 was – geen heel uitzonderlijke situatie). Gill sloot zich aan bij de strijd van Derksen en De Noo voor een heropening van de zaak. Uiteindelijk werd Lucia de Berk in 2010 vrijgesproken. Sindsdien heeft Gill zich met een hele reeks moordzaken beziggehouden en hij schreef met collega’s een rapport over hoe statistiek en onzekerheden wél gebruikt zou moeten worden bij dit soort rechtszaken. In het artikel in Science vertelt Gill dat hij eindelijk van zijn pensioen wil gaan genieten. ‘Ik denk dat ik het punt heb bereikt dat ik eigenlijk meer tijd in het bos wil doorbrengen om paddestoelen te plukken.’ Maar ja, toen vroeg Pieter Omtzigt hem naar zijn mening over de analyse van de uithuisplaatsingen bij de toeslagenaffaire. En nu is Gill hard bezig om simulaties te draaien om helder te krijgen hoe de statistieken en onzekerheden hierbij zitten. Die paddestoelen wachten wel.</p>]]></description>
      <guid>https://volkskrant.nl/wetenschap/niet-meer-kinderen-uit-huis-geplaatst-bij-toeslagenouders-te-mooi-om-waar-te-zijn~b752fe7c/</guid>
      <pubDate>Fri, 27 Jan 2023 00:00:00 +00:00</pubDate>
    </item>
    <item>
      <title><![CDATA[Mijn spreekbeurt gaat over dieren die spreekbeurten geven over andere dieren]]></title>
      <description><![CDATA[<p>Mijn spreekbeurt gaat over het boek Vandaag houd ik mijn spreekbeurt over de anaconda van Bibi Dumon Tak. In dit boek geven dieren spreekbeurten over andere dieren. Ik koos dit boek omdat ik erg van dieren houd en omdat je veel van dit boek leert. O, en ook omdat het grappig is. Zo houdt de gewone poetsvis een spreekbeurt over haaien, maar vertelt daarin vooral heel veel over poetsvissen. Zij halen bijvoorbeeld restjes eten weg tussen de tanden van haaien. En ze eten wondvocht en dode stukjes huid van gewonde haaien. Nóóit bijten ze haaien in hun kont zoals de valse poetsvis wel doet. Maar dat is dus helemaal geen echte poetsvis, vertelt de gewone poetsvis. De zebra houdt een spreekbeurt over alle dieren die puur zwart-wit zijn, zoals de zebra zelf. Daarbij zijn de regels heel streng: een dier mag echt alleen zwart en wit zijn, dus de zebravlinder doet niet mee omdat hij heel kleine rode puntjes op zijn vleugels heeft. Kijk, hier zie je een foto en daar zie je dus die puntjes. Er zijn volgens de zebra behalve de zebra nog zes andere soorten die helemaal zwart-wit zijn. Kunnen jullie ze raden? Het goede antwoord is: de das, de orka, de panda, het stinkdier, de Maleise tapir en de oostelijke franjeaap. De zebra vertelt dat de zwart-witte dieren elkaar bijna nooit in het wild tegenkomen, omdat ze allemaal op een andere plek wonen. De hermelijn is boos dat hij niet op het lijstje staat, hij is ook helemaal wit met een zwarte staart. Maar de zebra is streng, want in het voorjaar kleurt de hermelijn weer bruin. Maar wie denkt nog een zwart-wit dier te kennen, mag een bewijsfoto mailen naar equus@quagga.za. De dieren in het boek maken vaak een beetje ruzie met elkaar. Net als bij ons in de klas eigenlijk. Maar ze helpen elkaar ook, bijvoorbeeld als de heremietkreeft het heel spannend vindt om een spreekbeurt te geven. Ook dat is eigenlijk net als bij ons in de klas. Mijn moeder zegt dat dit ‘antropomorfisme’ heet. Dat woord moest ik opzoeken op Wikipedia en het betekent dat je dieren (of zelfs dingen) laat zien alsof het mensen zijn met allerlei menselijke eigenschappen. Dat doen mensen heel vaak met dieren. Kijk maar eens naar dieren in prentenboeken, daar zie je bijvoorbeeld een merel met een net jasje of een nijlpaard dat op de wc een boekje zit te lezen. Mijn moeder zegt dat dit aan de ene kant stom is: alsof dieren alleen maar leuk zijn als ze op mensen lijken, maar dat antropomorfisme tegelijk ook een slimme manier is om mensen meer over dieren te leren. Bibi Dumon Tak is dus niet de eerste die dit zo doet. Zo is er bijvoorbeeld ook de podcast Groene Oren van Staatsbosbeheer waarin dieren én planten hun eigen verhaal vertellen. Mijn moeder heeft ook een boek, Dr. Tatjana weet raad, waarin dieren liefdesadvies vragen aan seksexpert dr. Tatjana, maar ze zei dat ik dat pas mocht lezen als ik wat ouder ben. Dit was mijn spreekbeurt. Zijn er nog vragen?</p>]]></description>
      <guid>https://volkskrant.nl/wetenschap/mijn-spreekbeurt-gaat-over-dieren-die-spreekbeurten-geven-over-andere-dieren~b878d0bd8/</guid>
      <pubDate>Fri, 20 Jan 2023 00:00:00 +00:00</pubDate>
    </item>
    <item>
      <title><![CDATA[Je zou toch hopen dat een minister van Economie en Klimaat een beetje goed is met getallen]]></title>
      <description><![CDATA[<p>‘Noorwegen heeft 1,2 miljard euro in zijn staatsfonds’, zei Robert Habeck, de Duitse minister van Economie en Klimaat, toen hij vorige week op bezoek was in Oslo. Het Noorse olie- en gasbedrijf Equinor heeft vorig jaar een miljardenwinst gemaakt en omdat dit bedrijf voor tweederde van de Noorse staat is, gaan er enorme bedragen naar de staatskas. Zo enorm dat Habeck het zich blijkbaar niet eens kan voorstellen, want het staatsfonds waarnaar bedrijven als Equinor een fiks deel van hun winst moeten overmaken heeft een waarde van maar liefst 1.200 miljard euro. Habeck zat er drie nullen naast. Der Spiegel schreef dit alles smalend op en wees er fijntjes op dat ‘de duizelingwekkende bedragen voor een niet-onaanzienlijk deel komen van de rekeningen van Duitse gasafnemers’. Hoe zou dit zijn misgegaan? Zou de Duitse minister zich niet kunnen voorstellen dat Noorwegen, een land met 5,5 miljoen inwoners, zoveel geld in kas heeft? Het komt neer op ruim 218 duizend euro per inwoner. Dat is ook wel een onvoorstelbare rijkdom. Of zou dit weer een voorbeeld zijn van de klassieke fout om ‘billion’ verkeerd te vertalen? In het Engels is een billion een 1 met negen nullen, wat wij dus een miljard noemen. Maar in oude teksten en in teksten van wetenschappers wordt een billion vaak gebruikt als onze biljoen, die twaalf nullen heeft. Een verschil van drie nullen. Als je ergens in een Engelse tekst de term ‘billion’ tegenkomt, zit er meestal niets anders op dan proberen uit te rekenen welke van de twee vertalingen in de gegeven context de juiste is – en als dit niet lukt, moet je zoeken naar een bron die je vertelt hoeveel nullen het zijn. Toevallig las ik deze week nog over een Koreaans instituut met een budget van ‘130 billion won’ en toen moest ik niet alleen won naar euro’s omrekenen, maar ook even flink puzzelen op het juiste aantal nullen. Het staatsfonds van Noorwegen heeft een omvang van 1,2 biljoen euro (dat zijn dus twaalf nullen). Zou het kunnen dat iemand bij het Duitse ministerie dit in een Engelstalige tekst las als ‘1,2 billion euro’, vervolgens op Wikipedia opzocht hoe het ook alweer zat met de nullen van een billion en besloot dat je dit dus níét met ‘biljoen’ moest vertalen, maar met ‘miljard’? Het is het soort aandoenlijke hypercorrectie van iemand die zegt ‘Hij is even dom dan ik’. Hoe dan ook, je zou toch hopen dat een minister van Economie en Klimaat een beetje goed is met getallen en niet een factor duizend ernaast zit als hij het over bedragen heeft. Inmiddels schrijf ik 14 duizend jaar columns voor deze krant en heb ik al zo’n 3.700 keer benadrukt hoe belangrijk het is om jezelf te trainen in het schatten van ordegrootten, zodat je het merkt als ergens een paar nullen te veel of te weinig staan. En ik schreef zeker 200 keer over hoe een ‘billion’ soms een ‘miljard’ is en soms een ‘biljoen’. O, als ik toch eens 1 euro kreeg voor iedere keer dat iemand hiermee de fout inging, dan had ik nu 1.000.000.000 euro. Of iets minder – daar wil ik van af zijn.</p>]]></description>
      <guid>https://volkskrant.nl/wetenschap/je-zou-toch-hopen-dat-een-minister-van-economie-en-klimaat-een-beetje-goed-is-met-getallen~bb7e25f9/</guid>
      <pubDate>Fri, 13 Jan 2023 00:00:00 +00:00</pubDate>
    </item>
    <item>
      <title><![CDATA[Deze kerstvakantie besefte ik opnieuw dat ik een haat-liefdeverhouding met de AIVD-kerstpuzzel heb]]></title>
      <description><![CDATA[<p>De kerstvakantie zit erop. Toch houd ik nog een klein beetje kerstgevoel over, want de deadline voor de AIVD-kerstpuzzel is op 17 januari. Nog ruim een week te gaan! Elke december publiceren medewerkers van de Algemene Inlichtingen- en Veiligheidsdienst hun puzzel vol lastige opgaven. Om u een idee te geven, dit was een van de opgaven van vorig jaar: – Welk getal komt op het vraagteken?4.5, 0.5, 2, 18, 0.5625, 20.25, 10.125, 364.5, 182.25, 6561, 2916, 1458, 648, 324, 144, ? Oorspronkelijk was de puzzel alleen voor intern gebruik en ‘bedoeld om systematisch en logisch denken onder medewerkers op een leuke manier te stimuleren’. Sinds 2011 publiceert de AIVD de kerstpuzzels op hun website en mag iedereen meedoen. Zelf zit ik al jaren in een team dat vanaf half december in een appgroep ideeën uitwisselt. Tijdens de kerstvakantie heb je soms ineens 57 nieuwe berichten op je telefoon als de andere teamleden over een opgave hebben zitten sparren. In januari puzzelen we vervolgens een dagje samen in een woonkamer vol schaakborden, uitgeknipte papiertjes en zoemende laptops. In 2016 schreef ik al dat het zwoegen was om deze puzzel te maken. Deze kerstvakantie besefte ik opnieuw dat ik er een haat-liefdeverhouding mee heb. Bij veel opgaven heb ik geen idee waar ik moet beginnen. Ik probeer van alles. Moet je de letters omzetten naar getallen? Is het braille? Kun je iets met morse doen? Vaak zit ik uren te prutsen, zonder enige doorbraak. Dit alles is zeer slecht voor mijn ego – ik zie mezelf toch graag als iemand die vrij goed is in systematisch en logisch denken. Maar als ik een oplossing ontdek (of als een teamgenoot een opgave kraakt), dan vind ik de puzzel weer even het leukste op aarde. Zoals het gaat met puzzelverslaafden, probeer ik daarom anderen ook aan de puzzel te krijgen. Vandaar twee van mijn favoriete, vrolijkmakende opgaven van de afgelopen jaren: – Welk dier ontbreekt? BEER, DAS, BOOMKEVER, REKEL, LUIAARD, LAM, OS, EVER, HUISMUS, WOLMUIS, ZEEKOE. – In de volgende songtekst zijn alle woorden vervangen door andere woorden. Wat is de titel van het oorspronkelijke nummer? ‘Wat is kerst toch fijn, wat is kerst toch fijn, wat is kerst toch fijn fijn, fijn toch wat is kerst.’ Soms vraag ik me af wat de AIVD nu wil met deze puzzel. In een interview met NRC ontkrachten de bedenkers de mythe dat ze hiermee personeel werven. De makers doen al het werk voor de puzzel in hun vrije tijd en het lijkt vooral een volkomen uit de hand gelopen hobby van een aantal nerdy medewerkers. Ik houd van ze. En ik haat ze. De oplossingen van de drie genoemde puzzels (de complete uitwerkingen zijn online te vinden): 18 (editie 2021, opgave 6)VALKPARKIET (editie 2018, opgave 5)All you need is love (editie 2017, opgave 7)</p>]]></description>
      <guid>https://volkskrant.nl/wetenschap/deze-kerstvakantie-besefte-ik-opnieuw-dat-ik-een-haat-liefdeverhouding-met-de-aivd-kerstpuzzel-heb~b0961bde/</guid>
      <pubDate>Fri, 6 Jan 2023 00:00:00 +00:00</pubDate>
    </item>
    <item>
      <title><![CDATA[Wat mijn rouw in elk geval níet deed was de ‘vijf rouwfasen’ volgen]]></title>
      <description><![CDATA[<p>Tijdens de donkere decemberdagen denk ik altijd aan de mensen die er niet meer zijn. Dit jaar meer dan ooit, want het is nu een jaar geleden dat mijn moeder overleed. Rouw is een grillig proces. Toen in september de scherpste kanten van het verdriet af leken te zijn, droomde ik ineens weer elke nacht van haar. Soms was zij jong en ik nog klein. Soms was zij een veertiger en ik een student en waren we samen op vakantie. Soms was zij ziek en zorgde ik voor haar. In al die dromen was het fijn en goed om bij elkaar te zijn. En elke ochtend werd ik wakker met een wrange mengeling van blijheid om de mooie herinneringen en verdriet omdat mijn moeder er niet meer was. Wat rouw in elk geval níet deed was de zogenaamde ‘vijf rouwfasen’ volgen. Het is moeilijk te zeggen wat je vaker ziet: iemand die deze vijf fasen opsomt (ontkennen, protesteren, onderhandelen, vechten en aanvaarden) of een psycholoog die verzucht dat rouw niet in zulke stappen verloopt. Zoals zo vaak bij dit soort vuistregels is het verhaal erachter veel interessanter dan de regel zelf. De ontroerende podcast-aflevering The Queen of Dying van Radiolab beschrijft hoe psychiater Elisabeth Kubler-Ross tot de vijf fasen van rouw kwam. En hoe die oorspronkelijk helemaal niet over rouw gingen, maar over sterven. Kubler-Ross begon in de jaren zestig een seminar waarin terminale patiënten praatten over hoe het was om te sterven. Dat was revolutionair in een tijd waarin artsen nauwelijks met patiënten spraken over de dood en waarin stervende patiënten werden weggestopt. Kubler-Ross organiseerde gesprekken waarbij iedereen in het ziekenhuis kon meeluisteren: artsen, studenten, verpleegkundigen en schoonmakers. Terminale patiënten bleken maar wat graag met anderen te praten over hun ervaringen. Kubler-Ross analyseerde wat ze hoorde in al die gesprekken en publiceerde in 1969 On Death And Dying, dat inmiddels een standaardwerk is. Om mensen te helpen over de dood te praten, beschreef ze vijf herkenbare fases. U raadt het al: ontkennen, protesteren, onderhandelen, vechten en aanvaarden. In haar boek gebruikte ze deze fasen om de mensen achter de stervenden te laten zien. Kubler-Ross schreef daarbij dat iemand zich in meer fasen tegelijk kan bevinden, en dat iemand soms weer teruggaat naar een vorige fase. De vijf fasen waren nooit bedoeld als een lineair model waar je eerst de dood ontkent, dan protesteert tegen wat je te wachten staat, vervolgens probeert te onderhandelen en te vechten – voordat je het onvermijdelijke ervaart. Kubler-Ross wilde geen proces voorschrijven, ze wilde mensen met haar werk aanmoedigen om niet bang te zijn om te praten met iemand die stervend was. Pas aan het eind van haar veelbewogen leven (en dat is een eufemisme, luister vooral die podcast) toen Kubler-Ross zelf WOEDEND was omdat ze ging sterven schreef ze een boek over de vijf soortgelijke fasen van rouw. En die zijn blijven hangen in het collectieve geheugen. Maar behulpzamer dan haar vijf fasen vind ik een advies dat Kubler-Ross gaf, dat zowel werkt voor stervenden als voor rouwenden: ‘Wees gewoon jezelf. Als je wilt schreeuwen, schreeuw dan. Als je wilt huilen, huil dan. Probeer niet om een handboek te volgen.’</p>]]></description>
      <guid>https://volkskrant.nl/wetenschap/wat-mijn-rouw-in-elk-geval-niet-deed-was-de-vijf-rouwfasen-volgen~b11f1013/</guid>
      <pubDate>Fri, 16 Dec 2022 00:00:00 +00:00</pubDate>
    </item>
    <item>
      <title><![CDATA[Vraag je bij gemiddelden altijd af hoe ze berekend zijn – en of dat wel vanuit het juiste perspectief is]]></title>
      <description><![CDATA[<p>‘Nederlander woont met 53 vierkante meter aan woonruimte veel kleiner dan gedacht.’ In 2018 berekende het CBS dat de gemiddelde Nederlander 65 vierkante meter aan woonoppervlak had. Dat cijfer is de afgelopen jaren vaak gebruikt om te mopperen dat Nederlanders te veel ruimte innemen. Die 65 vierkante meter was veel meer dan wat mensen in andere landen aan ruimte hebben en Peter de Waard vergeleek Nederlanders zelfs met middeleeuwse kasteelheren die ‘telkens meer woonruimte en meer privacy’ willen. Nu blijkt dus dat die 65 vierkante meter eigenlijk 53 vierkante meter had moeten zijn. Bij de eerdere berekeningen was de grootte van een huishouden niet goed meegenomen. In de gecorrigeerde versie telt een huishouden van vier personen netjes vier keer mee. Een klein rekenvoorbeeld laat zien hoe dit werkt. Stel dat je een dorp hebt met duizend huizen van 80 vierkante meter waarin steeds één iemand woont en duizend huizen van 160 vierkante meter waarin steeds een gezin van vier personen woont. Wat het Centraal Bureau voor Statistiek oorspronkelijk had gedaan, kwam waarschijnlijk neer op kijken per huis. In duizend huizen heeft de enige bewoner 80 vierkante meter voor zichzelf. In de andere duizend huizen van 160 vierkante meter hebben de vier bewoners elk 40 vierkante meter per persoon. Als je dit middelt, dan kom je op 60 vierkante meter per persoon. Alleen vergeet je dan dat er vier keer zoveel mensen zijn die 40 vierkante meter hebben als dat er mensen zijn die 80 vierkante meter hebben. Je moet hierbij dan ook vanuit de personen rekenen – zoals in de correctie gebeurd is. Duizend mensen hebben 80 vierkante meter, vierduizend mensen hebben 40 vierkante meter. Daarmee kom je op gemiddeld 48 vierkante meter per persoon – een fiks lager aantal waarvoor de gemiddelde middeleeuwse kasteelheer zijn neus zou ophalen. Als je gemiddelden berekent, is het belangrijk om na te denken over vanuit welk perspectief je dit doet. Dat gaat namelijk vaker mis. Een onder wiskundigen berucht voorbeeld is groepsgrootte in het onderwijs. Ook hier houd ik het rekenwerk weer klein om het principe te laten zien. Neem een groep van 270 studenten die bij een vak twee soorten onderwijs krijgt. Steeds één grote bijeenkomst met alle 270 studenten in één zaal en daarnaast een werkgroepbijeenkomst met 30 studenten in een lokaal. Hun instelling kan dan de gemiddelde groepsgrootte als volgt berekenen: er is één zaal met 270 studenten en er zijn negen werkgroepzaaltjes met elk 30 studenten. Kom je in totaal op 540 studenten in tien zalen, dus een gemiddelde bezetting van 54 studenten per onderwijsbijeenkomst. Vervolgens kunnen ze in hun brochures een ronkende tekst zetten over hun kleinschalige onderwijs. Maar een student ervaart het heel anders: die zit de helft van de tijd in een zaal met 270 studenten en de andere helft in een zaal met 30 mensen: kom je gemiddeld op 150 studenten per zaal. Dat is toch iets minder kleinschalig dan het leek in de brochure. Vraag je dus bij dit soort gemiddelden altijd af hoe ze berekend zijn – en of dat wel vanuit het juiste perspectief is gedaan.</p>]]></description>
      <guid>https://volkskrant.nl/wetenschap/vraag-je-bij-gemiddelden-altijd-af-hoe-ze-berekend-zijn-en-of-dat-wel-vanuit-het-juiste-perspectief-is~b863e20c/</guid>
      <pubDate>Fri, 9 Dec 2022 00:00:00 +00:00</pubDate>
    </item>
    <item>
      <title><![CDATA[Mijn favoriete ludieke verkiezing is terug: getal van het jaar. Ik twijfel nog]]></title>
      <description><![CDATA[<p>Een van de vele hoogtepunten van het Sinterklaasjournaal dit jaar was de verkiezing waarbij kinderen een naam mochten verzinnen voor de nieuwe stoomboot van de Sint. Wat zou het worden? Pakjesboot 13, als opvolger van Pakjesboot 12? De Taai-taai-tanic? Of nog iets heel anders? Het werd…‘De Stoomboot’. Een héél toepasselijke en ook doeltreffende naam. Wij herkenden er grinnikend een verwijzing in naar de wedstrijd waarbij het publiek een naam mocht bedenken voor de nieuwe zeesluis bij IJmuiden. Duizenden mensen stuurden iets vrolijks in, bijvoorbeeld De Irma Sluis of Sluisje McSluisface. Maar gemeente Velsen en Rijkswaterstaat kozen voor de naam ‘Zeesluis IJmuiden’. Ook héél toepasselijk. Veel mensen waren een tikje teleurgesteld: waarom organiseer je dan eigenlijk een publiekswedstrijd? De naam Sluisje McSluisface was dan weer een verwijzing naar een eerder fiasco waarbij mensen de naam van iets groots en prestigieus konden opperen. In 2016 mocht het Britse publiek de naam voor een miljoenen kostend onderzoeksschip kiezen bij een internetverkiezing. De onbetwiste nummer één, met maar liefst 124.109 stemmen, werd Boaty McBoatface. Helaas werd dat niet de officiële naam, uiteindelijk kreeg het schip de naam van de nummer vier in de verkiezing: de Sir David Attenborough. Als troost kreeg een van de duikbootjes bij het onderzoeksschip de naam Boaty McBoatface. Waar in elk geval wél over was nagedacht bij deze wedstrijden, was dat het publiek namen mocht opperen, maar dat het níét zo was dat de naam met de meeste stemmen automatisch won (lezen jullie even mee, NS Publieksprijs?). Toch vraag ik me af of de organisaties achter de zeesluis en het onderzoeksschip achteraf blij zijn met hun halfslachtige pogingen om het publiek te betrekken bij hun werk en al het gezeur dat dit opleverde. Of zou er in dit geval geen slechte publiciteit bestaan en is zo’n verkiezing vooral bedoeld om aandacht te genereren? Over aandacht gesproken: mijn favoriete ludieke verkiezing is na een coronastop van twee jaar terug. Op getalvanhetjaar.nl kan iedereen tot 12 december stemmen op hét getal van 2022. We bedachten deze wedstrijd ooit met een paar collega’s omdat we ons ergerden aan de eindeloze huppeldepup-van-het-jaarverkiezingen, waar vervolgens bloedserieus over bericht werd in kranten en talkshows, alsof het daadwerkelijk nieuws was. Tegelijk vonden we dat getallen wel wat meer aandacht zouden mogen, omdat ze zo’n belangrijke rol spelen in ons leven. Dus ook wij begonnen onze eigen verkiezing waarbij iedereen mocht insturen (en hoopten voorzichtig op ophef). Dit jaar zit ik niet in de organisatie, maar ik ga natuurlijk wel een getal insturen. Ik twijfel nog over welke. Het getal dat mij dit jaar het meeste bijbleef is de 17 uit een bericht over hoe vluchtelingen gemiddeld 17 jaar in vluchtelingenkampen blijven. Alleen bleek dit getal uit een rapport uit 2004 te komen. Misschien is 100 miljoen dan een toepasselijker getal – de Verenigde Naties meldden dat er in 2022 voor het eerst meer dan 100 miljoen mensen op de vlucht waren. Maar vrolijke getallen insturen mag natuurlijk ook.</p>]]></description>
      <guid>https://volkskrant.nl/wetenschap/mijn-favoriete-ludieke-verkiezing-is-terug-getal-van-het-jaar-ik-twijfel-nog~b040c4fe/</guid>
      <pubDate>Fri, 2 Dec 2022 00:00:00 +00:00</pubDate>
    </item>
    <item>
      <title><![CDATA[Wat lijkt u de eerlijkste manier om de rekening te verdelen tussen de jarigen en de niet-jarigen?]]></title>
      <description><![CDATA[<p>Lezeres Pauline Schröder mailde me een heerlijk rekenprobleem. Het team waarin zij werkt bestaat uit vier collega’s (inclusief zijzelf). Bij een verjaardag gaan ze samen ergens eten, waarbij de jarige kosteloos mee mag. Vorige week was er weer zo’n etentje, alleen werden er deze keer twee verjaardagen tegelijk gevierd. Bij het afrekenen ontstond er enige verwarring, want de teamleden bleken op twee verschillende manieren uit te rekenen wat iedereen moest betalen. Het totale bedrag was 84 euro. Wat lijkt u de eerlijkste manier om de rekening te verdelen tussen de jarigen en de niet-jarigen? Schröder dacht dat het een simpele som was: ‘De jarigen betalen elk 7 euro (eenderde deel van de lunch van de jarige collega, want de eigen lunch is het cadeautje) en de niet-jarigen betalen elk 35 euro (hun eigen lunch + twee maal eenderde verjaardagscadeau).’ Tot haar verbazing kwam een collega op iets anders uit: 14 euro voor de jarigen en 28 euro voor de niet-jarigen. Dit komt neer op het etentje splitsen in twee denkbeeldige losse etentjes van 42 euro voor elk van de twee jarigen. Per etentje deel je de kosten door drie: 14 euro per persoon. De niet-jarigen betalen mee aan twee van die etentjes en komen zo op 28 euro, de jarigen betalen alleen mee aan het etentje voor de andere jarige en betalen dus 14 euro. Zelf zou ik het net als Schröder hebben uitgerekend, maar die tweede berekening klinkt ook logisch. Hoe kon het dat er twee antwoorden mogelijk leken? Ik besloot aan anderen te vragen hoe zij dit zouden doen. Een kleine niet-representatieve steekproef op Mastodon en onder mensen die ik de afgelopen week tegenkwam laat een zelfde verdeeldheid zien als in het team van Schröder. Of eigenlijk is het nog erger: 40 procent kwam op 14 euro voor de jarigen, 30 procent op 7 euro voor de jarigen en nog eens 30 procent kwam op nog iets anders, waarbij ik werkelijk de meest ingenieuze berekeningen voorbij zag komen. Wat is nu het goede antwoord? Taaljournalist Gaston Dorren en wetenschapsfilosoof Sylvia Wenmackers overtuigden me ervan dat het ‘eerlijkste’ antwoord de 35/7 verdeling is die Schröder bedacht. Kijk daarvoor naar het totaal van een jaar, aannemend dat er steeds etentjes van 84 euro worden gehouden. Bij de verjaardag van het eerste teamlid A betalen B, C en D elk 28 euro. Bij de verjaardag van B idem, maar nu betalen A, C en D ieder dat bedrag. Daarna vieren C en D samen hun verjaardagen en betalen A en B elk 35 euro en C en D 7 euro. Als je het optelt, dan heeft iedereen aan het eind van het jaar 63 euro betaald: eerlijker kan niet. Of nu ja, eerlijker kan niet, áls je wilt dat iedereen precies hetzelfde betaalt. Iemand mopperde dat dit wel een héél Hollands en knieperig rekenprobleem was: konden die niet-jarigen niet gewoon trakteren? Daarom een tip die mijn familieleden graag toepassen: degene die het geld kan missen, sluipt tijdens de koffie weg – zogenaamd om naar de wc te gaan, maar betaalt dan stiekem voor iedereen. Niet eerlijk, wel heel sfeerverhogend.</p>]]></description>
      <guid>https://volkskrant.nl/wetenschap/wat-lijkt-u-de-eerlijkste-manier-om-de-rekening-te-verdelen-tussen-de-jarigen-en-de-niet-jarigen~b517ad6c/</guid>
      <pubDate>Fri, 25 Nov 2022 00:00:00 +00:00</pubDate>
    </item>
    <item>
      <title><![CDATA[Het statistiekje dat de gemiddelde Nederlander  173 kledingstukken heeft, is een eigen leven gaan leiden]]></title>
      <description><![CDATA[<p>‘De gemiddelde Nederlander heeft 173 kledingstukken.’ Dit statistiekje kwam ik drie keer tegen in de week dat ik de kledingkast van mijn overleden moeder opruimde (die overigens flink boven het gemiddelde zat). Die 173 kledingstukken is een feitje dat gretig wordt herhaald. Opruimgoeroes bepleiten dat een flink deel van die 173 kledingstukken uit je overvolle kast moeten. Tweedehandswinkeltjes noemen het aantal om mensen op te roepen om mooie spullen via hen te verkopen. Tijdschriften als Harper’s Bazaar en Libelle vragen hoeveel kledingstukken een mens nu echt nodig heeft (tussen hun modereportages door, dat dan weer wel). Arjen Lubach noemde de 173 kledingstukken laatst nog in zijn rubriek ‘En nou is het afgelopen met te veel kleding’. Als ik zo’n getal zie, vraag ik me onmiddellijk iets af. Namelijk: is 173 een priemgetal? Antwoord: ja, het is alleen deelbaar door één en zichzelf. Daarna komen vragen als: waar komt zo’n getal vandaan? Wie heeft dit geteld en hoe? Gaat het ook over schoenen in de gang en jassen aan de kapstok? De bron van die 173 kledingstukken blijkt het onderzoeksrapport Measuring the Dutch Clothing Mountain van de Hogeschool van Amsterdam uit 2018. Zoals zo vaak blijkt er een complete wereld achter één getal te zitten. De onderzoekers leggen in het rapport uit dat cijfers over wat mensen aan kleding kopen lastig te vergelijken zijn. Zo houdt het Centraal Bureau voor de Statistiek bij hoeveel huishoudens uitgeven aan ‘huishoudelijk textiel.’ Daar valt kleding onder, maar ook lakens, gordijnen of handdoeken. Schoenen en sokken horen er niet bij. Euromonitor en anderen verzamelen dan weer data waarbij lakens en zo niet meetellen, maar schoenen en sokken juist wél. In dit rapport besluiten de onderzoekers daarom maar zelf te gaan tellen. Ze gaan langs bij vijftig Nederlandse vrijwilligers die toestemming geven om hun hele kledingkast in kaart te laten brengen. Wat hebben ze liggen? Welke kledingstukken hebben ze nog nooit gedragen? Hoeveel tweedehands spullen hebben ze? Sokken en ondergoed zijn niet meegenomen in deze telling. Het rapport staat vol tabellen met heerlijke statistieken. Mensen hebben bijvoorbeeld gemiddeld 26 T-shirts met korte mouwen en tien broeken. Bijna de helft van de jumpsuits ligt ongebruikt in de kast. Tassen zijn relatief vaak tweedehands. Mensen hebben gemiddeld 130 kledingstukken. Dat zijn er dus minder dan die zo vaak geciteerde 173 kledingstukken, een aantal dat pas opduikt in de samenvatting van het rapport. Als ik onderzoeker Irene Maldini hierover mail, legt ze uit dat die 173 het geschatte totaal aantal kledingstukken inclusief ondergoed en sokken is (waarbij ze de verkoopcijfers hebben gebruikt om deze schatting te maken). Maldini mailt ook dat ze vermoedt dat het werkelijke gemiddelde veel hoger ligt dan 173. In het rapport waarschuwden zij en de andere onderzoekers namelijk al dat ze een kleine, niet-representatieve steekproef hebben gebruikt en dat je voorzichtig moet zijn met het interpreteren van deze resultaten. Maar het statistiekje van die 173 kledingstukken is een eigen leven gaan leiden. Wat weer eens laat zien dat een abstracte discussie een stuk makkelijker aan te zwengelen is als je een heel concreet getal kunt noemen. Zelfs als dat getal misschien niet precies klopt.</p>]]></description>
      <guid>https://volkskrant.nl/wetenschap/het-statistiekje-dat-de-gemiddelde-nederlander-173-kledingstukken-heeft-is-een-eigen-leven-gaan-leiden~b83136a4/</guid>
      <pubDate>Fri, 18 Nov 2022 00:00:00 +00:00</pubDate>
    </item>
    <item>
      <title><![CDATA[Wat gebeurt er als je het Groot Dictee der Nederlandse Taal combineert met het rekendictee?]]></title>
      <description><![CDATA[<p>Op 11-11-22 organiseert Marjolein Kool van de Hogeschool Utrecht het Bartjens Rekendictee. Echt iets voor wie net als ik in gedachten onmiddellijk twee streepjes toevoegde om die prachtige datum te veranderen in de som 11+11=22. Kool is hogeschoolhoofddocent rekenen-wiskunde en didactiek plus een verdienstelijk light-versedichter. Ze maakte ooit samen met Drs. P de fantastische dichtbundel Wis- en natuurlyriek. Volgende week presenteert Kool actuele sommen die ze voorleest als in een dictee, waarna de deelnemers razendsnel de antwoorden moeten uitrekenen. Er is een bijeenkomst in Utrecht voor volwassenen en een onlineversie voor basisscholieren. Dit is een van de oefenopgaven: ‘Een journalist noteert het aantal reizigers dat op Schiphol in de rij staat. Hij zet per ongeluk een nul te veel achter dat aantal. Daardoor wordt het aantal met 198.000 vermeerderd. Welk getal had de journalist moeten noteren?’ Een paar weken later, op 26 november, is het Groot Dictee der Nederlandse Taal te horen op NPO Radio 1. En ineens vroeg ik me af: wat zou er gebeuren als je die twee dictees combineert? Dat je de sommen niet alleen moet oplossen, maar ook correct moet opschrijven en dat die dan vol met heerlijke dicteewoorden zitten? Dan zou je zoiets krijgen: 1. Om faillissementen in de saunabranche te voorkomen wordt als ad-hocoplossing een prijsplafond geëntameerd voor elektra. Voor de eerste 3.000 kilowattuur stroom per jaar geldt een tarief van 40 cent per kilowattuur, daarboven geldt het commerciële tarief van 69 cent per kilowattuur. Een wellnesscentrum jeremieerde over een jaargebruik van 7.219 kilowattuur. Hoeveel betaalt dit centrum per jaar voor de elektriciteit? 2. Een bommoeder krijgt op eerste kerstdag een przewalskipaard cadeau van een bevriende balalaikaspeelster. Dit minuscuul lijkende paard weegt nochtans 159 kilogram meer dan de extatische moeder. Vrouw en paard wegen gezamenlijk 285 kilogram. Reken maar uit op een A4’tje: wat is het gewicht van dit chique przewalskipaardje? 3. De stikstofrichtlijn moet coûte que coûte worden geüpdatet om te veel eutrofiëring in het weidse coulisselandschap te voorkomen. Bij een overschot aan nutriënten kunnen algen zichzelf elke dag verdubbelen. Een vijver is op dag 24 in extenso gevuld met zulke exponentieel toenemende algen. Hoeveel procent van de oorspronkelijk pico bello vijver was op dag 12 geëquipeerd met algen? 4. Sinds Elon Musk Twitterbaas op zijn curriculum vitae (cv) heeft staan, neemt het aantal gebruikers van de app Mastodon snel toe. Nederland heeft op dit moment 2,9 miljoen Twittergebruikers. Hypothetisch zou elke dag 10 procent van hen geïrriteerd kunnen omschakelen naar Mastodon. Stel nu even dat het niet hypothetisch is en dat dagelijks 10 procent van de op dat moment overgebleven Nederlandse gebruikers consciëntieus overgaat. Hoeveel slimmeriken stappen dan op dag vijf over? De antwoorden: oefenopgave: 22.000 mensen in de rij, opgave 1: 4.111,11 euro, opgave 2: 222 kilo, opgave 3: 0,024 procent, opgave 4: 190.269 overstappers. Over de juiste spelling van de opgaven kan getwist worden, maar wie het hetzelfde deed als onze eindredactie, krijgt in elk geval de volle punten.</p>]]></description>
      <guid>https://volkskrant.nl/wetenschap/wat-gebeurt-er-als-je-het-groot-dictee-der-nederlandse-taal-combineert-met-het-rekendictee~bb09c499/</guid>
      <pubDate>Fri, 4 Nov 2022 00:00:00 +00:00</pubDate>
    </item>
  </channel>
</rss>
