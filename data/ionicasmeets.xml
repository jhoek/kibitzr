<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Rijke mensen hebben meer plezier met getallen]]></title>
      <description><![CDATA[<p>Hoe goed bent u met getallen, op een schaal van 1 tot 5? En als het zes machines zes minuten kost om zes identieke poppetjes te maken, hoeveel tijd kost het dan honderd machines om honderd van die poppetjes te maken? En verandert deze tweede vraag iets aan uw antwoord op de eerste vraag? Britse collega’s wezen me op het deze maand verschenen rapport Number Nation, over gecijferdheid in het Verenigd Koninkrijk. Hierin brengt de liefdadigheidsorganisatie Richmond Project in kaart hoe Britten omgaan met cijfers. Ze stelden ruim achtduizend volwassenen vragen zoals de twee waarmee deze column begon. ‘Slechts 40 procent van de deelnemers scoort hoog op het gebied van gecijferdheid en een meerderheid van de Britten overschat hoe goed ze zijn met getallen’, luidt een van de hoofdconclusies van het rapport. Maar als iemand die, al zeg ik het zelf, nogal goed is met getallen, vraag ik me gelijk af hoe ze dit hebben gemeten. Het rapport dient vermoedelijk een politiek doel, het Richmond Project is opgericht door oud-premier Rishi Sunak en zijn vrouw Akshata Murty. Als premier streed Sunak voor verplichte wiskunde voor alle Britse leerlingen tot hun 18de en nu zet hij zich in voor gecijferdheid. Best sympathiek dat een oud-premier zoiets doet in plaats van voor een investeringsbank te gaan werken. Al blijkt Sunak óók voor een investeringsbank te werken. Leuk detail uit zijn rapport: een grafiek laat per inkomensgroep zien welk deel van de volwassenen het leuk vindt om met getallen bezig te zijn. De groep met een inkomen van minder dan 10 duizend pond per jaar scoort het slechtst: slechts 34 procent van hen heeft plezier in werken met getallen. Bij de inkomensgroep van meer dan 100 duizend pond per jaar is dat maar liefst 80 procent. ‘Omgaan met geld, tijd indelen en problemen oplossen zijn belangrijk voor de meeste volwassenen. Wat verschilt is de mate waarin mensen deze taken leuk vinden’, schrijft het rapport. Wat ze níét benoemen, is dat al die taken waarschijnlijk een stuk minder plezierig zijn als je grote geldzorgen hebt. Terug naar de vraag hoe ze erbij komen dat de meeste mensen zichzelf overschatten. Het rapport gebruikt een eigen schaal voor gecijferdheid, bestaande uit een combinatie van schoolcijfers (ik vermoed: door deelnemers zelfgerapporteerde schoolcijfers, een subtiel verschil) en hoe goed deelnemers scoren op een aantal wiskundige vragen in het onderzoek. Welke wiskundige vragen er zijn gebruikt, vermeldt het rapport niet. De machinevraag hierboven heb ik uit een bestaande test gehaald (het goede antwoord is overigens: zes minuten), ik vermoed dat het dit soort vragen waren. Vervolgens zijn die schoolcijfers en testscore op de een of andere manier gecombineerd tot vier niveaus van gecijferdheid: heel laag, laag, hoog en heel hoog. Blijkbaar bestaat er geen normale gecijferdheid, je bent óf laag óf hoog. Daarna hebben ze gekeken naar mensen die zichzelf een 4 of 5 gaven op de vraag ‘Hoe goed bent u met getallen, op een schaal van 1 tot 5?’, maar niet (heel) hoog scoorden op gecijferdheid. En van deze mensen wordt geconcludeerd dat ze zichzelf overschatten. Is dat terecht? Dat is onmogelijk te zeggen vanuit de data die worden gegeven. Jammer voor een organisatie die pleit voor betere omgang met cijfers. Je zou bijna denken dat de auteurs hun eigen vaardigheden om cijfers goed te gebruiken hebben overschat. Vragen, tips, leuke getallen, reacties: ionica@volkskrant.nl</p>]]></description>
      <guid>https://www.volkskrant.nl/wetenschap/rijke-mensen-hebben-meer-plezier-met-getallen~bd62006c/</guid>
      <pubDate>Fri, 23 Jan 2026 00:00:00 +0100</pubDate>
    </item>
    <item>
      <title><![CDATA[Onze studenten moeten bij elke opdracht een AI-verklaring inleveren. En nu zien ze een rector volkomen de mist ingaan]]></title>
      <description><![CDATA[<p>‘Zoals Einstein al zei: je snapt het pas echt, als je het kunt uitleggen aan een 6-jarige’, hoorde ik gisteren iemand zeggen tijdens een discussie. Zoals altijd wanneer iemand Einstein aanhaalt, zocht ik gelijk even op of er een betrouwbare bron was die bevestigde dat hij dit daadwerkelijk gezegd had. Zoals vrijwel altijd was het antwoord: ‘Neen.’ Petra De Sutter, rector van de Universiteit Gent, heeft deze gewoonte blijkbaar niet,  want afgelopen week werd bekend dat zij in een toespraak een verzonnen citaat van Einstein voorlas. ‘Dogma is the enemy of progress’, zou Einstein in 1929 gezegd hebben tijdens een toespraak aan de Sorbonne-universiteit in Parijs. Maar deze uitspraak bleek een verzinsel te zijn van generatieve AI. En er zaten nog twee niet-bestaande citaten in dezelfde toespraak van De Sutter. Op de website van de Universiteit Gent staat een correctie en een verklaring: ‘Bij het redigeren van de rede werden als gevolg van het gebruik van generatieve AI enkele citaten en bronverwijzingen foutief voorgesteld.’ Hoe dan? Stond er in de eerste versie een correct citaat van Einstein (ze bestaan) en is dat door AI veranderd in deze onzin? Of heeft AI spontaan een citaat toegevoegd? En hoe past dit binnen de AI-richtlijnen van de Universiteit Gent? Daarin staat bijvoorbeeld dat verwijzen naar door AI verzonnen bronnen een vorm van fraude is en dat het presenteren van een door AI gegenereerde tekst ‘waarbij de principes over verantwoord gebruik niet gerespecteerd worden’ een vorm van plagiaat is. (Collega Felienne Hermans zette deze week nog eens overzichtelijk al haar argumenten tegen het gebruik van generatieve AI op een rijtje en benadrukte voor de zoveelste keer dat er überhaupt geen ‘verantwoord gebruik’ bestaat, omdat je bij gebruik medeverantwoordelijk bent voor milieuschade en de plundering van het werk van menselijke schrijvers, muzikanten en illustratoren.) Onze studenten krijgen tot vervelens toe te horen wat ze wel en niet mogen met generatieve AI. Daarnaast moeten ze bij elke opdracht een AI-verklaring geven, met daarin of en hoe ze AI-tools hebben gebruikt. Dat is er zo ingehamerd dat studenten die tijdens een college met de hand een poster tekenden, keurig met viltstift in de kantlijn schreven: ‘Tijdens het maken van deze poster hebben we geen AI gebruikt.’ En nu zien die studenten dus hoe een rector volkomen de mist ingaat met citaten die door AI zijn verzonnen. Er zijn mensen die vinden dat die rector daarom ontslagen zou moeten worden. Ik weet niet of dat redelijk is, of juridisch haalbaar. Daarbij vermoed ik dat veel speeches op bestuursniveau worden geschreven door beleidsmedewerkers, op basis van ideeën van de spreker. Zou het in dat geval De Sutter te verwijten zijn als een medewerker hierbij generatieve AI heeft gebruikt? Al had ze zich als wetenschapper natuurlijk wel gelijk mogen afvragen of dat citaat van Einstein wel klopte. Want was hij het niet die schreef: ‘Don’t think about why you question, simply don’t stop questioning’? Zelfgeschreven berichten met vragen, reacties of tips zijn altijd welkom op ionica@volkskrant.nl</p>]]></description>
      <guid>https://www.volkskrant.nl/wetenschap/onze-studenten-moeten-bij-elke-opdracht-een-ai-verklaring-inleveren-en-nu-zien-ze-een-rector-volkomen-de-mist-ingaan~bd5748ef/</guid>
      <pubDate>Fri, 16 Jan 2026 00:00:00 +0100</pubDate>
    </item>
    <item>
      <title><![CDATA[Het verschil tussen code geel en code oranje? Dat blijkt tot op de centimeter sneeuw nauwkeurig gedefinieerd]]></title>
      <description><![CDATA[<p>De kinderen in onze straat maakten zich op voor het grootste sneeuwballengevecht uit hun leven, op het station stonden honderden reizigers heel hard te hopen dat er toch nog een trein zou rijden en het KNMI schaalde maar weer op van code geel naar code oranje. Mijn Finse collega liep grinnikend rond in zijn zomerjas, maar verder was de sneeuw toch wel een tikje ontwrichtend. Wat is eigenlijk het verschil tussen code geel en code oranje? Het KNMI geeft hier uitgebreid uitleg over op hun website. Bij code geel is er kans op gevaarlijk weer en is het advies om op te letten, vooral als je onderweg bent. Bij code oranje is er een grote kans op gevaarlijk weer en is het advies om alleen de weg op te gaan als het niet anders kan. Wat is dan het verschil tussen een gewone kans op gevaarlijk weer en een grote kans op gevaarlijk weer? Dat blijkt keurig gedefinieerd per weertype. Voor mist is de regel dat minder dan 200 meter zicht code geel is en bij minder dan 10 meter zicht wordt het code oranje. Bij gladheid door ijzel en sneeuw is de richtlijn voor code geel: ‘plaatselijke gladheid […],  tot 5 centimeter sneeuw in 6 uur, tot 3 centimeter sneeuw in 1 uur.’ Bij code oranje staat: ‘op uitgebreide schaal gladheid […], vanaf 5 centimeter sneeuw in 6 uur, vanaf 3 centimeter sneeuw in 1 uur, […] driftsneeuw (vanaf 40 km per uur), leidend tot sneeuwduinen.’ Ook voor regen, onweer, windstoten, hitte, kou en mist gebruikt KNMI precies vastgelegde grenswaarden voor code geel en oranje. Er bestaat daarnaast nog code rood, waarbij ‘de weersituatie voor zoveel schade, letsel en overlast [kan] zorgen dat het maatschappij-ontwrichtend kan zijn’ en de dringende oproep is: ‘Ga niet op reis.’ Maar voor code rood zijn er nergens precieze definities te vinden. Nu is code rood ook behoorlijk zeldzaam, deze waarschuwing werd voor het laatst afgegeven in juli 2023 voor de storm Poly. Ter vergelijking: code oranje werd in 2025 vijf keer afgegeven en in 2024 en 2023 elk negen keer. Het interessante is dat code rood niet wordt gedefinieerd op basis van de weersomstandigheden alleen, maar op de verwachte impact ervan. Een onweersbui boven een groot openluchtevenement kan een code rood geven, terwijl dezelfde onweersbui op een andere plek en tijd hooguit code oranje zou zijn. Waarschuwingen gaan doorgaans per provincie en het KNMI geeft ze pas af na een breed overleg met partners als het Nationaal Crisiscentrum, het Verkeerscentrum Nederland, ProRail, de politie en de brandweer. Het gaat hierbij namelijk om een combinatie van expertise over de verwachte weersomstandigheden en een inschatting van de impact daarvan. Ik vind dit nog mooier dan een wit winterwonderland: je definieert het precies waar het kan, maar waar het nodig is, hanteer je de menselijke maat. Voor reacties, vragen of tips: ionica@volkskrant.nl.</p>]]></description>
      <guid>https://www.volkskrant.nl/columns-van-de-dag/het-verschil-tussen-code-geel-en-code-oranje-dat-blijkt-tot-op-de-centimeter-sneeuw-nauwkeurig-gedefinieerd~bde9369b/</guid>
      <pubDate>Wed, 7 Jan 2026 00:00:00 +0100</pubDate>
    </item>
    <item>
      <title><![CDATA[Sneaky fuckers, döstädning en JOBmbo: wat ik in 2025 heb geleerd]]></title>
      <description><![CDATA[<p>‘Eén gram silicagel heeft bijna hetzelfde oppervlak als twee basketbalvelden.’ Dit is een van de feitjes op de lijst van 52 dingen die consultant Tom Whitwell in 2025 heeft geleerd. Whitwell blijkt al sinds 2014 jaarlijks zo’n lijstje te maken. Slim, want iets dat je geleerd hebt samenvatten in je eigen woorden helpt enorm om het je te laten onthouden (zoals ik mijn studenten vaak voorhoud). Ik vroeg me na het zien van Whitwells lijst af wat ik het afgelopen jaar heb geleerd. Hierbij een kleine selectie van dingen die ik in januari 2025 nog niet wist en nu wél: – Bij allerlei diersoorten bestaan er niet-dominante mannetjes die paren met vrouwtjes, terwijl de dominante mannetjes even niet opletten. De term die (mannelijke) biologen voor deze mannetjes bedachten is: ‘sneaky fuckers’. – In comedy-series als The Big Bang Theory maken vrouwelijke wetenschappers vooral grappen die juist mannen leuk vinden. – Ruim honderd jaar geleden riepen mensen te pas en te onpas ‘23 skidoo’. – De eerste foto’s van sneeuwvlokken werden gemaakt door Wilson Alwyn Bentley, een boer die nooit naar school was geweest en die als een ware pionier zelf de apparatuur en techniek ontwikkelde om dit te doen. – Het Mizohata-Takeuchi-vermoeden is niet waar, de 17-jarige Hannah Cairo vond een tegenvoorbeeld. – Studenten van het mbo vallen niet onder de Landelijke Studentenvakbond, zij hebben hun eigen organisatie: JOBmbo. – Vladimir Poetin en Benjamin Netanyahu hebben allebei als sterrenbeeld weegschaal (net als ik, waar een lezer me woedend op wees nadat ik iets negatiefs over astrologie had geschreven). – ‘Er is één realiteit, maar er zijn verschillende ware beschrijvingen van die realiteit.’ Marjan Slob formuleerde deze ware beschrijving van de realiteit, die me enorm helpt om beter na te denken over misinformatie, meningen en feiten. – De noperthedron is een veelvlak met 90 hoekpunten, 240 randen en 152 zijden dat op geen enkele manier door een gat in een evengrote noperthedron past (en is daarmee het eerste convexe veelvlak dat we kennen met deze eigenschap). – Een demissionair kabinet kan nog eens vallen. – Het Zweeds heeft een woord voor ‘opruimen voor je dood’: döstädning. – Bij de gemeenteraadsverkiezingen kan tijdens het verdelen van de restzetels de populatieparadox voorkomen. Die treedt op als partij A evenveel stemmen krijgt als de vorige keer en partij B juist veel stemmen verliest, maar A vervolgens een zetel kwijtraakt en B níét. Dit kan gebeuren als het totaal aantal stemmers is gedaald. – Als je als onderzoeksinstituut eerlijk bent over de onzekerheden in je data en later moet toegeven dat je fout zat, dan geeft die openheid de meeste mensen meer vertrouwen. Alleen bij mensen die al weinig vertrouwen hebben in instituten, lijkt het omgekeerd te werken. Maar wat ik bovendien leerde in 2025, is dat het heel moeilijk is om je achteraf te herinneren wat je allemaal hebt geleerd. Je kunt veel beter tijdens het proces zelf consistent goede aantekeningen bijhouden (zoals ik mijn studenten vaak voorhoud). In 2026 ga ik elke week iets noteren dat ik die week leerde. Als u dat nu ook doet, kunnen we eind dit jaar uitwisselen wat we allemaal hebben geleerd. Ik verheug me er nu al op. Vragen, reacties, tips en fanmail: ionica@volkskrant.nl</p>]]></description>
      <guid>https://www.volkskrant.nl/wetenschap/sneaky-fuckers-dostadning-en-jobmbo-wat-ik-in-2025-heb-geleerd~b541f433/</guid>
      <pubDate>Fri, 2 Jan 2026 00:00:00 +0100</pubDate>
    </item>
    <item>
      <title><![CDATA[Hoe kunnen we eerlijk schenken aan onze acht kleinkinderen?]]></title>
      <description><![CDATA[<p>‘Wij zouden graag meebetalen aan het rijbewijs van onze kleinkinderen’, mailde John Havinga. Hij en zijn vrouw hebben acht kleinkinderen van tussen de 5 en 16 jaar. Ze willen die kinderen graag helpen om hun rijbewijs te halen zodra het kan: ‘Maar hoe pakken we dat handig aan?’ Havinga’s nachtmerriescenario is dat zij tegen een kleinkind zeggen: ‘Begin maar met rijlessen, wij betalen alles’ en dat er dan honderd lessen en vijf examens volgen. Waarna opa en oma aan de bedelstaf raken en ze niets meer over hebben voor hun andere kleinkinderen. Onder het mom ‘gelijke monniken, gelijke kappen’ zou Havinga liefst elk kleinkind eenzelfde bedrag geven. Hij weet nog precies wat het kostte toen hij zelf in 1965 zijn rijbewijs haalde. Praktijk- en theorielessen, examengeld en buskosten van en naar de stad kwamen bij elkaar uit op 185 gulden. Leuk feitje: pas vanaf 1964 moet je tijdens je rijexamen verplicht buiten de kom rijden. Havinga was dus een van de eersten die dit vernieuwde examen moest doen. Hoeveel is 185 euro uit 1965 in hedendaagse euro’s? Het Centraal Bureau voor de Statistiek heeft een handige rekenmachine waarmee je kunt zien wat een bedrag uit het verleden in 2024 waard zou zijn. De 185 gulden uit 1965 komt overeen met  616,80 euro in 2024. Met de 3,3 procent inflatie van 2025 erbij opgeteld, kom je op ongeveer 637 euro. Het slechte nieuws voor de Havinga’s is dat rijles tegenwoordig een stuk duurder is. Volgens het Centraal Bureau Rijvaardigheidsbewijzen zijn de gemiddelde kosten voor het halen van een rijbewijs nu 3.252 euro. Wat overigens meer is dan de 2.690 euro die grootouders in 2025 belastingvrij per kleinkind mogen schenken. Ik weet niet welk bedrag haalbaar is voor opa en oma Havinga (het is immers niet de bedoeling dat ze aan de bedelstaf raken). Waarschijnlijk zullen sommige van hun kleinkinderen veel minder uitgeven aan hun rijbewijs. En misschien willen sommigen helemaal geen rijbewijs halen. De mooiste oplossing lijkt mij daarom om een vast bedrag te kiezen dat alle kleinkinderen krijgen voor een ontwikkelingstraject naar keuze zodra ze 16,5 worden (de leeftijd waarop je tegenwoordig met rijles mag beginnen). En dat ze dan in overleg met opa, oma en hun ouders kiezen waaraan ze het geld willen besteden. Havinga vraagt zich ook af hoe hij er rekening mee moet houden dat de jongste kleinkinderen pas in 2036 aan de beurt zijn, met de inflatie die erbij hoort. Natuurlijk kan hij het vaste bedrag elk jaar aanpassen aan de inflatie. Maar ik hoop dat zijn kleinkinderen dankbaar zijn met een opa en oma die hun een zetje willen geven en niet bij elkaar gaan zitten kijken of iedereen wel tot op de laatste euro precies evenveel heeft gekregen. En ik hoop dat de kleinkinderen die hun rijbewijs halen, vaak zullen langsgaan bij hun opa en oma. Maar bovenal hoop ik dat die opa en oma het nog mogen meemaken als hun jongste kleinkind in 2036 aan de beurt is. Vragen, reacties en suggesties: ionica@volkskrant.nl</p>]]></description>
      <guid>https://www.volkskrant.nl/wetenschap/hoe-kunnen-we-eerlijk-schenken-aan-onze-acht-kleinkinderen~b30a60a8/</guid>
      <pubDate>Fri, 26 Dec 2025 00:00:00 +0100</pubDate>
    </item>
    <item>
      <title><![CDATA[Wij snappen thuis nu wel hoe wij aan onze Spotify-luisterleeftijden komen]]></title>
      <description><![CDATA[<p>Toon mij uw muzieksmaak en ik zeg u wie u bent. Muziekstreamingsdienst Spotify geeft gebruikers een jaaroverzicht, met een samenvatting van wat je hebt geluisterd en in welke hokjes je daarmee valt. Met deze december als nieuw onderdeel je luisterleeftijd: hoe oud je bent op basis van de muziek die je luistert. Bij ons thuis werden de resultaten geamuseerd besproken tijdens het avondeten. Mijn eigen luisterleeftijd zat er maar een jaartje naast: ik werd geschat op 47 in plaats van 46. Onze 15-jarige zoon bleek de muzieksmaak van een 37-jarige te hebben. Maar het kon nog erger, mijn vriend, die een jaar jonger is dan ik, had een luisterleeftijd van 89. Hoe kómen ze erop? Zoals altijd geeft Spotify alleen de grote lijnen van hun algoritme en niet de details. Ze kijken naar alle nummers die je het afgelopen jaar luisterde en zoeken op wanneer die nummers zijn uitgekomen. Vervolgens werken ze met de reminiscentiehobbel (reminiscence bump): mensen boven de 40 hebben relatief veel persoonlijke herinneringen aan hun jeugd. Dit geldt ook voor muziek, uit onderzoek blijkt dat zowel voor het herkennen van nummers als voor het hebben van persoonlijke herinneringen daaraan de piek ligt bij liedjes uit je adolescentie. Spotify rekent voor deze hobbel een periode van vijf jaar, tussen je 16de en 21ste. Hier kun je wetenschappelijk gezien het een en ander op aanmerken, bijvoorbeeld dat de periode misschien nog iets eerder zou mogen beginnen, wat langer zou kunnen duren en dat dit principe minder goed werkt bij jonge mensen. Maar het is op zich niet zo gek als grove schatting. Voor mij klopt die goed: een groot deel van mijn favoriete albums komt uit 1995  of 1996, toen ik een jaar of 16 was. Je kunt nu tussen alle muziek die iemand luistert, zoeken naar de verschijningsperiode van vijf jaar die het meest voorkomt, aannemen dat de luisteraar toen tussen de 16 en 21 was en daarmee de huidige leeftijd berekenen. Maar (en ik moet me inhouden om dit niet in woedende hoofdletters te typen) DAT IS NIET WAT SPOTIFY DOET (het is niet gelukt). In plaats daarvan kijkt het algoritme naar een vijfjarige periode waarnaar jij meer luisterde dan anderen van jouw leeftijd. Wat een rare Baron von Münchhausen-achtige truc is dit: je echte leeftijd gebruiken om je luisterleeftijd te bepalen. En dan op zo’n manier dat de kans klein is dat je bij je werkelijke leeftijd in de buurt komt, want ze vergelijken je met andere leeftijdsgenoten die precies dezelfde reminiscentiehobbel hebben als jij en filteren die er zo grotendeels uit. Het doel van Spotify is natuurlijk dat mensen verontwaardigd of juist opgetogen hun luisterleeftijd op sociale media delen, en dat gebeurt niet als hun algoritme de hele tijd keurig de echte leeftijd raadt. Wij snappen thuis nu in elk geval wel hoe wij aan onze luisterleeftijden komen. Mijn zoon had Graduation van Kanye West uit 2007 dit jaar op repeat en mijn vriend luisterde veel naar Bach: The Goldberg Variations van Glenn Gould uit 1956 (hij heeft geluk dat Spotify niet besefte dat de composities uit 1741 komen, anders was hij nog veel ouder geweest). En ik kreeg het voor elkaar om in de buurt van mijn echte leeftijd te komen, door buitensporig veel te luisteren naar jarennegentigbands, wat ik eigenlijk iedereen kan aanraden. Vragen, reacties of suggesties voor onderwerpen: ionica@volkskrant.nl.</p>]]></description>
      <guid>https://www.volkskrant.nl/wetenschap/wij-snappen-thuis-nu-wel-hoe-wij-aan-onze-spotify-luisterleeftijden-komen~be0e77ed/</guid>
      <pubDate>Fri, 12 Dec 2025 00:00:00 +0100</pubDate>
    </item>
    <item>
      <title><![CDATA[Een kopie van de ketting van mijn moeder zou toch de essentie missen]]></title>
      <description><![CDATA[<p>‘Je kunt zien dat jouw ketting oud is. Dat hij echt iets betekent. Mooi.’ Gisteren liep een dame langs me in de trein en keek goedkeurend naar mijn Egyptische ketting. Voor ik kon antwoorden, was ze al uitgestapt. Mijn destijds nog kinderloze ouders reisden halverwege de jaren zeventig door Egypte. In Caïro liet mijn vader een cartouche maken voor mijn moeder, met daarop haar naam in hiërogliefen: Margo. Mijn moeder heeft die ketting vaak gedragen en altijd gekoesterd. Net voordat ze in 2021 overleed, vroeg ze of ik haar ketting wilde dragen. En later moest ik hem doorgeven aan mijn dochter, die Margo als tweede naam had gekregen. Het eerste jaar droeg ik de ketting elke dag. Als mensen vroegen wat hij betekende, moest ik huilen. De lijst dingen die mijn moeder niet meer meemaakte groeide gestaag: de groep-8-musical van mijn zoon, het tweede deel van Chicken Run waar ze zich zo op had verheugd, mijn stiefvader die met pensioen ging, een eredoctoraat voor mij, Dick Schoof als premier. (Nu ja, dát is haar dan in elk geval bespaard gebleven.) Ik bleef mijn moeder missen, maar de pijn werd langzaam minder scherp. Haar ketting was niet meer elke dag nodig. En toen raakte ik hem vorige zomer kwijt. Ik was hem niet verloren, ik had hem ergens thuis afgedaan. Ik zocht achter kastjes en onder bedden. Elke keer dat ik de stofzuiger leegde, controleerde ik het stof. Ik maakte me geen zorgen, die ketting lag ergens in ons huis. Tot ik op een avond een tas oude kleding in de inzamelcontainer gooide. Op het moment dat de tas in de diepte verdween, herinnerde ik me ineens hoe ik een paar weken eerder ’s avonds op de bank mijn ketting had afgedaan en in een zak van een broek had gestopt. Was dat niet de broek die ik net had weggegooid? De volgende ochtend belde ik direct na openingstijd met de organisatie die deze kledingcontainer leegt. Of ik alsjeblieft bij het legen mocht zijn, ik had op hun site gezien dat dit tegen betaling kon. En dat je dan mocht zoeken naar je verloren voorwerp. De medewerker vertelde me met spijt in haar stem dat de betreffende container ongelukkigerwijs net een uur daarvoor zijn wekelijkse ophaalronde had gehad. Mijn spullen waren nu niet meer terug te vinden. Mijn dochter was nog verdrietiger dan ik, dit was háár naamketting. Ik stelde voor om een kopie te laten maken, maar we voelden allebei dat dit niet echt zou zijn. Collega’s die onderzoek doen naar authenticiteit, bepleitten een paar jaar geleden dat ‘authentieke objecten een onderliggende realiteit hebben die niet direct kan worden waargenomen en die hen onderscheidt van andere gelijksoortige objecten’. Een kopie die er precies hetzelfde uitzag, zou toch de essentie missen. Hij zou nooit gedragen zijn door mijn moeder. Niet al die jaren gekoesterd. Ik probeerde mijn dochter te troosten door te zeggen dat haar oma in veel meer dan die ketting zat. We hadden zoveel goede herinneringen aan haar en inmiddels moest ik veel vaker lachen dan huilen als ik over mijn moeder praatte. En toen pakte ik laatst een jumpsuit achter uit mijn kledingkast en viel uit de broekzak mijn moeders Egyptische kettinkje. Sindsdien draag ik hem weer bijna iedere dag en berg ik hem zorgvuldig op als ik hem afdoe. Die dame in de trein had dus goed gezien dat ik iets authentieks droeg, jammer dat ik dit niet aan haar heb kunnen vertellen. Vragen of reacties: ionica@volkskrant.nl</p>]]></description>
      <guid>https://www.volkskrant.nl/wetenschap/een-kopie-van-de-ketting-van-mijn-moeder-zou-toch-de-essentie-missen~b0fdb637/</guid>
      <pubDate>Fri, 5 Dec 2025 00:00:00 +0100</pubDate>
    </item>
    <item>
      <title><![CDATA[6-7! Het ‘woord van het jaar’ is een getal – en een sjibbolet: het laat zien dat je bij de groep hoort]]></title>
      <description><![CDATA[<p>Al jaren zijn woord-van-het-jaarverkiezingen me een doorn in het oog. De uitslag wordt rustig bekendgemaakt terwijl we nog 16 procent van het jaar te gaan hebben, winnaars zijn eendagsvliegen als appongeluk of bokitoproof en de verkiezingen worden vaak gekaapt door actiegroepen. Ooit bedacht ik als grap met een paar collega’s een getal-van-het-jaarverkiezing, wat nogal uit de hand liep en eindigde met een groep BN’ers die op televisie hun favoriete getal van het jaar bejubelde. Ik las dan ook met enig leedvermaak dat dictionary.com dit jaar een getal tot woord van het jaar heeft gekroond: 67 (of 6-7, of in spreektaal: six-seven). Dit getal is een ongekende trend. Kinderen en jongeren roepen op allerlei momenten 6-7, met bijpassende handgebaren. Ik weet niet wat ik leuker vind aan deze meme: het ongemak waarmee mijn kinderen worstelen als ik ook een 6-7-grapje maak, of de woede van veel generatiegenoten over hoe dom deze trend is. Taalkundige Taylor Jones maakte een geweldige analyse van het 6-7-verschijnsel,  waarbij de meeste kinderen geen idee hebben waarom ze 6-7 zeggen of wat het betekent. Jones legt uit dat eerdere generaties ook dit soort uitdrukkingen hadden, woorden die zijn bedoeld om te laten zien dat je bij de groep hoort (en degenen die deze woorden níét snappen, horen automatisch níét bij jouw groep). Daarmee is 6-7 een sjibbolet, een woord dat in de Hebreeuwse Bijbel gebruikt werd om bepaalde stammen te herkennen omdat zij sjibbolet anders uitspraken. Hierbij deed de betekenis van sjibbolet er niet toe, het ging alleen om de uitspraak. Jones laat zien dat het weer eens niets nieuws is wat de jeugd van tegenwoordig doet en geeft en passant ook nog de meest waarschijnlijke verklaring voor de oorspronkelijke betekenis van 6-7 (van de politiecode 10-6-7 voor een dode). Al gáát het daar dus allang niet meer om. Ik ben zelf vooral benieuwd tot wanneer 6-7 gebruikt zal worden. Sommige memes hebben een lange adem. Dit jaar zette ik in mijn syllabus een oproep voor studenten om als ze alles gelezen hadden mij een link naar hun favoriete nummer uit 2025 te sturen. Zo kan ik zien wanneer studenten de syllabus lezen, hebben zij een laagdrempelige manier om contact op te nemen met hun docent en leer ik ook nog eens wat nieuwe muziek kennen. Een student mailde dat zij vrij zeker wist dat haar huidige lievelingsnummer uit 2025 kwam, ik klikte op de link en staarde in het gezicht van Rick Astley die Never Gonna Give You Up zong. Ik was gererickrolled alsof het 2011 was. Zelf haalde ik deze grap al uit toen de student in kwestie nog op de basisschool zat, ik heb in tientallen mails, berichtjes en publicaties mensen naar Rick Astley gestuurd. En ik ben zeker niet de enige, er is een heerlijke analyse over hoe wetenschappers rickrolls in hun wetenschappelijke artikelen verstoppen. De rickroll van mijn student had net zo min betekenis als die nu zo alomtegenwoordige 6-7. Maar door haar bericht wist ik dat zij dacht dat we bij dezelfde groep hoorden. En dat betekende dan weer heel veel. Vragen of reacties: ionica@volkskrant.nl.</p>]]></description>
      <guid>https://www.volkskrant.nl/wetenschap/6-7-het-woord-van-het-jaar-is-een-getal-en-een-sjibbolet-het-laat-zien-dat-je-bij-de-groep-hoort~bd9e537f/</guid>
      <pubDate>Fri, 28 Nov 2025 00:00:00 +0100</pubDate>
    </item>
    <item>
      <title><![CDATA[Waarom alleen tellen vaak niet genoeg is]]></title>
      <description><![CDATA[<p>‘Als data je enige vorm van feedback is, dan ben je uiteindelijk ziende blind’, aldus de hoofdredactie van Trouw vorig weekend. Hun krant gebruikt steeds meer cijfers om te zien wat hun lezers willen, net zoals veel andere redacties. Zo besloot Trouw een paar maanden geleden om te stoppen met de kookrubriek van Karin Luiten, omdat de onlinecijfers daarvan niet goed genoeg waren. Nu is Karin Luiten een vriendin van me en kort na haar afscheidsstukje zaten we samen bij restaurant Choux. Een van de vele voordelen van bevriend zijn met Karin is dat zij zo’n restaurant reserveert voordat het een Michelinster en een 10 in Het Parool krijgt. Boven een bizar spectaculaire steak van pruikzwam bespraken we het einde van haar rubriek. Ergens snapte Karin dat de redactie na zeventien jaar iets anders wilde. Tegelijk begreep ze het ook niet, ze kreeg elke week zoveel enthousiaste reacties van lezers. Hoezo was haar bereik niet groot genoeg? Inmiddels (wie Trouw leest zag dit al aankomen) is haar krant teruggekomen op de beslissing: Karins rubriek keert weer terug. De redactie was namelijk bedolven onder berichten van lezers die schreven hoe erg ze deze rubriek zouden missen. Daardoor besefte de redactie dat ze niet alles zien in hun onlinedata. Veel lezers die doordeweeks de krant online lezen, hebben de papieren krant in het weekend. Of zoals Trouw het noemt ‘een deel van de week waarin veel lezers de voorkeur geven aan meer analoge activiteiten’. Sommige rubrieken in die weekendkrant doen het online niet zo goed, omdat mensen ze liever op papier lezen (en uitknippen om op hun koelkast te hangen). In de onlinedata zie je niet van welke rubrieken de papierlezers het meest genieten, maar gelukkig laten zij dit (desnoods per ansichtkaart) aan de redactie weten. Hiermee had ik deze week een prachtig actueel voorbeeld voor mijn college over mixed method studies, waarbij je kwantitatief en kwalitatief onderzoek combineert. Kwantitatieve data laten je zien wat er gebeurt en hoe vaak. Het zijn gegevens die je kunt tellen; je presenteert ze in tabellen, grafieken en statistische toetsen. Kwalitatieve data laten je begrijpen waarom dat gebeurt. Je presenteert ze in thema’s, in citaten en verhalen. Dus, lieve collega’s van Trouw: die reacties van lezers zijn óók data. Een ander soort data, maar heel waardevolle. Mijn studenten moesten tijdens het college mixedmethodstudies zoeken en analyseren. De groep die een mixedmethodstudie naar de effectiviteit van mixedmethodstudies koos, kreeg een bonuspunt. We zagen hoe de percentages uit een studie tot leven kwamen door een goed gekozen citaat van een proefpersoon. We zagen hoe een andere studie precies de juiste cijfers in kaart bracht door eerst via kwalitatieve interviews de relevantste thema’s naar boven te krijgen. Mijn studenten vroegen zich af waarom niet veel meer onderzoekers deze twee vormen combineren. Als je dat goed doet, heb je de patronen en de generaliseerbaarheid van kwantitatieve data en de diepere inzichten van de kwalitatieve data. Een echt succesrecept. Tips voor onderwerpen zijn welkom op ionica@volkskrant.nl. Voor wie net als ik zijn krant het liefst op papier leest, is het misschien goed om te weten dat in de onlineversie altijd links naar mijn bronnen staan.</p>]]></description>
      <guid>https://www.volkskrant.nl/wetenschap/waarom-alleen-tellen-vaak-niet-genoeg-is~b26bb8eb/</guid>
      <pubDate>Fri, 21 Nov 2025 00:00:00 +0100</pubDate>
    </item>
    <item>
      <title><![CDATA[Nee, de temperatuur kan niet ‘twee keer zo hoog zijn’ als gemiddeld in deze tijd van het jaar]]></title>
      <description><![CDATA[<p>Wat was het warm donderdag, er was maar liefst 18 graden aangekondigd. Deze krant omschreef die temperatuur als: ‘twee keer zo hoog als de gemiddelde temperatuur voor halverwege november, die rond de 9 graden ligt.’ Een aantal lezers wezen me op deze formulering en vroegen wat betekent ‘twee keer zo hoog’ in deze context? Het juiste antwoord is: niets. Toen ik dit zinnetje zelf las aan de ontbijttafel, had ik de temperaturen gelijk even omgerekend naar Fahrenheit (eerst keer 9, dan delen door 5 en nog 32 erbij optellen: het soort parate kennis waarvan ik nog eens plezier hoop te hebben in een pubquiz). Dus 9 graden Celsius is ongeveer 48 graden Fahrenheit en 18 graden Celsius is ongeveer 64 graden Fahrenheit. Dat is 1,3 keer zo hoog, geen twee keer. Nog leuker is het om te kijken wat er gebeurt als je de temperatuur in Kelvin neemt. Die schaal begint bij het absolute nulpunt van -273,15 graden Celsius. De ‘normale’ temperatuur van 9 graden Celsius is ongeveer 282 K en die ‘hoge’ 18 graden Celsius van deze week is ongeveer 291K. Dat is een schamele 1,04 keer zo hoog. Het was dus niet correct om te zeggen dat de temperatuur deze week twee keer zo hoog was als gemiddeld. Eén lezer stuurde een bozige mail dat ‘een redacteur met een exacte achtergrond deze enormiteit er direct uitgevist had, helaas niet aanwezig bij de Volkskrant’. Ter geruststelling: deze krant heeft heus redacteuren met een natuurwetenschappelijke achtergrond, maar die hebben ander werk te doen dan elk berichtje in de complete krant na te kijken. En als we het over schaalgrootte hebben: deze fout lijkt me in het geheel der dingen nou niet direct een enormiteit. Zelf vond ik het interessant om even na te denken over wanneer een verdubbeling wel wordt behouden als je overgaat naar een andere schaal. Bij lengtes is het geen probleem: ik ben met mijn 1 meter 64 twee keer zo lang als mijn neefje van 82 centimeter. Als we onszelf om onduidelijke redenen in feet zouden meten, ben ik 5,4 feet en hij 2,7. Nog steeds twee keer zo lang. Bij geld werkt het ook. Iets dat hier 10 euro kost, is in Japan 1.785 yen. Als je er twee koopt, wordt dat hier 20 euro en in Japan 3.560 yen, netjes het dubbele. Wat de schalen voor lengte en geld met elkaar gemeen hebben, is dat ze een betekenisvol nulpunt hebben: nul euro en nul yen betekenen allebei de afwezigheid van geld. En nul meter is net als nul feet de afwezigheid van lengte. Maar nul graden Celsius of Fahrenheit betekenen niet een afwezigheid van temperatuur. Celsius en Fahrenheit zijn intervalschalen, waarbij het nulpunt willekeurig gekozen is (al zou ik bepleiten dat het nulpunt bij Fahrenheit nog wat willekeuriger is dan bij Celsius met dat mengsel van ijs, water en ammoniumchloride). En daarom kun je niet zeggen dat op deze schalen de ene temperatuur twee keer zo hoog is als de andere. Het leuke is dat Kelvin met dat absolute nulpunt een ratioschaal is, net als de schalen voor geld en lengte. Als het volgend jaar in november 564 Kelvin is, kun je daarom wél zeggen dat de temperatuur twee keer zo hoog is als gemiddeld. Al zullen er dan niet meer veel mensen zijn om dat dan nog te zeggen. Vragen, reacties en vooral tips voor leuke onderwerpen zijn altijd welkom op ionica@volkskrant.nl.</p>]]></description>
      <guid>https://www.volkskrant.nl/wetenschap/nee-de-temperatuur-kan-niet-twee-keer-zo-hoog-zijn-als-gemiddeld-in-deze-tijd-van-het-jaar~bf8641bf/</guid>
      <pubDate>Fri, 14 Nov 2025 00:00:00 +0100</pubDate>
    </item>
  </channel>
</rss>
