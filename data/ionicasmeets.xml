<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Melkpakken in de tas: wat is de slimste manier om zoveel mogelijk ruimte over te houden?]]></title>
      <description><![CDATA[<p>Zaterdags doen mijn vrouw en ik met de fiets onze boodschappen. In mijn kleine fietstas zet ik vier pakken melk, yoghurt, et cetera rechtop naast elkaar, zodat er eventueel nog iets naast past. Mijn vrouw beweert dat ik ze beter plat op elkaar kan leggen, dat geeft volgens haar meer ruimte. Ik werp daar tegenin dat het wiskundig gezien niets uitmaakt, het volume van de pakken blijft immers hetzelfde. Waarop mijn vrouw zegt: ‘Ja, maar wiskundig is niet altijd praktisch.’ Heeft mijn vrouw een punt? Peter van den Bremen Om maar eens met de deur in huis te vallen: uw vrouw heeft zeker een punt. Ik ken veel voorbeelden van wiskundige oplossingen die in theorie geweldig werken, maar in de praktijk een stuk minder. Wiskundigen zijn ook lang niet altijd opgeleid voor het vinden van praktische oplossingen. Toen we net samenwoonden, had mijn vriend in zijn natuurkunde-onderzoek de oplossing nodig van een bepaalde differentiaalvergelijking. Hij wist dat ik tijdens mijn studie talrijke vakken over differentiaalvergelijkingen had gevolgd en vroeg me om hulp. Ik bestudeerde de vergelijking en bood aan om te bewijzen dat áls er een oplossing bestond, dat dán die oplossing uniek was. Dat was het enige dat ik na al mijn jaren wiskundestudie met deze differentiaalvergelijking kon doen en hij had er werkelijk niets aan. Maar terug naar uw fietstas. Daar kan het wel degelijk uitmaken of u de pakken rechtop zet of plat neerlegt. Het volume dat die pakken innemen blijft hetzelfde en daarmee blijft ook het volume dat u overhoudt in de fietstas hetzelfde. Maar de vorm van de ruimte die u overhoudt is anders en dat kan uitmaken voor hoeveel andere boodschappen er nog in uw fietstas passen. Zeker als u melkpakken met schuine bovenkanten heeft, kan er allerlei loze ruimte in uw fietstas overblijven waarin net geen pot jam of stuk kaas past. Wat het gunstigste uitpakt, hangt af van uw overige boodschappen. Uw vraag deed me denken aan het berucht moeilijke wiskundige knapzakprobleem. Dit is een optimaliseringsprobleem waarbij je allerlei voorwerpen krijgt met elk een eigen waarde en gewicht en je moet kiezen welke daarvan je in je knapzak stopt. Daarbij mag je niet boven een bepaald maximum gewicht komen en wil je zoveel mogelijk waarde meenemen. Alleen speelt bij het knapzakprobleem de vorm van die voorwerpen geen rol, terwijl dat bij uw fietstasprobleem wel zo is. Toch is de optimalisering de plek van de wiskunde waar u moet zijn. Er is prachtige theorie over hoe je allerlei vormen zo efficiënt mogelijk kunt opstapelen. Maar bovendien is het een mooi tegenargument in discussies met uw vrouw, want deze vorm van wiskunde is vaak enorm praktisch. Ooit interviewde ik de Rotterdamse hoogleraar René de Koster die bedrijven helpt hun magazijnen te optimaliseren. Hij rekende voor dat je 7 procent minder vloerruimte nodig hebt als je pallets met hun langste kant langs het gangpad zet. Maar het mooiste vond ik dat De Koster opgewekt vertelde dat hij bij een bedrijfsbezoek een sorteermachine zag staan waarbij drie ingangen pal naast elkaar zaten, terwijl De Koster wist dat de machine optimaal werkt als in-en uitgangen afgewisseld worden. Hij gaf het bedrijf de tip om de machine anders op te stellen en zo hoefden zij geen nieuwe, snellere sorteermachine te kopen. Heel praktisch soms, die wiskunde.</p>]]></description>
      <guid>https://www.volkskrant.nl/wetenschap/melkpakken-in-de-tas-wat-is-de-slimste-manier-om-zoveel-mogelijk-ruimte-over-te-houden~b8cbffe2/</guid>
      <pubDate>Fri, 6 Sep 2024 00:00:00 +02:00</pubDate>
    </item>
    <item>
      <title><![CDATA[Hoe groot is de kans dat iemand in een restaurant hetzelfde shirt draagt als ik?]]></title>
      <description><![CDATA[<p>Ik had een etentje met familie in een restaurant. Ik had net een nieuw poloshirt gekocht dat ik die avond aandeed. In het restaurant was nog een gast die dezelfde polo aan had. Hoe groot is eigenlijk de kans dat dit gebeurt? David Burger Ooit zag ik een buitengewoon fascinerende lezing van een forensisch onderzoeker over kledingsporen. Stel dat je vezels vindt op de plaats delict en dan in het huis van een verdachte een shirt aantreft met diezelfde vezels. Wat betekent dit voor de kans dat die verdachte schuldig is? De spreker legde destijds uit dat daarbij allerlei factoren meespelen en dat het bijvoorbeeld uitmaakt of het een zeldzaam shirt is (een handgemaakte Bas Kosters) of een gangbaar (een Superdry-shirt dat in de kast ligt bij talloze pubers én Wopke Hoekstra). Ook u moet rekening houden met allerlei factoren als u wilt schatten wat de kans is dat iemand in het restaurant hetzelfde poloshirt aanheeft. Een allereerste benadering is om te schatten hoeveel procent van de mensen hetzelfde poloshirt heeft. Als dat bijvoorbeeld een op de tienduizend mannen zou zijn, dan is in een restaurant met honderd mannen de kans op minstens één ander met hetzelfde poloshirt iets minder dan 1 procent. Maar dit is op allerlei manieren een versimpeling van de complexiteit van uw vraag. Die 1 procent is de kans dat minstens een van die mannen hetzelfde poloshirt heeft. Maar de kans dat die man het shirt daadwerkelijk aanheeft, is kleiner. Het kan zo zijn dat u nietsvermoedend naast iemand in een overhemd zit die tegen zijn familie zegt: ‘Zien jullie die man met dat kekke poloshirt daar? Zo een heb ik vorige week ook gekocht.’ Ik herinnerde me ook nog dat het belangrijk is om mee te nemen dat kleding niet willekeurig over de bevolking is verdeeld. Mannen die in bepaalde opzichten op u lijken, zullen waarschijnlijk eerder dezelfde polo kopen als u. En die mannen komen waarschijnlijk ook relatief vaak in een restaurant waar u naartoe gaat. Dat vergroot de kans op het tegenkomen van een poloshirtdubbelganger. Dit was alles wat ik me herinnerde van die lezing lang geleden. Ik vroeg mijn jeugdvriend Bas Kokshoorn, die bij het Nederlands Forensisch Instituut werkt en lector dynamiek van forensische sporen aan de Hogeschool van Amsterdam is, of hij onderzoek kende dat uw vraag beantwoordt. Enthousiast stuurde hij me een klein stapeltje wetenschappelijke studies. Bijvoorbeeld over dit scenario: de politie vindt na een inbraak gele vezels in het prikkeldraad en krijgt een anonieme tip over een verdachte. Hoe selecteer je welk textiel uit het huis van de verdachte je moet testen op overeenkomst met die vezels? Genuanceerd en interessant onderzoek, maar geen antwoord op uw vraag. Ondanks wat ik me herinnerde van die lezing, gaat forensisch onderzoek doorgaans over vezels en niet over complete kledingstukken. Kokshoorn kon zich voorstellen dat dit anders is in een zaak met videobeelden waarop de dader een bepaald poloshirt draagt. De kans dat u uw dubbelganger terugziet bij Opsporing Verzocht met óók nog ’ns hetzelfde poloshirt aan, lijkt mij in ieder geval verwaarloosbaar klein. Heeft u een wiskundige vraag over het nieuws? Of een persoonlijke vraag? Nieuwe vragen voor deze rubriek zijn welkom via ionica@volkskrant.nl</p>]]></description>
      <guid>https://www.volkskrant.nl/columns-opinie/hoe-groot-is-de-kans-dat-iemand-in-een-restaurant-hetzelfde-shirt-draagt-als-ik~b21ca870/</guid>
      <pubDate>Fri, 30 Aug 2024 00:00:00 +02:00</pubDate>
    </item>
    <item>
      <title><![CDATA[Pincodes, brillenkortingen en sudoku’s: vijf korte vragen voor de zomerpauze]]></title>
      <description><![CDATA[<p>Deze rubriek begon vorig jaar als een zesweeks experiment tijdens de zomerperiode. Het was unaniem een belachelijk groot succes. Inmiddels zijn we 595 ingestuurde vragen en 46 afleveringen verder. Na deze week neem ik een zesweekse zomerpauze, maar daarna keert de rubriek weer uitgerust terug. Vragen blijven zoals altijd welkom op ionica@volkskrant.nl. Nu ga ik met de bezemwagen langs om vijf vragen kort te beantwoorden. Wat is de ideale viercijferige pincode om het kraken zo lang mogelijk te laten duren? – Floor Hoogendoorn Op zichzelf is elke zelfgekozen pincode even makkelijk te kraken, maar slimme criminelen zullen eerst pincodes proberen die vaak gekozen worden: verjaardagen, postcodes en mooie patronen. Neem dus een onvoorspelbare code. In 2012 bleek uit gelekte data dat een schokkende 11 procent van de mensen als pincode kiest voor 1234. De minst gekozen pincode was 8068. Maar ja, sindsdien zullen veel mensen die juist daarom hebben gekozen. Wat is het minste aantal cijfers van een klassieke sudoku om één unieke oplossing van deze puzzel te vinden? – Diverse lezers 17. In een brillenzaak krijg je 40 procent korting op een tweede en volgende bril. Die korting wordt gegeven op de goedkoopste bril(len). Samen met een vriendin wil ik van de aanbieding gebruikmaken. Wat is de beste manier om de korting te verdelen als de ene bril duurder is dan de andere of als er drie brillen worden gekocht? – Nancy Slemmer Als jullie allebei één bril kopen, dan lijkt het me eerlijk om de korting 50/50 te delen – ongeacht hoe duur de respectievelijke brillen zijn. Bij één losse bril krijgen jullie immers allebei helemaal geen korting. Maar als de één twee brillen koopt en de ander één, dan ligt het aan de prijzen van de brillen wat eerlijk is. Stel dat de een twee brillen van 800 euro koopt en de ander er één van 600, dan krijgen jullie samen 320 plus 240 oftewel 560 euro korting. Als je die korting eerlijk deelt, kom je op 280 euro per persoon. Maar de eerste vriendin had 320 euro korting gekregen als ze alleen naar de winkel was gegaan voor die twee brillen. De tweede vriendin zou als ze alleen was gegaan helemaal geen korting krijgen, dus waar heeft die dan recht op? Volgens de speltheorie zou zij al blij moeten zijn met 1 euro korting, maar ik vrees dat er vriendschappen om minder zijn gesneuveld. Twee tot de macht vier staat gelijk aan vier tot de macht twee, ofwel 24 = 42. Bestaan er meer spiegeltjes xy = yx? – Joep Zeker, bijvoorbeeld x=9/4 en y=27/8. Er bestaat zelfs een oneindige reeks duo’s van breuken die zo’n leuk spiegeltje vormen, maar 2 en 4 zijn de enige gehele getallen waarbij dit werkt. Stel dat iedereen op de wereld opeens nooit meer niest. Hoelang zou het duren voordat je dat door zou hebben? – Fenna en Simon Ik heb geen idee, maar ik vind dit een heerlijke vraag en hoop dat alle Volkskrantlezers hier deze zomer filosofische discussies over zullen voeren.</p>]]></description>
      <guid>https://www.volkskrant.nl/columns-opinie/pincodes-brillenkortingen-en-sudoku-s-vijf-korte-vragen-voor-de-zomerpauze~b19242dd/</guid>
      <pubDate>Fri, 5 Jul 2024 00:00:00 +02:00</pubDate>
    </item>
    <item>
      <title><![CDATA[Is iedereen echt zeven handdrukken verwijderd van elke wereldburger?]]></title>
      <description><![CDATA[<p>Ooit vertelde Robbert Dijkgraaf dat hij in zijn tijd op Princeton op dezelfde piano speelde als Albert Einstein. Toen ik aan een vriend vertelde dat ik kippenvel kreeg van deze gedachte, begon mijn vriend over de theorie dat je maximaal zeven handdrukken verwijderd bent van elke andere wereldburger. Ik snap dat daar een exponentiële factor speelt, net als bij de corona-contactonderzoeken die al snel in een onoverzichtelijk web ontaardden. Zou u daar eens uw licht over kunnen laten schijnen? Ab Vermeeren, wereldburger Het idee dat iedereen op de wereld slechts zes (of zeven, daar wil ik vanaf zijn) handdrukken van je verwijderd is, heet ook wel het kleinewereldeffect. Bij elke handdruk die je verder van jezelf af gaat, groeit het aantal mensen waarmee je verbonden bent inderdaad exponentieel. Als u duizend mensen de hand heeft geschud en die ook elk weer duizend, dan zit u daarmee al op een miljoen mensen op twee handdrukken afstand. Nog een handdruk verder en u zit op een miljard en nog eentje verder bereikt u de hele wereldbevolking. Alleen is er één probleem bij deze telling: de duizend mensen die u de hand heeft geschud, leveren helemaal niet een miljoen nieuwe mensen op. Er zal flink wat overlap zijn. Om het kleinewereldeffect te bestuderen is het daarom niet alleen belangrijk om te kijken naar hoeveel connecties mensen hebben, maar ook naar welke patronen die connecties volgen. In 1998 beschreven wiskundigen Duncan Watts en Steven Strogatz in wetenschappelijk tijdschrift Nature voor het eerst de structuur van kleinewereldnetwerken. Ze laten zien dat dit soort netwerken een middenweg vormen tussen een regelmatige structuur en volkomen willekeur. De wiskundigen kijken naar een netwerk tussen punten die netjes in een kring liggen – en nemen voor het complete netwerk steeds in totaal hetzelfde aantal verbindingen. Bij de regelmatige structuur is elke punt verbonden met de vier dichtstbij liggende punten, een keurig patroon. Bij totale willekeur is het, zoals de naam al aangeeft, totaal willekeurig. Sommige punten hebben tien verbindingen, anderen maar één en het netwerk loopt kriskras door elkaar. Daartussenin bevinden zich kleine-wereld-netwerken. De meeste punten zijn verbonden met de vier dichtstbij liggende punten, maar af en toe gaat er ineens een lijntje dwars naar de overkant. Watts en Strogatz lieten zien dat je in dit soort netwerken veel sneller van punt naar punt komt dan in regelmatige of willekeurige netwerken (en dat ziekten zich dus supersnel kunnen verspreiden in dit soort kleinewereldnetwerken, waarvan akte.) Zo’n mix van de meeste connecties dichtbij plus een paar willekeurige verbindingen met mensen verder weg is precies de structuur van sociale netwerken. De meeste mensen die ik de hand heb geschud, staan dicht bij me: familie, vrienden, collega’s. Maar af en toe leer je iemand uit een heel andere wereld kennen en ben je vervolgens slechts twee handdrukken verwijderd van iedereen in hun lokale bubbel. En heel soms krijg je een handdruk van iemand die héél veel mensen de hand heeft geschud. Zo schudde ik deze week de hand van koningin Máxima en nu ben ik ineens twee handdrukken verwijderd van Barack Obama, keizer Naruhito en de vele duizenden mensen die zij over de hele wereld de hand geschud heeft. En iedereen die hen de hand heeft geschud, is drie handdrukken bij mij vandaan. En iedereen die mij de hand heeft geschud daar dan weer vier handdrukken vandaan. Ik krijg toch een beetje kippenvel van deze gedachte. Zelf een vraag voor Ionica Smeets? Ionica@volkskrant.nl</p>]]></description>
      <guid>https://www.volkskrant.nl/columns-opinie/is-iedereen-echt-zeven-handdrukken-verwijderd-van-elke-wereldburger~b0bc6f2c/</guid>
      <pubDate>Fri, 28 Jun 2024 00:00:00 +02:00</pubDate>
    </item>
    <item>
      <title><![CDATA[Het raadsel van het ‘touwtje om de aarde’ is een van de evergreens van de populaire wiskunde]]></title>
      <description><![CDATA[<p>Ik herinner me vaag een raadsel. Stel, je neemt een tennisbal en bindt daar een koord omheen. Aan dat koord bind je een koord van 1 meter en je legt dat nieuwe koord opnieuw om die tennisbal. Het koord is nu te ruim geworden voor deze tennisbal. Overal zit een extra ruimte van ongeveer 16 centimeter. Nu doe je dit voor de aarde en je legt er een koord van 40 duizend kilometer omheen. Dan bind je aan dit koord weer een stuk van 1 meter.  Ook nu is het nieuwe koord weer te ruim geworden voor de aarde. De grap is dat het verschil wederom overal 16 centimeter bedraagt. Toentertijd liet ik me overtuigen door een formule die ik niet kon vatten. Ik kan het nu niet meer uitleggen/geloven. Herken jij dit raadsel? Peter Klijsen Een tijdje terug stelde informaticus Stefan Bohacek een aardige vraag op Mastodon: ‘Wat is iets dat je hebt gemaakt dat onverwacht populair werd?’  Wiskundige K.P. Hart antwoordde: ‘Een touwtje om de aarde’, met een link naar zijn artikel dat begint met het raadsel dat u noemt. Dit probleem is een van de evergreens van de populaire wiskunde. (Overigens reageerde sterrenkundige Heino Falcke op dezelfde vraag met ‘Een foto van een zwart gat’. Er is altijd baas boven baas.) Uw geheugen klopt. Hopelijk lukt het om deze keer de formule te vatten. Bij een bol met een straal R is het touw eromheen in eerste instantie 2πR meter lang. Nu is de vraag wat de straal is van de cirkel als het touw 1 meter langer wordt. U zoekt R’ zodat 2πR’ = 2πR +1. Om het artikel van K.P. Hart te citeren: ‘Dat is heel makkelijk: R’ = R + 1/(2π) ≈ R + 0,16. De berekening laat zien dat de waarde van R er niet toe doet: als de omtrek van een willekeurige cirkel één meter langer wordt gemaakt, wordt de straal bijna 16 centimeter langer.’ Hart gaat in zijn stuk nog verder: stel nu dat we het touw om de aarde alleen aan de Noordpool optillen en strak trekken – alsof we de aarde met het touw aan een spijker ophangen, hoe hoog komt het hoogste punt dan? Hiervoor is wat ingewikkeldere wiskunde nodig, zoek ‘Touwtje om de aarde’ van K.P. Hart voor de uitleg en het antwoord. Deze week nam K.P. Hart na bijna 37 jaar afscheid van de Technische Universiteit Delft. Toen ik wiskunde studeerde, volgde ik zijn geweldige colleges – met als hoogtepunt het keuzevak topologie dat eigenlijk niet gegeven werd dat jaar. Samen met één andere student kreeg ik wekelijks privécollege. Afgelopen donderdag vertelde ik op K.P.’s afscheidssymposium over wat ik van hem heb geleerd (ik mag inmiddels K.P. zeggen). Over dat touwtje om de aarde, over wat het betekent om een goede docent te zijn en over hoe je daarbij je eigen stijl kunt laten zien. En over hoe er een grote kloof is tussen wat ‘we’ als professionele wiskundigen wel en niet weten en tussen wat anderen denken dat we wel en niet weten. En ik zeg we, want toen ik een tijdje terug bezorgd aan K.P. vroeg of ik me als hoogleraar wetenschapscommunicatie met vooral managementtaken nog wel wiskundige mocht noemen, zei hij grinnikend: ’Je kunt het meisje wel uit de wiskunde halen, maar de wiskunde niet uit het meisje.’ Zelf een vraag voor Ionica? Ionica@volkskrant.nl</p>]]></description>
      <guid>https://www.volkskrant.nl/wetenschap/het-raadsel-van-het-touwtje-om-de-aarde-is-een-van-de-evergreens-van-de-populaire-wiskunde~b9ffab39/</guid>
      <pubDate>Fri, 21 Jun 2024 00:00:00 +02:00</pubDate>
    </item>
    <item>
      <title><![CDATA[Hoeveel korter wordt de wachttijd op een socialehuurwoning als statushouders geen voorrang meer krijgen?]]></title>
      <description><![CDATA[<p>Ben jij ook zo blij dat er een prachtig hoofdlijnenakkoord ligt dat al onze problemen gaat oplossen? Het is vooral fantastisch nieuws voor al die woningzoekenden die jarenlang op een woning moeten wachten, alleen maar omdat statushouders voorrang krijgen bij de toewijzing van socialehuurwoningen. Nu dat laatste verboden lijkt te gaan worden, zullen die woningzoekenden wel heel snel een huis krijgen, denk je niet? Ik las dat de wachttijd voor een socialehuurwoning gemiddeld zeven jaar is. Hoeveel korter wordt deze wachttijd als statushouders geen voorrang meer krijgen?Fokko Snoek In 1945 publiceerde wiskundige George Pólya het boekje How to Solve It met daarin een vierstappenplan om elk probleem te kunnen oplossen. Laat ik uw probleem aanpakken volgens dit plan. Stap 1: Zorg dat je het probleem begrijpt. Pólya adviseert om in deze fase veel vragen te stellen om het probleem helder te krijgen. Zijn er woorden die uitleg nodig hebben? En heb je alle informatie die je nodig hebt om het probleem op te lossen? Ik weet bijvoorbeeld niet hoe het zit met voorrang voor statushouders bij de toewijzing van huurwoningen, dus dat zoek ik op. Statushouders blijken sinds 2017 niet meer automatisch voorrang te hebben, maar gemeenten mógen statushouders wel voorrang geven. Oké, laat ik dan maar aannemen dat ze voorrang krijgen. Ik heb nog meer informatie nodig. Hoeveel procent van de socialehuurwoningen gaat er naar statushouders? Dat blijkt ongeveer 8 procent te zijn. Het probleem is helder, tijd om door te gaan naar de volgende stap. Stap 2: Maak een plan. Pólya geeft een reeks van mogelijke tactieken die je hier kunt inzetten. Toen ik nog wiskundig onderzoek deed, waren mijn lievelingstrucs: zoeken naar een kleiner probleem dat je wél kon oplossen, of een extreem geval bestuderen. Eigenlijk zijn dat in het dagelijks leven ook mijn lievelingstrucs. Ik ga ze hier toepassen. Ik neem een vereenvoudigd model met een wachtlijst met een constant aantal mensen die elk zeven jaar moeten wachten op een thuis. Eerst ging per jaar 8 procent van de woningen naar statushouders, ik ga aannemen dat dit daalt naar 0 procent (het meest extreme geval). Hoeveel zal de wachttijd dan dalen? Stap 3: Voer het plan uit. Met al het denkwerk uit de vorige stappen is dit nu appeltje-eitje. De wachttijd daalt met 8 procent, van zeven naar ongeveer 6,4 jaar. Stap 4: Kijk terug op je werk en denk na hoe het zou kunnen worden verbeterd. Er zijn allerlei manieren om mijn model te verfijnen, maar belangrijker is dat ik me afvraag hoeveel zin het beantwoorden van deze vraag op deze plek heeft. De ironie droop van uw brief, waarschijnlijk vermoedde u al dat statushouders nauwelijks invloed hebben op de lengte van de wachtlijst voor woningzoekenden. Pointer deed in 2023 ook al een factcheck onder de veelzeggende titel ‘Nee, wachtlijsten voor woningen zijn er niet omdat statushouders voorgaan’. Maar dat helpt allemaal niets in het politieke debat. En zie mij hier preken voor eigen parochie in de Volkskrant, zo’n beetje de meest linkse krant van Nederland. Ik had mijn werk kunnen verbeteren door het in De Telegraaf te publiceren, maar helaas geeft Pólya geen tips over hoe je dat moet aanpakken.</p>]]></description>
      <guid>https://www.volkskrant.nl/columns-van-de-dag/hoeveel-korter-wordt-de-wachttijd-op-een-socialehuurwoning-als-statushouders-geen-voorrang-meer-krijgen~b14000e2/</guid>
      <pubDate>Fri, 14 Jun 2024 00:00:00 +02:00</pubDate>
    </item>
    <item>
      <title><![CDATA[Ik heb uitgezaaide prostaatkanker, hoe groot is de kans dat ik over tien jaar nog leef?]]></title>
      <description><![CDATA[<p>Ruim zes jaar geleden kreeg ik een vervelende diagnose: uitgezaaide prostaatkanker. Gelukkig reageerde ik extreem goed op behandelingen en medicatie. Voor zover ik kan nagaan is de overleving na vijf jaar bij deze diagnose iets meer dan 50 procent. En ik ga nu al zesenhalf jaar mee. Ik kan nergens vinden hoeveel mensen er na tien jaar nog leven, maar er is een hoopvol gegeven. De voormalige Volkskrant-columnist Ivan Wolffers overleed ongeveer twintig jaar na een soortgelijke diagnose. Ondertussen weet ik nog steeds niet waar ik aan toe ben en wat voor mij een redelijke levensverwachting is. Kan ik over twee jaar nog een wereldreis maken? Ik hoop dat je deze lastige vraag wilt beantwoorden, of in ieder geval wat duidelijkheid kunt scheppen.Meindert Kuipers Toen mijn moeder in 2020 uitgezaaide borstkanker bleek te hebben, dachten we in eerste instantie dat ze nog slechts enkele weken te leven had. Zo zaten we ook tegenover haar oncoloog. Verslagen en wanhopig bedenkend of we nog jaren leven in een paar weken konden samenballen. We kregen niet veel mee van wat de dokter allemaal zei, tot deze bijzonder empathische arts aanvoelde wat wij dachten en glashelder tegen mijn moeder zei: ‘U bent echt nog niet in uw laatste weken, hoor.’ Dat was een opluchting. Maar deze oncoloog kon niet zeggen hoeveel tijd er dan nog wél was, hoe graag wij dat ook wilden weten. En ik vrees dat uw artsen ook niet kunnen voorspellen hoeveel tijd ú nog heeft. Zelfs als oncologen tabellen hebben met de overleving bij een soortgelijke diagnose na tien of meer jaar, dan zijn die getallen vooral goed in het beschrijven van wat er gebeurt bij een groep patiënten. Maar hoeveel zeggen die cijfers over uw ene, unieke leven? Het is als bij een dobbelsteen: ook al weet je precies dat elk getal tussen de 1 en 6 een kans van een op zes heeft om boven te komen, je kunt niet voorspellen wat de volgende worp wordt. Het kan een 6 zijn. Maar ook een 1. Wat mij soms helpt bij grote levensvragen is nadenken over de gevolgen van een inschattingsfout naar de ene of de andere kant. Wat als u denkt dat u nog een paar jaar hebt en de wereldreis uitstelt, maar overlijdt voordat u die heeft kunnen maken? Wat betekent dat voor u en uw naasten? En andersom, als u inschat dat u nog maar een jaar heeft en die wereldreis nu gaat maken – en vervolgens nog eens ruim tien jaar leeft? Kunt u dan genieten van die herinneringen? Heeft u na die reis weer nieuwe dingen om naar uit te kijken? En redt u het dan allemaal financieel? Het is makkelijk om te zeggen dat je elke dag moet leven alsof het je laatste dag is, maar nogal lastig om te doen. Mijn moeder koos voor een middenweg: ze leefde een paar weken alsof het haar laatste dag was. Ze werkte haar bescheiden bucketlist af, regelde wat nodig was en nam goed afscheid van alle belangrijke mensen. Daarna leefde ze nog bijna anderhalf jaar vol gewone dagen. Het werden dagen om te koesteren. Ik wens u sterkte met uw ziekte en de onduidelijkheid over uw levensverwachting. In het beetje ruimte dat ik nog overheb, citeer ik het troostrijke Liedje van Judith Herzberg, maar zoek het vooral zelf op. ‘Het kost meer moeite dan je denkt / ook als je denkt / het zal wel veel meer moeite kosten dan ik denk / dan kost het toch meer moeite / dan je denkt.’ Zelf een vraag voor Ionica? ionica@volkskrant.nl</p>]]></description>
      <guid>https://www.volkskrant.nl/wetenschap/ik-heb-uitgezaaide-prostaatkanker-hoe-groot-is-de-kans-dat-ik-over-tien-jaar-nog-leef~bfc02dd3/</guid>
      <pubDate>Fri, 7 Jun 2024 00:00:00 +02:00</pubDate>
    </item>
    <item>
      <title><![CDATA[Ik wandel elke week op woensdagochtend en het regent nóóit, hoe kan dat?]]></title>
      <description><![CDATA[<p>Zo’n anderhalf jaar geleden heb ik me aangesloten bij een wandelgroepje. We wandelen elke woensdagmorgen, van half 11 tot half 12. Onze wandeltrainer Eddie kiest elke week een ander parcours uit, dus elke wandeling is aangenaam anders. Wat de training ook zo prettig maakt, is dat het in dat uurtje nooit regent. Trainer Eddie benoemt dat ook geregeld: ‘Als wij lopen, regent het niet!’ Mijn vraag is: hoelang kan Eddie dit nog blijven zeggen en wanneer zullen wij toch onze paraplu’s moeten meenemen?Henrieke Herber De afgelopen weken dacht ik vaak aan u en uw trainer Eddie als onze gang weer eens vol nadruppelende regenkleding hing. Heeft u het nog steeds drooggehouden tijdens uw woensdagse wandelingen? Ik heb ook een vaste wekelijkse sportactiviteit van een uur: een bootcamptraining op dinsdagavond, bij ons in de wijk. De training gaat door zolang de weersomstandigheden niet levensbedreigend zijn. Wij hebben minder geluk dan uw wandelgroepje, want ik ben meermaals tot op mijn onderbroek natgeregend tijdens het sporten (bootcampen gaat iets minder makkelijk met een paraplu en een regenpak is ook al geen optie). Ik schat dat het tijdens 10 procent van de lessen regende in het afgelopen jaar. Dat is in lijn met de data die Gerard Poels tussen 2008 en 2019 verzamelde voor zijn website hetregentbijnanooit.nl. Jarenlang fietste Poels vier keer per week drie kwartier heen en terug naar zijn werk – elke dag op dezelfde tijd, zonder smokkelen. Hij hield netjes bij wanneer het regende tijdens een rit. Na elf jaar meten concludeerde hij dat hij tijdens 9,7 procent van die ritten nat was geworden. Waarbij Poels droogjes opmerkte dat het dan vaak maar enkele minuten regende, dus dat het echt bijna nooit regent. Ik heb zelf toch een iets andere definitie van bijna nooit, maar dat geheel terzijde. Poels linkt ook naar een aardig artikel van KNMI-expert Peter Siegmund over nat worden in Nederland. Hierin laat Siegmund op basis van data van 1906 tot en met 2004 zien wat de kans is op nat worden als je in een bepaalde maand een bepaalde tijd buiten bent. Twee uur buiten in april? Ongeveer 11 procent kans om nat te worden. Twee uur buiten in december? Ongeveer 22 procent kans om nat te worden. Om het rekenwerk makkelijk te houden, ga ik dit alles iets vereenvoudigen en aannemen dat er tijdens uw wandeluurtje op woensdagochtend steeds 10 procent kans is op regen. Dan is het verwachte aantal woensdagen totdat u minstens één keer nat bent geworden slechts tien. Uw trainer Eddie en u hebben extreem veel geluk gehad. De kans op een anderhalf jaar durende aaneenschakeling van 78 regenloze wekelijkse woensdagse wandelingen is 90 procent tot de macht 78, oftewel 0,027 procent. Wat ik me nu afvraag: weet uw trainer Eddie heel slim de wekelijkse route zo te plannen dat u precies om lokale buiten heen loopt? Of is de truc dat er op regenachtige woensdagen niet voldaan wordt aan het eerste deel van de zin:  ‘Als wij lopen, regent het niet’? Bij het bootcampen weet ik dat een groot deel van mijn mededeelnemers nog nooit is natgeregend tijdens ons sportuurtje. Als het regent, dan bootcampen zij namelijk niet. Zelf een vraag voor Ionica? Ionica@volkskrant.nl</p>]]></description>
      <guid>https://www.volkskrant.nl/columns-van-de-dag/ik-wandel-elke-week-op-woensdagochtend-en-het-regent-nooit-hoe-kan-dat~b54b6fae/</guid>
      <pubDate>Fri, 31 May 2024 00:00:00 +02:00</pubDate>
    </item>
    <item>
      <title><![CDATA[Een ‘wat als’-vraag beantwoorden, dat loopt nogal eens uit de hand]]></title>
      <description><![CDATA[<p>Wat als je alle telefoons op de wereld zou verkopen, hoeveel zou dat opleveren? Een anonieme scholier Jij was een van de ongeveer zeventig scholieren die laatst op een zondagochtend om 11 uur naar mijn jeugdcollege bij Rijksmuseum Boerhaave kwamen. Ik vertelde daar over levensvragen waaraan je kunt rekenen, liet dat rekenwerk zien en vroeg vervolgens naar jullie rekenlevensvragen. Dat leverde grappige vragen op (‘Hoeveel pannekoeken kan een mens eten zonder misselijk te worden?), bezorgde vragen (‘Is hoogbegaafd zijn echt fijn?’) en praktische vragen (‘Hoe weet je hoeveel wc’s en douches je op een camping moet bouwen?’). Het leuke aan jouw vraag vind ik dat het een ‘wat als’-vraag is. De Amerikaanse striptekenaar Randall Munroe maakte geweldige boeken waarin hij allerlei hypothetische wat-als-vragen op wetenschappelijke wijze beantwoordt. Vaak loopt het bij hem nogal uit de hand. Een onschuldig klinkende vraag eindigt al snel in de aarde die implodeert. Maar laat ik proberen jouw vraag te beantwoorden. Er zijn ongeveer 8 miljard mensen op aarde en er zijn naar schatting pakweg 6,5 miljard mobiele telefoons in gebruik. (Ik neem aan dat je vraag over mobiele telefoons ging, omdat mensen van jouw leeftijd me altijd uitlachen als ik vertel dat ik thuis nog een vaste lijn heb.) Hoeveel geld kun je vragen voor een tweedehandstelefoon? Het ligt natuurlijk een beetje aan het model, er zijn waarschijnlijk vooral een heleboel oude telefoons die niet zo veel meer waard zijn, maar aan de andere kant heb jij wel een uniek monopolie als je alle telefoons op de wereld gaat verkopen. Laten we voorzichtig met gemiddeld 50 euro per telefoon werken. Als je 6,5 miljard telefoons voor 50 euro verkoopt, dan levert dat je 325 miljard euro op. Daarmee ben je dan in één klap de rijkste persoon ter wereld. De Franse zakenman Bernard Arnault, van onder meer Louis Vuitton, zakt dan naar nummer 2, met zijn geschatte vermogen van iets minder dan 200 miljard euro. En dit is dan als je alleen de telefoons verkoopt die nu in gebruik zijn. Er zijn daarnaast ook nog talrijke afgedankte telefoons ergens in laatjes of kastjes plus gloednieuwe ongebruikte telefoons in magazijnen of winkels. Als je die ook allemaal weet te verkopen, dan levert dat nóg meer op. Dit brengt me wel op de vraag aan wie je die telefoons dan wilt verkopen. Je hebt vast geen zin in de logistiek van miljarden losse verkopen, ik hoop dat je een aanbieding hebt van een buitenaardse beschaving die de hele partij in één keer wil kopen. Ik ga niet vragen hoe je aan alle telefoons op de wereld denkt te komen, maar ik wil je wel voorzichtig waarschuwen dat ze waarschijnlijk niet in jullie huis passen en dat je sowieso even moet controleren hoe stevig jullie fundering is. Een ouderwetse Nokia weegt ongeveer 80 gram, een iPhone 15 Pro Max ruim 200 gram. Als we een gemiddeld gewicht van 150 gram nemen, dan wegen die 6,5 miljard telefoons bij elkaar zo’n 975 miljoen kilo. Dat is vergelijkbaar met het gewicht van net iets minder dan honderd Eiffeltorens. Ik laat het aan iemand als Randall Munroe over om door te rekenen of het mogelijk is om hiermee de aarde te laten imploderen. Zelf een vraag voor Ionica? Ionica@volkskrant.nl</p>]]></description>
      <guid>https://www.volkskrant.nl/wetenschap/een-wat-als-vraag-beantwoorden-dat-loopt-nogal-eens-uit-de-hand~bfd3ba86/</guid>
      <pubDate>Fri, 24 May 2024 00:00:00 +02:00</pubDate>
    </item>
    <item>
      <title><![CDATA[Hoe er door één rood verkeerslicht een gat in uw aankomsttijd kan ontstaan]]></title>
      <description><![CDATA[<p>Toen ik mij nog dagelijks in de spits met de auto naar mijn werk verplaatste, vroeg ik mij vaak af of er tijdstippen bestaan waarop je niet kunt aankomen, omdat je of véél eerder, of véél later aankomt. Als de spits begint, dan neemt de reistijd toe naarmate je later vertrekt. Bij het eerste verkeerslicht op de route kun je óf doorrijden óf je wordt opgehouden. Als je wordt opgehouden, neemt de reistijd disproportioneel toe. Bij een volgende verkeerslicht treedt deze situatie ook weer op – hetgeen het effect versterkt. Zo ontstaat er een gat in de mogelijke aankomsttijd. Klopt mijn beredenering? Peter van der Kemp Het is mij ook geregeld opgevallen dat vijf minuten later vertrekken ertoe kan leiden dat je een half uur later aankomt. Wiskundig gezien kun je de aankomsttijd zien als een functie f van de vertrektijd. Als een vertrek om 6 uur ’s morgens een aankomst om 8 uur oplevert, dan kun je dit noteren als f(6)=8. Op eenzelfde manier kun je met f(7)=10 noteren dat een vertrek om 7 uur aankomst om 10 uur geeft. De tussenwaardestelling zegt nu dat een continue functie f op een gesloten interval alle mogelijke tussenwaarden aanneemt (vandaar ook de naam). Als we als interval de vertrektijden tussen 6 en 7 uur nemen, dan zou dit betekenen dat alle mogelijke aankomsttijden tussen 8 en 10 uur moeten voorkomen. Maar deze tussenwaardestelling geldt alleen voor een functie die continu is, dat is een functie die niet ineens een sprong maakt. En zoals u in uw brief al aangeeft: dat is niet het geval bij de aankomsttijd. Als u net voor het verkeerslicht op rood springt aankomt, rijdt u moeiteloos door. Komt u een paar seconden later aan, dan moet u misschien wel twee minuten wachten. Een klein verschil in vertrektijd geeft een groot verschil in aankomsttijd, u noemde het disproportioneel. En dus gaat de tussenwaardestelling in dit geval niet op en hoeven niet alle mogelijke aankomsttijden te bestaan. Een klein voorbeeld laat zien hoe er inderdaad een gat in aankomsttijden kan ontstaan. Stel dat u op zijn vroegst om 7 uur ’s morgens kunt vertrekken en de route naar uw werk zonder oponthoud vijf minuten kost, maar dat u na één minuut een verkeerslicht tegenkomt. En stel nu eens dat dit verkeerslicht tussen 7.02 en 7.04 op rood staat. Wat gebeurt er dan? Als u om 7.00 vertrekt, dan zoeft u om 7.01 langs een groen verkeerslicht en bent u om 7.05 bij uw eindbestemming. Maar als u om 7.01 vertrekt, springt het verkeerslicht net voor uw neus op rood, moet u twee minuten wachten en komt u om 7.08 aan. Aannemend dat er naast dat verkeerslicht geen ander oponthoud is, is 7.07 in dit voorbeeld een niet-bestaande aankomsttijd. Ik weet niet zeker of dit effect bij een volgend verkeerslicht versterkt wordt. Ik hoop dat verkeerslichten op doorgaande routes slim zijn afgesteld, zodat automobilisten bij de toegestane maximumsnelheid een groene golf krijgen. Al zal bij spits, grotere drukte en filevorming dat concept waarschijnlijk instorten. Ik weet wél dat bij trams vertraging zelfversterkend werkt en dat je daardoor geregeld twee trams van dezelfde lijn tegelijk bij de halte ziet aankomen. Maar dat is een heel ander verhaal.</p>]]></description>
      <guid>https://www.volkskrant.nl/wetenschap/hoe-er-door-een-rood-verkeerslicht-een-gat-in-uw-aankomsttijd-kan-ontstaan~b7a231e7/</guid>
      <pubDate>Fri, 17 May 2024 00:00:00 +02:00</pubDate>
    </item>
  </channel>
</rss>
