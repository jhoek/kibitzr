<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[‘Vluchtelingen blijven gemiddeld 17 jaar in een vluchtelingenkamp.’ Dat getal bleef weken in mijn hoofd zitten]]></title>
      <description><![CDATA[<p>Soms zit een getal wekenlang in mijn hoofd. Toen Thea Hilhorst in juni de Spinozapremie kreeg voor haar onderzoek naar humanitaire hulp,</p>
<p>kopte</p>
<p>de Volkskrant</p>
<p>: ‘Een conflict duurt zelden kort: vluchtelingen blijven gemiddeld zeventien jaar in vluchtelingenkampen.’</p>
<p>Zeventien jaar. Zeventien. Ik dacht eraan toen ik hoorde over de Nederlandse crisisnoodopvang waarbij vluchtelingen elke twee weken naar een andere plek moeten. Het getal zong in mijn hoofd bij de groep-8-musical van mijn zoon: zeventien jaar, dat was het hele leven van de kinderen die daar stonden, plus nog eens een jaar of vijf. Ik dacht aan die zeventien jaar toen deze week in de krant stond dat</p>
<p>bijna zeven miljoen mensen</p>
<p>gevlucht zijn uit Oekraïne en dat er nog eens ruim zeven miljoen personen binnenlands ontheemd zijn.</p>
<p>Ik besloot om meer op te zoeken over die zeventien jaar, toen ik tijdens een college uitlegde dat het bij gemiddelden altijd goed is om te kijken naar de verdeling van de hele groep. Wat betekent dat gemiddelde van zeventien jaar? Zitten de meeste mensen rond het gemiddelde? Is er voor iedereen die één jaar op de vlucht is ook iemand voor wie het 33 jaar duurt? Of zitten de meeste mensen veel korter in een vluchtelingenkamp en zijn er extreme uitschieters naar boven die het gemiddelde omhoogtrekken?</p>
<p>Die gemiddeld zeventien jaar komt uit een rapport van de Verenigde Naties uit 2004. In een blog uit 2019 waarschuwt Xavier Devictor van de</p>
<p>Wereldbank</p>
<p>dat je voorzichtig moet zijn met dit soort gemiddelden. Die zeventien jaar blijken, zoals zo vaak, heel precies gedefinieerd. Het blijkt niet te gaan om hoelang vluchtelingen in een kamp leven, omdat veel vluchtelingen buiten zulke kampen wonen. Daarbij werden in dit gemiddelde alleen situaties meegenomen die langer dan vijf jaar duurden.</p>
<p>Bovendien komt het cijfer niet van individuele vluchtelingen, maar van situaties, oftewel van conflicten die tot grote vluchtelingenstromen leiden. Als voorbeeld noemt hij Somalische vluchtelingen in Kenia. Die grote stroom vluchtelingen begon in 1993 en op het moment van het artikel in 2019 ging het om 252.200 vluchtelingen. Maar je kunt niet concluderen dat die 252.200 mensen toen allemaal al 26 jaar verdreven waren uit hun eigen land.</p>
<p>Vervolgens laat Devictor zien hoe hij eind 2018 samen met zijn collega Quy-Toan Do nieuwe schattingen maakte van hoelang vluchtelingen gemiddeld verdreven zijn. Hij laat zien dat er grote verschillen zijn: voor Afghaanse vluchtelingen was het op dat moment tussen de 35 en 40 jaar. Soedanese vluchtelingen zaten op ongeveer 17 jaar, maar er waren ook heel veel recente vluchtelingen uit Syrië. In totaal was de helft van alle vluchtelingen minder dan vijf jaar ontheemd, het gemiddelde lag op iets meer dan tien jaar. Overigens benadrukt Devictor dat een daling van dit gemiddelde volkomen tegen-intuïtief géén goed nieuws is: dat betekent namelijk meestal dat er een grote instroom van nieuwe vluchtelingen is bijgekomen.</p>
<p>Dit alles weet Thea Hilhorst als expert ongetwijfeld. Maar ik snap wel waarom ze die zeventien jaar noemde, die blijft namelijk meer in je hoofd zitten dan de ingewikkeldere cijfers met alle nuances erbij. En de hoofdboodschap is hetzelfde: ‘Een conflict duurt zelden kort.’</p>]]></description>
      <guid>https://volkskrant.nl/wetenschap/vluchtelingen-blijven-gemiddeld-17-jaar-in-een-vluchtelingenkamp-dat-getal-bleef-weken-in-mijn-hoofd-zitten~b74787fd/</guid>
      <pubDate>Fri, 8 Jul 2022 00:00:00 +00:00</pubDate>
    </item>
    <item>
      <title><![CDATA[Wat schrijvers en wetenschappers gemeen hebben: ze vinden allebei dat media te weinig aandacht hebben voor hun prijzen]]></title>
      <description><![CDATA[<p>Wanneer is een prijs succesvol? Al een tijd denk ik na over hoe Boeken & Wetenschap, de werelden van dit katern, omgaan met prijzen. Neem de kinderboekenprijzen Griffels en Penselen. Vorige week maakte de stichting Collectieve Propaganda van het Nederlandse Boek de bronzen en zilveren winnaars bekend en er werden maar liefst 45 prijzen uitgereikt. Journalist Pjotr van Lenteren</p>
<p>mopperde</p>
<p>dat de Gouden Griffel minder succes heeft doordat er veel te veel winnaars zijn. ‘De winnaar van 1972 kent iedereen nog:</p>
<p>Koning van Katoren</p>
<p>van Jan Terlouw. Maar wie won er twee jaar geleden? Precies.’</p>
<p>Dat is geen eerlijke vergelijking. Als Van Lenteren gevraagd had wie er in 1972 won, dan wist waarschijnlijk ook niemand dat. Heel misschien had een liefhebber wijsneuzig geantwoord dat er in die tijd twee Gouden Griffels werden uitgereikt en dat ook</p>
<p>De kleine kapitein</p>
<p>van Paul Biegel er een ontving. De ene winnaar uit 2020 was</p>
<p>Uit elkaar</p>
<p>van Bette Westera. Minder bekend dan de winnaars uit 1972, maar dat was ook wel een uitzonderlijk topjaar.</p>
<p>Is het beroemd worden van de winnaar wat een prijs succesvol maakt? Ik vroeg me voorzichtig af hoeveel mensen weten wie de Nobelprijs voor Natuurkunde kregen in 2020 of 1972. En of dat iets zegt over hoe belangrijk of geslaagd die prijs is. Ik moest ook denken aan het wetenschappelijk congres waar een eindeloze hoeveelheid prijzen werd uitgereikt. Voor de beste scriptie, voor de beste samenwerking, voor de beste presentatie, voor de beste poster en dat in allerlei categorieën, het ging maar door. Tijdens het diner na afloop vertelde de voorzitter dat hij al die prijzen in het leven had geroepen omdat jonge mensen ze dan mooi op hun cv konden zetten, dat hielp bij beursaanvragen.</p>
<p>Natuurlijk, 45 prijzen voor kinderboeken is veel (maar ik klaag niet, want</p>
<p>Rekenen voor je leven</p>
<p>, dat ik maakte met Edward van de Vendel en Floor de Goede, kreeg zowel een zilveren griffel als een bronzen penseel, dus u begrijpt dat ik het belang van deze prijzen geenszins wil relativeren). Tegelijk is het niet zo gek om kinderboekenprijzen uit te reiken in verschillende categorieën, omdat kinderen op verschillende leeftijden totaal andere boeken lezen. Met vier leeftijdscategorieën plus poëzie en informatieve boeken zit je op zes categorieën. Als je dan per categorie een paar keer brons en zilver uitdeelt aan zowel schrijvers als illustratoren, kom je onvermijdelijk uit op tientallen prijzen.</p>
<p>Is dat erg? Van Lenteren koos zijn eigen topdrie uit alle winnaars en zette die in het zonnetje. Kinderen zien in de bibliotheek een heleboel boeken met zilveren/bronzen stickers waaruit zij degene kiezen die hen meest aanspreekt. Tientallen schrijvers en illustratoren voelen zich erkend en gewaardeerd (iets waaraan ook gewerkt wordt in de wetenschappelijke wereld). Misschien is het voor de collectieve propaganda van het Nederlandse boek wel beter om een reeks boeken een beetje extra aandacht te geven, dan één boek heel veel aandacht. Net zoals je in de wetenschap misschien wat minder heel grote prijzen voor de academische supersterren zou willen.</p>
<p>Wat Boeken & Wetenschap gemeen hebben, is dat ze allebei vinden dat de media te weinig aandacht hebben voor hun prijzen. Het zijn natuurlijk ook nieuwsmomenten van niets. Maar schrijvers snappen dan weer beter dan wetenschappers dat klagen in de media over dat je te weinig aandacht krijgt vaak</p>
<p>wél een prima nieuwsmomentje creëert</p>
<p>.</p>]]></description>
      <guid>https://volkskrant.nl/wetenschap/wat-schrijvers-en-wetenschappers-gemeen-hebben-ze-vinden-allebei-dat-media-te-weinig-aandacht-hebben-voor-hun-prijzen~bbf0a952/</guid>
      <pubDate>Fri, 1 Jul 2022 00:00:00 +00:00</pubDate>
    </item>
    <item>
      <title><![CDATA[Mijn zoon was de klos met quantum-galgje, een nerdy variant op gewoon galgje]]></title>
      <description><![CDATA[<p>Het zijn de landerige dagen in de laatste weken voor de zomervakantie en mijn zoon verveelde zich. Toevallig had ik net het boek</p>
<p>Math Games with Bad Drawings</p>
<p>van Ben Orlin gelezen, vol met eenvoudige maar uitdagende spelletjes – en de wiskundige ideeën achter die spelletjes en waarom die belangrijk zijn. Het is het soort boek waarnaar ik al jaren tevergeefs zocht en tijdens het lezen wilde ik bijna alle genoemde spelletjes proberen. Dus mijn zoon was de klos.</p>
<p>Neem quantumgalgje, een nerdy variant op gewoon galgje. Je neemt daarbij twee woorden (van dezelfde lengte) tegelijk in gedachten. Als de ander een letter kiest die in geen van deze woorden zit, dan zet je net als normaal een streepje bij de galg. Als de letter in minstens een van de woorden zit, vul je hem in op alle plekken waar die letter voorkomt. Als op een gegeven moment op dezelfde plek twee verschillende letters zouden komen te staan, dan ‘stort de golffunctie in’ en moet de ander kiezen welke letter hij wil houden. Zo wordt een van de woorden gekozen en worden de letters van het andere woord alsnog geschrapt – en de bijbehorende streepjes van de galg getekend. Daarna gaat het spel verder als normaal galgje.</p>
<p>Een voorbeeld: ik koos als woorden zomer en strip. Mijn zoon begon met de e, dat gaf _ _ _ e _. Hij probeer daarna de n en dat werd de basis van de galg. Vervolgens vroeg hij de o, dat leverde _ o _ e _. Daarna vroeg hij de r, die kwam er twee keer in, maar twee keer uit een ander woord: _ o r e r. Hij vroeg de t en ik melde dat die op dezelfde plek als de o zou komen, dus dat ‘de golffunctie instortte’ en hij nu moest kiezen: wilde hij de t of de o? Hij koos de t, waardoor het te raden woord strip werd en ik alsnog streepjes aan de galg tekende voor de letters o en e en mijn zoon verder moest spelen vanaf _ t r _ _. Waarbij hij trouwens alsnog won.</p>
<p>We probeerden nog een hele reeks spelletjes uit het boek. Mijn zoon kreunde geregeld dat hij niets van de regels snapte, maar won vervolgens wel de meeste keren. Hij grinnikte dat hij het toch best een leuk boek vond.</p>
<p>Op de voorkant van het boek kondigt Orlin 75 1/4 spelletjes aan en mijn zoon vroeg zich af welk spel slechts voor een kwart is uitgelegd. Ik legde (net iets te enthousiast) uit dat het ingewikkelder zit. Orlin telt een spel dat een eigen hoofdstuk heeft voor 1 spel, varianten daarop tellen als 1/4 en varianten die toch wel heel erg veel op het origineel lijken tellen slechts als 1/57. Het zijn dus stiekem veel meer dan 75 spelletjes die we kunnen proberen. Mijn zoon mompelde iets over wie al deze spellen bedacht hebben – en wat voor mensen dat zouden zijn.</p>
<p>Ik las hem voor over John Scarne, een uitvinder die in 1937 het spel Teeko bedacht en die geloofde dat zijn spel net zo belangrijk als schaken of dammen zou worden. Hij was zo overtuigd van zijn succes dat hij zijn zoon Teeko noemde. Scarne zei hierover: ‘Als mijn vader dammen had uitgevonden, dan zou ik trots zijn om dammen te heten.’ Die arme Teeko (en wat is mijn zoon goed weggekomen dat ik geen geniaal spel heb bedacht). Orlin legt heel duidelijk uit waarom het spel Teeko géén succes werd: het is een betekenisloze combinatie van elementen uit andere spellen.</p>
<p>Orlins verhalen over de spelletjes zijn misschien nog wel leuker dan het zelf spelen ervan. Maar ik heb ook nog een lijst met pakweg 31 27/57 spelletjes die ik zeker een keer wil proberen. Laat die zomervakantie maar komen.</p>]]></description>
      <guid>https://volkskrant.nl/wetenschap/mijn-zoon-was-de-klos-met-quantum-galgje-een-nerdy-variant-op-gewoon-galgje~ba3421fc/</guid>
      <pubDate>Fri, 24 Jun 2022 00:00:00 +00:00</pubDate>
    </item>
    <item>
      <title><![CDATA[Dalend vertrouwen in de wetenschap? Fake news. Het is juist gestegen]]></title>
      <description><![CDATA[<p>‘Het is ironisch hoeveel misinformatie er is over misinformatie’. Dat zei socioloog Massimiano Bucchi een paar weken geleden in Brussel op een conferentie over de toekomst van de wetenschapscommunicatie. Sindsdien denk ik elke week een paar keer aan zijn lezing.</p>
<p>Bijvoorbeeld toen deze week een collega-onderzoeker een lang betoog hield over het verband tussen misinformatie op sociale media, de bedreigingen van Marion Koopmans en het dalende vertrouwen in de wetenschap.</p>
<p>Ja, beaamde ik: er is allerlei misinformatie op sociale media en de bedreigingen aan Marion Koopmans en andere wetenschappers zijn onacceptabel. Maar... het vertrouwen in de wetenschap daalt helemaal niet. Sterker nog: het is in de afgelopen jaren juist gestegen.</p>
<p>Het Rathenau Instituut meet sinds 2012 het</p>
<p>vertrouwen dat Nederlanders in de wetenschap hebbe</p>
<p>n. Een representatieve steekproef van burgers geeft daarbij aan hoeveel vertrouwen ze hebben in verschillende instituties op een schaal van 1 (geen enkel vertrouwen) tot 10 (volledig vertrouwen). Wetenschap kreeg in 2021 een 7,4 – het hoogste cijfer van de onderzochte instituties. Kranten kregen bijvoorbeeld een 6,1 en het slechtst scoorden ‘grote bedrijven’ met een 5,5.</p>
<p>Een 7,4 voor de wetenschap, dat is een meer dan ruime voldoende en het is hoger dan de 7 à 7,1 waartussen het vertrouwen schommelde in de metingen sinds 2012.</p>
<p>Toen ik dit tegen mijn collega zei, antwoordde hij dat hij dit niet wist, maar dat de groep mensen die wetenschap wantrouwde natuurlijk wel groeide. Ook dat strookt niet met de cijfers: bij de recentste meting gaf 90 procent van de bevolking hun vertrouwen in de wetenschap minstens een 6, en ook dit percentage was hoger dan in eerder jaren.</p>
<p>Hoe komt het dat collega’s deze cijfers niet kennen? Daar ging die lezing van Massimiano Bucchi in Brussel dus ook over. Zijn titel was: ‘Wantrouwend en slecht geïnformeerd? Ideologische stereotypen van burgers in wetenschapscommunicatie’. Bucchi gaf direct aan het begin de spoiler dat het antwoord op zijn vraag natuurlijk ‘nee’ was. Burgers zijn over het algemeen niet wantrouwend en slecht geïnformeerd. De resultaten van hoog en zelfs groeiend vertrouwen in de wetenschap zien we in heel Europa terug.</p>
<p>Toch gebruiken wetenschappers en beleidsmakers graag dit soort stereotypen. Die combineren ze vaak met het achterhaalde idee dat dé oplossing voor alle bestaande problemen ligt in het overbrengen van ‘de feiten’. Bucchi bepleitte dat dit handig uitkomt voor wetenschappelijke en politieke instituten, omdat ze de verantwoordelijkheid daarmee kunnen verschuiven naar burgers, (sociale) media en onderwijs. Zelf kunnen ze op een lekker paternalistische manier aan wetenschapscommunicatie blijven doen en hoeven ze niets te verbeteren.</p>
<p>En dat is jammer. Want hoewel het vertrouwen hoog is, vindt slechts 20 procent van de Nederlanders dat wetenschappers voldoende tijd besteden aan ontmoetingen met mensen zoals zij om hun werk uit te leggen. Je zou bijna mopperen dat wetenschappers wantrouwend en slecht geïnformeerd zijn over de samenleving, maar laat ik niet in makkelijke stereotypen vervallen.</p>]]></description>
      <guid>https://volkskrant.nl/wetenschap/dalend-vertrouwen-in-de-wetenschap-fake-news-het-is-juist-gestegen~b694687f/</guid>
      <pubDate>Fri, 17 Jun 2022 00:00:00 +00:00</pubDate>
    </item>
    <item>
      <title><![CDATA[Wat zegt het, vraagt Hannah Fry zich af, dat de mensen die kankerbehandelingen aanbieden ze zelf niet zouden willen?]]></title>
      <description><![CDATA[<p>Hannah Fry’s documentaire</p>
<p>Making Sense of Cancer</p>
<p>zit vol met getallen. Niet gek, want Fry is een wiskundige en toen zij in 2021 hoorde dat ze baarmoederhalskanker had, was haar eerste reactie om zoveel mogelijk te lezen, op te zoeken en uit te rekenen.</p>
<p>De BBC zond vorige week de documentaire uit, waarin de 38-jarige Fry probeert te begrijpen wat er gebeurt als je kanker hebt – met veel getallen. Bijvoorbeeld dat meer dan eenderde van de terminale patiënten een experimentele behandeling zou proberen als die 0,01 procent kans op levensverlenging geeft. Terwijl 61 procent van de oncologen zegt dat zij, als ze zelf kanker zouden hebben, een behandeling zouden weigeren die minder dan 25 procent kans op succes heeft. ‘Wat zegt het’, vraagt Fry zich af, ‘dat de mensen die de behandelingen aanbieden ze zelf niet zouden willen?’</p>
<p>Minstens zo ingewikkeld zijn de getallen rondom overbehandeling. Fry bekijkt de gegevens van borstkankerscreening. Voor elke tweehonderd vrouwen die zich laten screenen redt dat het leven van één van hen. Maar tegelijk leidt het ook tot het overbehandelen van drie vrouwen, die misschien de rest van hun leven last blijven houden van ernstige bijwerkingen.</p>
<p>Ook bij behandelingen als chemotherapie zijn er dit soort statistieken: om één patiënt te redden, moet je tientallen anderen eigenlijk zinloos behandelen, met de heftige bijwerkingen die daar het gevolg van zijn. Is dat het waard? Fry geeft geen antwoord, maar laat zien dat er een groot verschil is tussen wat de getallen zeggen en hoe het voelt. Je weet van tevoren niet in welke groep je zit. Als het om jou gaat, wil je graag geloven dat jij dat ene leven bent dat wordt gered.</p>
<p>Fry krijgt zelf een zware operatie waarbij haar baarmoeder en allerlei ander weefsel weggehaald worden. Het is niet altijd een zegen om goed te zijn met getallen. Als Fry bijkomt, vraagt ze of haar lymfeklieren er verdacht uitzagen en de arts antwoordt dat er vijf wat groter waren dan normaal. Fry heeft zich goed ingelezen en weet dat als de kanker in één lymfeklier zit, de kans op overleving 60 procent is, bij twee lymfeklieren minder dan 50 procent en bij vier of vijf, nu ja, ze vat het samen als ‘dan ben je er geweest’. Gelukkig krijgt ze een paar dagen later goed nieuws: haar lymfeklieren waren schoon, ze hoeft geen chemotherapie en kan haar leven weer oppakken. Het lijkt een prachtig einde, maar de documentaire gaat door.</p>
<p>Ze krijgt last van lymfoedeem, een ernstige aandoening waarbij vocht zich ophoopt in je benen. Ze ontdekt dat haar operatie een kans van een op vier heeft op deze levenslange slopende aandoening. En het enige wat ze nu krijgt van het ziekenhuis is… een steunkous.</p>
<p>Fry vraagt zich af of ze te hebberig is en of ze niet gewoon dankbaar moet zijn dat ze de kanker heeft overleefd. Maar ze weet inmiddels ook dat de helft van de kankerpatiënten vindt dat de mogelijke langetermijnbijwerkingen van een behandeling niet duidelijk zijn uitgelegd. Was het achteraf een optie geweest haar operatie niet te doen? Waarschijnlijk niet. Was het een optie geweest de operatie kleiner te houden? Fry weet het niet, ze wilde op dat moment alleen maar de kanker zo snel mogelijk uit haar lichaam hebben. ‘Levensveranderende beslissingen zijn zo moeilijk om te nemen als je midden in een crisis zit.’ En dan heb je dus bijna niets aan getallen.</p>]]></description>
      <guid>https://volkskrant.nl/wetenschap/wat-zegt-het-vraagt-hannah-fry-zich-af-dat-de-mensen-die-kankerbehandelingen-aanbieden-ze-zelf-niet-zouden-willen~b55c62a0/</guid>
      <pubDate>Fri, 10 Jun 2022 00:00:00 +00:00</pubDate>
    </item>
    <item>
      <title><![CDATA[Soms is loten misschien eerlijker. Hoe kun je willekeur inzetten in een selectieprocedure?]]></title>
      <description><![CDATA[<p>De afgelopen weken was ik in Heidelberg als Gastprofessorin (als ik Paulien Cornelisse was, schreef ik een column over dit heerlijke woord en andere prachtige eigenschappen van de Duitse taal). Ik belandde bij allerlei bijeenkomsten, zo zat ik maandagavond bij een interdisciplinair seminar over de vraag hoe je willekeur kunt gebruiken om beter om te gaan met onzekerheden. Een van de gedachten die voorbijkwam, was dat je soms dingen niet zo precies kunt meten en dat loten dan misschien eerlijker is dan selecteren op basis van metingen vol onzekerheid. Maar hoe doe je dat in de praktijk?</p>
<p>We kregen een voorbeeld om in groepjes aan te werken: stel dat je vijftig kandidaten kunt selecteren, maar dat er tweeduizend aanmeldingen zijn. Hoe zou je willekeur in de selectieprocedure kunnen inzetten? Je kunt hierbij denken aan sollicitaties, beursaanvragen of studenten die zich aanmelden voor een gewilde studie. Of iets anders waarbij je slechts vijftig plekken hebt en tweeduizend mensen die zo’n plek willen.</p>
<p>Ik ging aan de slag in een groepje met een historicus, een antropoloog en een informaticus. De historicus bracht in dat loten voor belangrijke taken vroeger veel normaler was, maar dat we onszelf als ‘rationeel’ zijn gaan zien en dat willekeur daar niet meer bij past. De informaticus betoogde dat het juist rationeel is om te loten als verschillen eigenlijk te klein zijn om goed te meten. De antropoloog vroeg zich af wanneer loten voor mensen als eerlijk voelt. Ik bracht de anekdote in over de recruiter die de helft van de sollicitatiebrieven weggooit ‘omdat hij geen mensen zonder geluk wil aannemen’. Dat vonden we unaniem géén goede procedure. Maar hoe moest het dan wel?</p>
<p>Uiteindelijk kwamen wij op een combinatie van beoordelen en loten. Een commissie moest de tweeduizend brieven verdelen in drie categorieën: een kleine groep excellente kandidaten kreeg ‘zeker toelaten’, een middengroep ontving ‘misschien wel, misschien niet’ en een derde groep viel af met als oordeel ‘zeker niet’. In de middengroep wilden we loten voor de overgebleven plaatsen, maar hoe gingen we dat doen? Kreeg iedereen dezelfde kans? Of wilden we een gewogen loting waarbij de betere kandidaten meer kans hadden? De antropoloog begon glazig te kijken. De informaticus opperde om de middengroep willekeurig te verdelen in net zoveel groepjes als er nog lege plaatsen waren en dan per groep de beste te kiezen. Toen keken zowel de historicus als de antropoloog glazig.</p>
<p>Terug in het seminar verbaasde het me dat de andere groepen heel andere oplossingen hadden bedacht. Eén clubje was bijvoorbeeld op het idee gekomen om de criteria waarop de kandidaten konden worden beoordeeld te verloten over de commissieleden. Een commissielid moest dan alle voorstellen op dat ene criterium beoordelen en de oordelen werden daarna op de klassieke wijze gecombineerd. Een econoom wierp tegen dat dit erg inefficiënt was omdat de commissieleden dan nog steeds alle kandidaten zorgvuldig moesten beoordelen. Een informaticus vroeg of je hierbij niet het probleem met meetonzekerheid hield dat je nu net wilde oplossen met een lotingselement.</p>
<p>We kwamen er niet uit binnen dit seminar, maar meer nog dan de verschillende ideeën over lotingen neem ik mee naar Nederland hoe goed het is om dit soort discussies te houden met – al dan niet willekeurig gekozen – experts vanuit verschillende achtergronden.</p>]]></description>
      <guid>https://volkskrant.nl/wetenschap/soms-is-loten-misschien-eerlijker-hoe-kun-je-willekeur-inzetten-in-een-selectieprocedure~bf91102f/</guid>
      <pubDate>Fri, 3 Jun 2022 00:00:00 +00:00</pubDate>
    </item>
    <item>
      <title><![CDATA[De eindtoets van onze zoon stond vol resultaten die we niet precies begrepen]]></title>
      <description><![CDATA[<p>Mijn zoon zit in groep acht en kreeg vorige week de resultaten van zijn eindtoets: een scorerapport vol referentieniveaus, deeltoetsen en andere onderdelen waarvan we niet precies begrepen wat ze betekenden. Een vriendin die normaal ook best goed is met het interpreteren van cijfers, appte een foto van de uitslag die haar kind meekreeg. Het ging over ‘referentieniveau 2F’ en we zagen een balkje met een maximale score van 85, een pijltje bij 54 en een ingekleurde referentiescore van 71. ‘Ik snap niet eens welk van deze cijfers nu de score van mijn kind is’, schreef mijn vriendin.</p>
<p>Gelukkig kon haar kind uitleggen dat ‘taalverzorging’ gewoon ‘spelling’ is en dat referentieniveaus iets zijn dat je eigenlijk moet halen aan het eind van de basisschool. Al lijken die referentieniveaus dan weer geen voorwaarde te zijn om naar een bepaald type middelbare school te mogen.</p>
<p>Tegenwoordig krijgen kinderen in februari een schooladvies van hun basisschool en pas daarna maken ze een</p>
<p>eindtoets</p>
<p>. Als de uitslag van de eindtoets een hoger schoolniveau adviseert dan de school, dan kan het schooladvies worden bijgesteld. Als de toets slechter uitvalt dan het gegeven advies, dan verandert er niets. Dit maakt de eindtoets heel belangrijk voor de kinderen die graag een hoger schooladvies willen en de toets is een stuk minder spannend voor kinderen die al het advies hebben dat ze graag wilden.</p>
<p>Hier zou ik makkelijk drie columns over kunnen schrijven, maar ik wil het hebben over hoe je als school omgaat met alle toetsen die kinderen krijgen. Kinderen worden vanaf de kleuterklas meerdere keren per jaar getest en al die resultaten worden ook weer per klas verzameld en geanalyseerd.</p>
<p>Naar aanleiding van een lezing die ik gaf over het goed gebruiken van getallen vroeg een docent me eens mee te kijken naar de cijfers die een school kreeg. Schoolbesturen mopperden namelijk dat scholen méér met die cijfers moesten doen. Per klas was bijvoorbeeld te zien hoe er gescoord werd per onderdeel, en als die score onder het landelijk gemiddelde lag, was de score rood. Ook als een klas 529 scoorde en de landelijke score op 530 lag. Moet je in zo’n geval in actie komen? Dit lijkt me binnen de meetonzekerheid vallen en geen enkele reden tot paniek.</p>
<p>Sterker nog, het is nogal naïef om beleid te maken puur op rode en groene scores. Misschien scoort een klas wel rood doordat er veel zwakke leerlingen in die groep zitten en ben je als docent supertrots op hoe ze vooruitgaan. Of misschien maak je je juist zorgen over een groene klas die achteruitgaat. Je wilt kijken hoe een klas door de tijd heen gaat: zitten ze in een stijgende lijn? En zoniet: snap je hoe dat komt? De cijfers kunnen helpen om hierover na te denken, maar dan moet je verder kijken dan ‘rood’ of ‘groen’.</p>
<p>Mijn zoon kreeg net voor de eindtoets een ontroerende brief mee van zijn meester en juf. Daarin vertelden ze dat de eindtoets een heleboel dingen niet laat zien: hoe goed je anderen helpt, hoe muzikaal of sportief je bent, en zo nog veel meer. De brief eindigde met het advies: ‘Dus laat zien wat je kan, doe je best, wees trots op jezelf en onthoud: er zijn vele manieren om een slim en goed mens te zijn.’ Dat is misschien wel het beste schooladvies dat ik ooit gezien heb.</p>]]></description>
      <guid>https://volkskrant.nl/wetenschap/de-eindtoets-van-onze-zoon-stond-vol-resultaten-die-we-niet-precies-begrepen~bbb73242/</guid>
      <pubDate>Fri, 27 May 2022 00:00:00 +00:00</pubDate>
    </item>
    <item>
      <title><![CDATA[‘15 procent van alle Google-zoekopdrachten is nog nooit eerder gezocht.’ Ik heb zoveel vragen hierbij]]></title>
      <description><![CDATA[<p>‘Leuk weetje: 15 procent van alle Google-zoekopdrachten is nog nooit eerder gezocht.’ Toen ik deze bewering vandaag voorbij zag komen, dacht ik dat dit een achterhaald percentage was. Er is inmiddels zoveel opgezocht, er kunnen toch niet elke dag zoveel nieuwe zoektermen bijkomen? Maar Google bleek deze statistiek te bevestigen: op dit moment is 15 procent van de zoekopdrachten nieuw. In 2007 was dat nog 25 procent, sinds 2013 rapporteert Google dat het percentage van nieuwe zoekopdrachten stabiel rond de 15 procent ligt.</p>
<p>Ik heb zoveel vragen hierbij: wat voor nieuwe zoekopdrachten zijn dat dan? Zijn het veel zoekopdrachten met een typefout? Of zijn het inhoudelijk nieuwe vragen? Zijn het nieuwe combinaties van bestaande zoektermen? Hoeveel zoektermen zijn er überhaupt per dag? En is bij de gemiddelde gebruiker 15 procent van de zoekopdrachten nieuw? Of zijn er bepaalde gebruikers die heel veel nieuwe opdrachten genereren? (Hierbij kijk ik even betekenisvol naar mijn dochter die vandaag bijvoorbeeld zocht naar ‘skeip belen opa’ en ‘leuke postkasten zeven jaar’)</p>
<p>Tijdens een lunch vroeg ik aan een student of hij kon raden hoeveel zoektermen Google per seconde verwerkt. Dat bleek hij te kunnen: zelf zocht hij zo’n acht keer per dag iets op, er zitten ruim 80 duizend seconden in een dag, dus hij zocht gemiddeld elke 10 duizend seconden iets op (hij had geleerd dat je bij dit soort schattingen slordig mag rekenen – niet van mij trouwens, maar ik was toch een beetje trots toen hij dit zo deed). Er zijn zo’n 8 miljard mensen op aarde, die hebben natuurlijk niet allemaal internet en gebruiken misschien ook niet allemaal Google. Hij gokte dat een kwart van de mensen ongeveer net zo vaak als hij Google gebruikt, dan heb je 2 miljard mensen die elke 10 duizend seconden iets opzoeken en daarmee kom je op 200 duizend zoektermen per seconde. Hij bleek er slechts een factor twee naast te zitten – wat heel prima is voor zo’n snelle schatting.</p>
<p>Volgens</p>
<p>recente bronnen</p>
<p>verwerkt Google namelijk 102.253 zoekopdrachten per seconde (zelf zocht ik een seconde geleden nog op of 102.253 een priemgetal is). Gemiddeld krijgt Google dus ook elke seconde ruim vijftienduizend nog nooit eerder bij elkaar gevraagde zoektermen. Maar bijna nooit zegt Google: ‘Sorry, ik heb geen idee wat je bedoelt.’ Bijna alle woorden die je intypt zijn wel ergens door iemand samen gebruikt en die sites komen schijnbaar moeiteloos omhoog en bij typefouten zoekt het algoritme handig naar woorden die er een beetje op lijken.</p>
<p>Met enige weemoed dacht ik terug aan Googlewhack: het spel waarbij je twee bestaande woorden bij Google moest invoeren met als doel om precies één webpagina te krijgen waarop die woorden voorkwamen.</p>
<p>De Volkskrant</p>
<p>schreef</p>
<p>in 2002 over mooie vondsten als atletiek + wiskundelerares (geeft inmiddels 4.050 resultaten) of griesmeelpudding + sneeuwwitje (inmiddels 910 resultaten).</p>
<p>Het heerlijke aan dit spel was dat je niet online kon opscheppen over een Googlewhack die je had gevonden, want zodra je dat deed waren er twee websites die deze woorden samen vermeldden. Deze week wees iemand me erop dat comedian Dave Gorman een show maakte over zijn grote Googlewhack-avontuur – en dat er hiervan een complete opname online staat. Dat is genieten van een stukje internet-nostalgie, terwijl Google in de tussentijd een slordige 592 miljoen zoektermen verwerkt.</p>]]></description>
      <guid>https://volkskrant.nl/wetenschap/15-procent-van-alle-google-zoekopdrachten-is-nog-nooit-eerder-gezocht-ik-heb-zoveel-vragen-hierbij~b11f78d8/</guid>
      <pubDate>Fri, 20 May 2022 00:00:00 +00:00</pubDate>
    </item>
    <item>
      <title><![CDATA[Het is een illusie dat wetenschap buiten de oorlog kan blijven]]></title>
      <description><![CDATA[<p>Wiskundige Viktor Traski ontbrak begin deze maand bij de uitreiking van de János Arany Awards – en dat terwijl hij er één kreeg van de Hongaarse Academie van Wetenschappen voor zijn werk in de kansrekening en mathematische statistiek. De in Oekraïne geboren Traski was namelijk aan het front in Oost-Oekraïne, waar hij als soldaat vecht. Traski bedankte de academie in een</p>
<p>filmpje</p>
<p>waarbij je de explosies op de achtergrond kon horen.</p>
<p>Ook hoogleraar Fedir Shandor vecht daar aan het front. Een</p>
<p>foto</p>
<p>waarop hij college geeft vanuit de loopgraven ging de afgelopen week rond over internet, met allerlei grapjes over hoe docenten in andere landen te snel klagen en hoe Shandors studenten vast altijd op tijd hun opdrachten inleveren. Daar staat hij dan als soldaat, de man die vorig jaar nog</p>
<p>onderzoek publiceerde</p>
<p>naar hoe je Oekraïense studenten maatschappelijk werk het beste kunt trainen in interculturele tolerantie. Ruim twee maanden zat hij nu in het leger en hij had nog geen college gemist.</p>
<p>Ik besef dat zijn foto en het bijbehorende verhaal ongetwijfeld ook propaganda zijn, maar zo’n socioloog die met een geweer over zijn schouder stug twee keer per week college blijft geven vanaf zijn telefoon, het ontroert me. Net als de wiskundige Traski die zo lijkt op de wiskundigen die ik ken, hij ziet eruit als iemand die tijdens een conferentiediner nog even snel een formule op een servetje uitwerkt en niet als iemand die aan het front staat.</p>
<p>Het is een illusie dat wetenschap buiten de oorlog kan blijven. Ik vraag me af hoeveel wetenschappelijk werk er gebruikt wordt in deze oorlog. Worden er evidencebased methoden ingezet voor de logistiek van het leger, voor het verspreiden van misinformatie of voor het martelen van vijanden? Waarschijnlijk wel. Wat voor wetenschappelijke ideeën worden er nog meer gebruikt – en misschien wel op een heel andere manier dan hun bedenkers voor ogen hadden?</p>
<p>Een berucht voorbeeld van hoe onschuldig lijkend onderzoek tot iets vreselijks kan leiden, is het werk van bioloog Arthur Galston. Hij promoveerde in 1943 op methoden om sojabloemen sneller te laten bloeien (om zo eerder te kunnen oogsten). Galston experimenteerde met 2,3,5-trijoodbenzoëzuur dat de bloei inderdaad versnelde, maar hij ontdekte ook dat bij een te hoge dosis de plant al zijn bladeren verloor. Zijn ontdekking vormde de basis voor Agent Orange, dat in de jaren zestig tijdens de Vietnamoorlog werd gebruikt om grote stukken jungle kaal te maken en akkers te verwoesten. Met vreselijke gevolgen voor de mensen die daar woonden en de natuur.</p>
<p>Galston voelde zich verantwoordelijk voor wat er met zijn werk gebeurde en lobbyde zowel bij collega’s als de regering ervoor dat het gebruik van Agent Orange moest stoppen. Hij voerde net zo lang actie totdat Nixon in 1971 het middel verbood.</p>
<p>Rond die tijd schreef Galston dat hij vroeger had gedacht dat je betrokkenheid bij desastreuze maatschappelijke gevolgen van wetenschap kon vermijden, domweg door niet aan projecten te werken die slechte doelen zouden kunnen hebben. Maar zijn eigen geschiedenis deed hem van gedachten veranderen: ‘Ik heb geleerd dat de dingen niet zo eenvoudig zijn en dat elke wetenschappelijke ontdekking onder een bepaalde maatschappelijke druk kan worden misbruikt of verdraaid.’</p>]]></description>
      <guid>https://volkskrant.nl/wetenschap/het-is-een-illusie-dat-wetenschap-buiten-de-oorlog-kan-blijven~b7b99f6f/</guid>
      <pubDate>Fri, 13 May 2022 00:00:00 +00:00</pubDate>
    </item>
    <item>
      <title><![CDATA[Heeft onze generatie straks meer of minder jaren met hun kleinkinderen dan onze ouders?]]></title>
      <description><![CDATA[<p>Dit weekend vier ik mijn eerste Moederdag zonder mijn moeder. Onontkoombaar denk ik eraan hoe er een Moederdag zal komen die mijn kinderen zonder mij vieren (dat het ook andersom zou kunnen zijn, daar probeer ik niet aan te denken). Hoe oud zullen zij dan zijn? Hebben ze dan zelf al kinderen? Een algemenere vraag waar ik de laatste tijd over nadenk: heeft onze generatie straks meer of minder jaren met hun kleinkinderen dan onze ouders? Mensen worden langzaam steeds ouder, maar mensen krijgen ook steeds later kinderen. Wat is het effect daarvan?</p>
<p>Laat ik het concreet uitrekenen voor mezelf. Mijn moeder was 23 toen ze mij kreeg en ik was 31 toen mijn oudste kind geboren werd. Mijn moeder was 54 toen ze oma werd en had volgens het</p>
<p>Centraal Bureau voor de Statistiek</p>
<p>op dat moment een levensverwachting van ongeveer 31 jaar, waarvan 18 jaar als in goede gezondheid ervaren. Het heeft niet zo mogen zijn, maar de verwachting was dus dat mijn moeder in goede gezondheid zou leven tot mijn zoon volwassen was en dat ze pas zou overlijden als hij 31 was.</p>
<p>Hoe zal het zijn als mijn zoon kinderen krijgt? Als hij net als ik op zijn 31ste zijn eerste kind krijgt, ben ik 62 als ik oma word. Op dit moment heeft een vrouw van 62 een levensverwachting van ongeveer 23 jaar (waarvan zo’n 15 jaar in goede gezondheid ervaren.) Als de levensverwachting in de tussentijd niet drastisch verandert, betekent dit dat ik naar verwachting 8 jaar minder heb met mijn eerste kleinkind. En wat als mijn zoon nog weer later is dan ik en pas op zijn 39ste vader wordt? Dan ben ik al 70 als ik oma word – met dan nog een resterende levensverwachting van 17 jaar (als ik de 70 gehaald heb, waar ik in deze berekeningen dan maar even van uitga). Om het allemaal nog erger te maken, was ik 35 toen ik mijn dochter kreeg en ik durf niet eens meer te rekenen aan de scenario’s voor als zij pas op haar 40ste moeder wordt.</p>
<p>Hoe zit dit in het algemeen? In 1980 was de gemiddelde leeftijd van moeders bij de geboorte van hun eerste kind 25,6 jaar (ook weer uit de</p>
<p>gegevens</p>
<p>van het Centraal Bureau voor de Statistiek), in 2020 was dat 30,2 jaar – een verschil van 4,6 jaar. Terugrekenend voor de gemiddelde moeders steeg hun leeftijdsverwachting bij geboorte in de tussentijd van 73,8 jaar naar 79,9 jaar – een verschil van 6,1 jaar. Vrouwen krijgen dus – gemiddeld – anderhalf jaar langer met hun eerste kind (al veeg ik hiervoor heel wat details even onder tafel). Dat is het goede nieuws.</p>
<p>Bij een kleinkind heb je twee keer het verschil van ouder kinderen krijgen en maar één keer het verschil van de gestegen levensverwachting. Dus ik vrees dat oma’s van onze generatie gemiddeld minder jaren hebben met hun kleinkinderen (en je kunt voor de opa’s een soortgelijke berekening maken).</p>
<p>Maar goed, hier ga ik het dus níét over hebben op Moederdag. Ik zal denken aan mijn eigen moeder en aan hoe wat je achterlaat niet zit in het aantal jaren dat je leeft, maar in hoeveel liefde je geeft in de jaren die je krijgt.</p>]]></description>
      <guid>https://volkskrant.nl/wetenschap/heeft-onze-generatie-straks-meer-of-minder-jaren-met-hun-kleinkinderen-dan-onze-ouders~bb90b8f6/</guid>
      <pubDate>Fri, 6 May 2022 00:00:00 +00:00</pubDate>
    </item>
  </channel>
</rss>
