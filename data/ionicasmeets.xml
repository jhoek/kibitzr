<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Hoeveel mensen gingen er per dag dood in andere oorlogen? Ook hier blijken lijstjes voor te bestaan]]></title>
      <description><![CDATA[<p>‘Na een pandemie begint er altijd een oorlog’, hoorde ik iemand zeggen met een zelfverzekerdheid die je alleen hebt als je héél veel of juist bijna niets van een onderwerp weet. Vertwijfeld zocht ik op of de coronapandemie officieel was afgelopen, dat bleek helaas niet zo te zijn. De oorlog is toch alvast begonnen. Of beter gezegd: de oorlog is nooit gestopt.</p>
<p>Wikipedia</p>
<p>geeft een chronologische lijst van oorlogen. Sinds 2003 zijn er 117 oorlogen begonnen waarvan er 46 nog gaande zijn. Continu tientallen oorlogen met dood, ellende en mensen die vluchten voor het geweld. Had er maar iemand geluisterd toen Jeroen van Merwijk in 1995 verzuchtte: ‘Ik snap er niks meer van wanneer ik naar die beelden kijk. Waarom doen we voortaan niet gewoon een oorlog tegelijk?’</p>
<p>Ik vind het lastig om in te schatten hoe erg de invasie van Oekraïne is vergeleken bij de lange lijst oorlogen over de hele wereld. We zien meer van deze oorlog omdat hij relatief dichtbij is. Tegelijk weten we zo weinig. Hoeveel burgers zijn er gestorven? Hoeveel soldaten zijn er gesneuveld? Op het moment dat ik dit schrijf, noemen de Verenigde Naties 925 burgerdoden – met de kanttekening dat het werkelijke aantal doden waarschijnlijk veel hoger is. Maar hoeveel hoger? We weten het niet. Hoeveel slachtoffers zouden er elke dag vallen?</p>
<p>Hoeveel mensen gingen er per dag dood in andere oorlogen? Ook hier blijken lijstjes voor te bestaan. De Tweede Wereldoorlog staat op één in de lijst van meeste doden met tussen de 70- en 85 miljoen slachtoffers – ook achteraf is het lastig om precies in kaart te brengen hoeveel mensen er zijn gestorven. Het is absurd dat de aantallen doden zo groot zijn dat de onzekerheid in de schatting ongeveer zo groot is als de huidige Nederlandse bevolking. Als we rekenen met de laagste schatting van 70 miljoen slachtoffers en de oorlog als zes jaar tellen, dan zijn dat bijna 32 duizend doden per dag.</p>
<p>Het zijn getallen waar je met je hoofd niet bij kunt. Elke dag 32 duizend mensen die doodgingen, dat is de gemeente Echt-Susteren. Na vier dagen zijn het de inwoners van Leiden, na een maand is het Amsterdam. En natuurlijk waren het niet elke dag 32 duizend mensen. Dat is het gemiddelde. Aan het begin van de oorlog vielen er relatief weinig doden. Aan het einde van de oorlog werden het er steeds meer. Er zijn dagen geweest dat er meer dan honderdduizend doden vielen.</p>
<p>Daar denk ik nu steeds aan bij de beelden uit Oekraïne. Deze oorlog duurt pas een maand. Als een stad belegerd is, vallen er de eerste weken misschien nog niet zoveel doden. Maar wat als de stad valt? Of als de achtergebleven bevolking massaal bezwijkt aan honger?</p>
<p>Ik wilde dat ik hier nu een heel zelfverzekerde conclusie kon geven. Maar daar weet ik dus niet genoeg voor, of juist net iets te veel.</p>]]></description>
      <guid>https://volkskrant.nl/wetenschap/hoeveel-mensen-gingen-er-per-dag-dood-in-andere-oorlogen-ook-hier-blijken-lijstjes-voor-te-bestaan~b479a56a/</guid>
      <pubDate>Fri, 25 Mar 2022 00:00:00 +00:00</pubDate>
    </item>
    <item>
      <title><![CDATA[Lumineus idee: alle mogelijke varianten van detectiveverhalen vangen in een wiskundige structuur]]></title>
      <description><![CDATA[<p>Wat zijn de regels waaraan een goede detectiveroman moet voldoen? Auteur S.S. Van Dine maakt in 1928 een lijst met twintig regels. Bijvoorbeeld: ‘De detective mag nooit de dader zijn’ en ‘Er mag maar één dader zijn, hoeveel moorden er ook worden gepleegd’. Er bestaan allerlei varianten hierop, maar zulke regels willen er doorgaans voor zorgen dat een mysterie ‘eerlijk’ is en dat de lezer alle informatie krijgt die nodig is om zelf de oplossing te vinden. Maar voor elk van dit soort regels bestaat er minstens één heerlijke detective die hem breekt.</p>
<p>Wiskundige en schrijver Alex Pavesi kwam op het lumineuze idee om alle mogelijke varianten van detectiveverhalen te beschrijven met een wiskundige structuur. In het vorig jaar verschenen</p>
<p>Eight Detectives</p>
<p>(vertaald als</p>
<p>Het achtste boek</p>
<p>) voert hij Grant McAllister op. Een fictieve wiskundige die in de jaren dertig de detectivestructuur ontleedde én gebruikte om een verhalenbundel met zeven varianten van een detectiveverhaal te schrijven. Jaren later zoekt eindredacteur Julia Hart hem op, ze wil die bundel opnieuw uitgeven.</p>
<p>Eight Detectives</p>
<p>wisselt gesprekken tussen Hart en McAllister af met de zeven korte verhalen die elk een andere detectivevariant demonstreren.</p>
<p>McAllister beschrijft de vier ingrediënten van een moordmysterie (we komen er zo op waarom hij liever niet de term detectiveverhaal gebruikt) en de eisen waaraan ze moeten voldoen. Je hebt als eerste een groep verdachten nodig. Je wilt minstens twee verdachten om het voor de lezer een mysterie te laten zijn, maar er is in principe geen maximum aan het aantal mogelijke verdachten.</p>
<p>Het tweede ingrediënt zijn één of meer slachtoffers. Er moet minstens één moord zijn om op te lossen. Het derde ingrediënt is een detective, of een groep detectives. Maar McAllister beschouwt de detective niet als strikt noodzakelijk, je kunt een geweldig moordmysterie schrijven waar helemaal geen detective inzit. Vandaar zijn voorkeur voor de term moordmysterie boven detectiveverhaal. Het laatste, en nogal cruciale ingrediënt, zijn de dader of daders. Hiervan wil je er minstens één hebben, maar het kunnen er ook een heleboel zijn (jammer, Van Dine). De enige voorwaarde is dat dader(s) een deelverzameling vormt van verdachten.</p>
<p>Elke bestaande detective is met deze vier ingrediënten te classificeren. Je kunt een verhaal hebben waarin de detective de dader is (alweer jammer voor Van Dine) of een verhaal waarin het slachtoffer een verdachte is. Je kunt vier verdachten hebben die allemaal de dader zijn. Je kunt zelfs een verhaal hebben waarbij de slachtoffers, detectives, verdachten en daders precies dezelfde personen zijn. Het is vermakelijk hoe Pavesi in zijn korte verhalen speelt met deze mogelijkheden.</p>
<p>Het mooiste aan alle theorie in</p>
<p>Eight Detectives</p>
<p>vond ik dat Pavesi de vloer aanveegt met het idee dat je als lezer de dader kunt aanwijzen als je maar alle aanwijzingen hebt gekregen. In een goed moordmysterie zijn alle verdachten netjes gepresenteerd, elk van hen is schuldig of niet en er zijn daarmee eindig veel mogelijke oplossingen. Maar de grote truc is dat de schrijver vervolgens een oplossing kiest die keurig past, maar die je als lezer níét had verwacht. Dat is een troost voor wie zoals ik de ontknoping van Pavesi’s boek totaal niet had zien aankomen.</p>]]></description>
      <guid>https://volkskrant.nl/wetenschap/lumineus-idee-alle-mogelijke-varianten-van-detectiveverhalen-vangen-in-een-wiskundige-structuur~b5bab47d/</guid>
      <pubDate>Fri, 18 Mar 2022 00:00:00 +00:00</pubDate>
    </item>
    <item>
      <title><![CDATA[Gelukkig woon ik in een land waar het oneerlijkste deel van de verkiezingen zit in het afronden bij de restzetels]]></title>
      <description><![CDATA[<p>Het lijkt zo’n eenvoudige vraag: hoe verdeelt een gemeente de zetels als straks de uitkomst van de gemeenteraadsverkiezingen binnen is? Logischerwijs moet een partij die 10 procent van de stemmen krijgt, ook 10 procent van de zetels krijgen. Maar omdat je alleen met hele zetels werkt, kun je in de problemen komen met afronden.</p>
<p>Stel dat je vijf partijen hebt die elk genoeg stemmen kregen voor 1,6 zetels. Samen zouden zij dan recht hebben op acht zetels. Als je per partij afrondt op hele aantallen, krijgen ze elk twee zetels en hebben ze samen tien zetels. Dat zijn er twee te veel, dus dat kan niet.</p>
<p>Misschien moet je dan maar naar beneden afronden. In dat geval krijgen de vijf partijen elk één zetel en houd je van de acht zetels die ze zouden krijgen nog drie zetels over – en wie moet die dan krijgen?</p>
<p>Daar geeft de</p>
<p>kieswet</p>
<p>antwoord op. Eerst krijgen alle partijen door af te ronden naar beneden de ‘volle zetels’ waar ze recht op hebben. ‘De overblijvende zetels, die restzetels worden genoemd, worden, indien het aantal te verdelen zetels negentien of meer bedraagt, achtereenvolgens toegewezen aan de lijsten die na toewijzing van de zetel het grootste gemiddelde aantal stemmen per toegewezen zetel hebben. Indien gemiddelden gelijk zijn, beslist zo nodig het lot.’</p>
<p>Hier zie je weer hoe merkwaardig wetten kunnen zijn, want als een gemeente minder dan negentien zetels te verdelen heeft, wordt er een andere – ingewikkeldere – procedure gevolgd.</p>
<p>Maar goed, laten we ons richten op die procedure bij minstens 19 zetels. Neem bijvoorbeeld de Drentse gemeente Aa en Hunze met 21 zetels. Bij de vorige gemeenteraadsverkiezingen in 2019 werden daar 13.100 stemmen uitgebracht op zes politieke partijen. De grootste partij Combinatie Gemeentebelangen kreeg 5.579 oftewel 42,6 procent van de stemmen. Daarmee zouden ze op 8,9 zetels komen, met de procedure uit de kieswet eindigden ze op 10 zetels. GroenLinks zou met 12,4 procent van de stemmen op 2,6 zetels komen, maar kreeg uiteindelijk 2 zetels.</p>
<p>Sander Lam legt op pyth.eu/restzetelverdeling uit dat je de procedure om restzetels te verdelen kunt zien als het uitrekken van een elastiek. Grote partijen krijgen een groter stuk elastiek en rekken daarmee ook meer uit dan kleine partijtjes. Deze methode werkt in het voordeel van grotere partijen, zoals we ook zagen in het voorbeeld van Aa en Hunze.</p>
<p>In de loop der jaren hebben heel wat politicologen geklaagd dat dit</p>
<p>oneerlijk</p>
<p>is. Maar er hebben ook weer politicologen bepleit dat het</p>
<p>juist een eerlijke methode</p>
<p>is. Lam laat zien dat je door met variabelen in het systeem te spelen ervoor kunt kiezen of je grote dan wel juist kleine partijen wil bevoordelen bij het verdelen van de restzetels. Hij concludeert: ‘Het is niet aan wiskundigen om hierin partij te kiezen, wel kunnen wiskundigen verhelderen wat er eigenlijk gebeurt en de politici en politicologen instrumenten aanreiken om hun werk beter te doen.’</p>
<p>Ik geloof dat ik vooral heel gelukkig ben dat ik in een land woon waar het oneerlijkste deel van de verkiezingen zit in het afronden bij de restzetels.</p>]]></description>
      <guid>https://volkskrant.nl/wetenschap/gelukkig-woon-ik-in-een-land-waar-het-oneerlijkste-deel-van-de-verkiezingen-zit-in-het-afronden-bij-de-restzetels~b7219647/</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[Laten we nieuwe dekens sturen naar de Oekraïense vluchtelingen, maar ook naar de andere]]></title>
      <description><![CDATA[<p>De stoep van onze buren stond vol met verhuisdozen, kratten en grote boodschappentassen. Ze waren een inzamelingsactie begonnen voor Oekraïense vluchtelingen en de hele wijk kwam aansjouwen met spullen. Sommigen brachten dingen die al een tijd op zolder leken te hebben gestaan: afgedragen kleding en speelgoed uit de jaren tachtig. Anderen waren speciaal naar de winkel gegaan en kwamen nieuwe dekens brengen, met de kaartjes er nog aan.</p>
<p>Ik moest denken aan hoe cijferkoning Hans Rosling ooit vertelde over zijn jeugdherinnering aan een hulpactie. Hij was een Zweedse kleuter toen Nederland in 1953 getroffen werd door de watersnoodramp. Hij hoorde zijn ouders discussiëren over de vraag of ze hun oude of nieuwe dekens naar Nederland moesten sturen. Zijn ouders kozen er uiteindelijk heel bewust voor om hun twee beste dekens te sturen en zelf weer onder de oude te gaan slapen.</p>
<p>Ik kon Roslings anekdote niet terugvinden in zijn boeken. Ik vroeg Peter ten Wolde, die het gedachtengoed van Rosling in Nederland uitdraagt, of hij wist waar dit verhaal stond. Ten Wolde wees me op een interview uit 2015, gewoon in</p>
<p>de Volkskrant</p>
<p>, waarin Rosling deze herinnering ophaalde.</p>
<p>Ik raad iedereen aan dat interview te herlezen, Rosling zegt zoveel dingen die raak zijn voor de situatie van nu. ‘Wij als wereldbevolking hebben gezamenlijk een probleem: oorlog. Dát moeten we oplossen.’</p>
<p>In 2015 had Rosling het niet over Oekraïne, maar onder andere over de oorlog in Syrië en de humanitaire crisis in Irak. Hij bepleit dat Europeanen vol vooroordelen zitten over ‘ontwikkelingslanden’ (een term waarvan Rosling overigens vindt dat je hem niet zou moeten gebruiken): ‘Westerlingen weten zeker dat ontwikkelingslanden louter bevolkt worden door moslims en Afrikanen, dat die het geen zier kan schelen of hun dochter onderwijs krijgt, dat ze zoveel kinderen krijgen als ze kunnen. Dat is allemaal niet waar! Fout!’ Hij legt uit dat onwetendheid over de rest van de wereld een groot probleem is, omdat 90 procent van de toekomst van Nederland afhangt van wat er buiten Europa gebeurt.</p>
<p>Ik moest aan deze woorden van Rosling denken toen ik de afgelopen week zag hoe de Oekraïense vluchtelingen werden</p>
<p>afgezet tegen vluchtelingen uit andere landen</p>
<p>. De Oekraïense politicus die vertelde hoe vreselijk het was dat hij Europese mensen met blond haar en blauwe ogen zag sterven. De Amerikaanse journaliste die zei: ‘Dit zijn geen vluchtelingen uit Syrië: ze zijn christelijk, ze zijn wit.’ De Britse journalist die schreef dat dit gaat om mensen die Netflix kijken en Instagram hebben.</p>
<p>Het klinkt bijna alsof een oorlog minder erg is als hij mensen treft die níét wit, christelijk, Europees en in het bezit van een Instagram-account zijn. Alsof je hen dan niet zou moeten helpen. Rosling zei in 2015 over Irak en Syrië: ‘Het is niet moeilijk. We hebben een verschrikkelijk humanitair probleem en dat moeten we oplossen. Soms moeten we de nieuwe dekens sturen en niet de oude. Dat is de essentie.’</p>
<p>Laten we nieuwe dekens sturen naar de Oekraïense vluchtelingen, maar ook naar de andere.</p>]]></description>
      <guid>https://volkskrant.nl/wetenschap/laten-we-nieuwe-dekens-sturen-naar-de-oekraiense-vluchtelingen-maar-ook-naar-de-andere~b6ed624a/</guid>
      <pubDate>Fri, 4 Mar 2022 00:00:00 +00:00</pubDate>
    </item>
    <item>
      <title><![CDATA[Greenwashing: een pakketje schroot met een dun laagje groen]]></title>
      <description><![CDATA[<p>Shell pochte in zijn reclame dat het bedrijf ‘miljoenen kilometers schoner maakt’ met bussen die op groene waterstof rijden. De Reclame Code Commissie gaf Shell inmiddels</p>
<p>drie berispingen voor deze campagne</p>
<p>. Shell mag zich niet meer ‘een van de grootste aanjagers van de energietransitie’ noemen, de waterstof blijkt nog niet groen te zijn en die miljoenen kilometers vormen slechts een fractie van het totaal aantal gereden kilometers.</p>
<p>Als getallenliefhebber ga ik graag wat dieper in op die miljoenen. De NOS citeert degene die de klacht indiende bij de Reclame Code Commissie: ‘Uit gegevens van het Centraal Bureau voor de Statistiek (CBS) valt af te leiden dat er in Nederland jaarlijks 700 miljoen buskilometers worden gereden. Als Shell in staat zou zijn om daar enkele miljoenen kilometers van schoon te maken, dan gaat het nog altijd over maar 0,5 procent van alle kilometers.’</p>
<p>Zelfs dat bleek nog te optimistisch, want het ging om twee miljoen kilometers die op waterstof waren gereden. Twee miljoen, precies het minimum dat je nodig hebt om met enig recht over het meervoud miljoenen te spreken. Dat komt dus neer op minder dan 0,3 procent van de gereden kilometers.</p>
<p>Het is alsof je 332 hamburgers van vlees uit de bio-industrie plus één burger van zeewier verkoopt en vervolgens op posters laat drukken dat jij het voortouw neemt in de transitie naar vegetarische producten. Het is alsof je T-shirts laat maken van abominabele stof die niet langer meegaat dan één seizoen mét een kek borstzakje van gerecycled materiaal en vervolgens een campagne start dat jij heel erg voor duurzaamheid bent. Het is alsof je in een literfles frisdrank 3 milliliter echt vruchtensap doet en van de daken schreeuwt dat jij een activist bent voor gezondere voeding.</p>
<p>Het is kortom wat talloze bedrijven doen: greenwashing. Bedrijven presenteren zich als veel duurzamer en maatschappelijk betrokkener dan ze zijn. Maar dat is vooral reclame, het is een pakketje schroot met een dun laagje groen. Ze doen een klein duurzaam projectje en blazen dat enorm op, schermen met keurmerken die niets betekenen en roepen in vage termen over hoe goed ze bezig zijn. Teun van de Keuken en consorten trekken al jaren ten strijde tegen dit soort marketing, maar het lijkt alleen maar erger te worden.</p>
<p>Christine Otten</p>
<p>schreef</p>
<p>eind vorig jaar over hoe ‘bedrijven niet alleen de taal, maar vooral ook de boodschap van zo’n beetje ieder maatschappelijk protest, verzet of kritiek overnemen, zich toe-eigenen en vertalen in reclameboodschappen waarvan je bijna de tranen in de ogen krijgt en denkt: ‘Yes!! Er verandert eindelijk echt iets!’</p>
<p>Er verandert niets, vrees ik.</p>
<p>(Voor wie liever een optimistischer einde aan deze column wil: Gelukkig zijn er wereldwijd miljoenen mensen die blijven klagen en blijven vechten en die de wereld echt schoner en beter proberen te maken.)</p>]]></description>
      <guid>https://volkskrant.nl/wetenschap/greenwashing-een-pakketje-schroot-met-een-dun-laagje-groen~be0ad1c1/</guid>
      <pubDate>Fri, 25 Feb 2022 00:00:00 +00:00</pubDate>
    </item>
    <item>
      <title><![CDATA[Een geweldig wiskundig raadsel: het gouden briefje vinden in een stapel van 1 miljoen enveloppen]]></title>
      <description><![CDATA[<p>Lezer Just Bent stuurde me een geweldig wiskundig raadsel. In een sporthal liggen een miljoen genummerde enveloppen, netjes op volgorde van nummer 1 tot en met 1.000.000. In een van deze enveloppen zit een gouden briefje en als jij dat vindt, krijg je 1 miljoen euro. In alle enveloppen met een lager nummer dan de envelop met het gouden briefje zit een groen briefje, in alle hogere nummers zit een rood briefje.</p>
<p>Jij mag enveloppen openen om het gouden briefje te zoeken. Hierbij zijn er twee onverbiddelijke regels (ik citeer hier Just, voor jullie boos op mij worden omdat de regels wel erg wreed zijn, zelfs voor een wiskundig raadsel):</p>
<p>1. Zodra je twee keer achter elkaar een rood briefje vindt, moet je stoppen en mag je de rest van je leven alleen nog maar kattenbrokjes eten.</p>
<p>2.Als je 28 enveloppen hebt geopend en je hebt nog steeds geen gouden briefje, word je de rest van je leven naakt in een kooi tentoongesteld in Artis.</p>
<p>Wat moet je doen om het gouden briefje te vinden, zonder ook maar enig risico te lopen op een beestachtige straf?</p>
<p>Als je een willekeurige envelop pakt en een groen briefje vindt, vallen alle enveloppen met lagere nummers af. Je kunt dan een stuk verderop een volgende envelop openen. Als je een rood briefje pakt, vallen alle enveloppen daarboven af. Maar om te voorkomen dat je de rest van je leven kattenbrokjes eet, moet je daarna de laagste overgebleven envelop pakken, want je wilt geen risico lopen op een rood briefje. Hoe zorg je dat je altijd binnen 28 enveloppen dat gouden briefje hebt?</p>
<p>Dit raadsel ontstond door een misverstand: in de oorspronkelijke versie was je af als je in totaal twee rode briefjes pakte. Maar een vriend van Just Bent begreep dat je nooit twee rode briefjes na elkaar mocht pakken. Dit zorgde voor een compleet andere puzzel met een verrassende oplossing.</p>
<p>Het blijkt best lastig om uit te rekenen wat de beste strategie is. Dat past allemaal niet in deze column, maar wiskundige K.P. Hart geeft een mooie uitgebreide uitleg op</p>
<p>pyth.eu/de-gouden-envelop</p>
<p>.</p>
<p>De truc is dat je moet zorgen dat er evenveel enveloppen afvallen wanneer je een rode envelop en vervolgens een groene pakt als wanneer je twee groene enveloppen na elkaar pakt. Dit doe je door steeds de envelop te pakken die op 38,1966… procent van de overgebleven enveloppen zit (waarbij je steeds op hele getallen naar boven afrondt). Die 38,1966… procent is afgeleid van de gulden snede – de legendarische verhouding die tot vreugde van Just Bent ineens opdook in zijn puzzel.</p>
<p>De eerste envelop die je openmaakt is 381.967. Is die rood, dan neem je daarna briefje 1 en heb je vervolgens nog 381.965 enveloppen over. Is het briefje in envelop 381.967 groen, dan neem je daarna envelop 618.034. Als die ook groen is, dan heb je daarna ook nog 381.965 enveloppen over. (Als dat tweede briefje rood is, heb je gek genoeg geluk, want dan wordt het makkelijker.) Zo werk je stapje voor stapje verder en zul je altijd binnen 28 enveloppen het gouden briefje vinden.</p>]]></description>
      <guid>https://volkskrant.nl/wetenschap/een-geweldig-wiskundig-raadsel-het-gouden-briefje-vinden-in-een-stapel-van-1-miljoen-enveloppen~bba0ce8c/</guid>
      <pubDate>Fri, 18 Feb 2022 00:00:00 +00:00</pubDate>
    </item>
    <item>
      <title><![CDATA[Vergeleken met de generatie die na ons komt, hadden wij ‘the easy life’]]></title>
      <description><![CDATA[<p>‘</p>
<p>Live the easy life</p>
<p>’, jubelde een spandoek bij een nieuwbouwproject waar ik langs fietste. The easy life, wie zou dat niet willen? Die avond zocht ik meer informatie op over deze Leidse appartementen die binnenkort onder de naam The Station House in de verhuur gaan.</p>
<p>De website staat vol foto’s van mensen die inderdaad een heerlijk leven lijken te hebben. Er is ook een FAQ met veelgestelde vragen zoals ‘Kan ik huurtoeslag ontvangen?’ (Nee) en de vraag die werkelijk iedereen had en die helemaal niet door een blije projectmedewerker is ingetypt: ‘Huren is slim en luxe! Waarom?’</p>
<p>Ik dacht terug aan het appartement dat wij jarenlang huurden, precies aan de andere kant van het spoor van The Station House. We hadden een lichte, dubbele woonkamer, twee grote slaapkamers, een losse keuken en beneden een berging voor onze fietsen. Goed, we hadden ook wat schimmel in de badkamer en we hoorden geregeld de karaoke van de buren door de muur heenkomen. Maar het waren leuke buren en in de zomer zaten we met de halve flat op het grasveld tussen de gebouwen en aten daar samen. Als ik er zo aan terugdenk, dat wás the easy life.</p>
<p>De nieuwe appartementen van The Station House blijken wel kleiner dan de ruim 100 vierkante meter die wij destijds hadden. Het grootste appartement van 83 vierkante meter is er vanaf 1.130 euro per maand. De kleinste appartementen van 44 vierkante meter zijn 830 euro per maand. In de behulpzame FAQ vind ik dat dit de kale huurprijs is en dat daarbij maandelijks nog ongeveer 75 euro aan servicekosten komt, plus natuurlijk water, elektra, verwarming, verzekering en (gemeente)belasting.</p>
<p>Ik zocht toch eens op wat wij in 2010 betaalden: dat was een kale huurprijs van 461 euro per maand, met inflatie zou dat in deze tijd 563 euro zijn. Het grootste appartement in The Station House is twee keer zo duur, voor minder ruimte.</p>
<p>Misschien is huren helemaal niet zo slim en luxe en zou je beter een huis kunnen kopen. Met een maandbedrag van 1.130 euro kun je ook een hypotheek betalen voor een huis van zo’n 350 duizend euro. Maar daarvoor blijk je in Leiden ook niet veel te kunnen vinden dat groter dan wel mooier is. Een appartement in de buurt van het centrum van 70 vierkante meter, of een wat grotere flat in een wijk aan de rand van de stad. Er staat niet veel te koop en ik weet dat er meestal ook nog flink boven de verkoopprijs wordt geboden. Plus dat een hypotheek kunnen betalen niet betekent dat je die ook daadwerkelijk kunt krijgen.</p>
<p>Met enige deemoed bedenk ik dat wij toen wij ons huurappartement verlieten een huis kochten voor minder dan 250 duizend euro. Met drie slaapkamers, een zonnige tuin, een ruime zolder en ook nog eens zonder schimmel. Ik was net begonnen als zzp’er, maar we kregen desondanks een hypotheek.</p>
<p>Vrienden uit mijn generatie van veertigers mopperen soms dat wij het op de woningmarkt veel moeilijker hebben dan onze ouders vroeger. Maar vergeleken bij de generatie die na ons komt, hadden wij the easy life.</p>]]></description>
      <guid>https://volkskrant.nl/wetenschap/vergeleken-met-de-generatie-die-na-ons-komt-hadden-wij-the-easy-life~b90a83a3/</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title><![CDATA[De wetenschapper over wie ik schreef, bleek er nogal verwerpelijke ideeën op na te houden. Ai, dat wist ik niet]]></title>
      <description><![CDATA[<p>Als je vertelt over een goed idee van een wetenschapper, moet je het dan ook benoemen als die wetenschapper daarnaast nogal verwerpelijke ideeën had? Vorige week schreef ik hier over de quincunx van Francis Galton, een bord met pinnetjes waarop knikkers vallen en dat je kunt gebruiken om allerlei wiskundige principes te demonstreren.</p>
<p>Wetenschapsfilosoof Sylvia Wenmackers schreef me daarna: ‘Of ik de column over het heerlijke knikkerbord apprecieer: ja! Of ik jaloers ben dat je ermee mocht spelen experimenteren: ja! Of ik toch iets mompel over wetenschappelijk racisme en eugenetica bij de naam Francis Galton: ook ja.’</p>
<p>Ai, dat wist ik niet over Galton. Ik had wel de originele publicatie waarin hij zijn knikkerbord introduceerde opgezocht en daarvan de pagina’s gelezen waar die quincunx werd geïntroduceerd. Het boek heette</p>
<p>Natural Inheritance</p>
<p>, maar het stuk dat ik las, ging alleen over kansrekening en niet over erfelijkheid en ik had verder niet nagedacht bij de titel.</p>
<p>Wenmackers stuurde me een artikel van</p>
<p>The Conversation</p>
<p>over Galton. Daar las ik onder andere dat Galton de term eugenetica introduceerde en nogal enthousiast was over het idee om superieure rassen aan te moedigen om meer kinderen te krijgen en inferieure rassen te laten uitsterven. Had ik dit moeten noemen bij een column die niet over hem als persoon, maar over een wiskundig idee van hem ging? En maakt het daarbij uit dat hij zijn knikkerbord nu juist had bedacht om zijn ideeën over erfelijkheid te demonstreren?</p>
<p>Als ik lesgeef, vind ik het goed om aan studenten te laten zien waar ideeën vandaan komen. Wiskundige concepten mogen dan objectief zijn, de wetenschappers die ze bedachten hadden meningen, vooroordelen en allerlei andere menselijke eigenschappen. Je kunt niet doen alsof de wetenschap los staat van de mensen die haar hebben gevormd.</p>
<p>Bij mijn college over het ontwerpen van de vragenlijsten behandelen we bijvoorbeeld de Likert-schaal, die veelvuldig gebruikt wordt om antwoorden te meten en vergelijken. Bijvoorbeeld met een enquêtevraag als: ‘Ionica Smeets is de beste columnist van</p>
<p>de Volkskrant</p>
<p>. In hoeverre bent u het daarmee eens? ☐ helemaal eens ☐ eens ☐ neutraal ☐ oneens ☐ helemaal oneens.’</p>
<p>In mijn colleges vertel ik hierbij altijd twee dingen die niet bij de tentamenstof horen. Ten eerste: je spreekt het uit als Likkert en niet als Laaikert – want zo sprak bedenker Rensis Likert zijn eigen achternaam uit. Ten tweede: in de voorbeelden waarmee Likert in 1932 zijn schalen introduceerde gaat één schaal over de verhouding tussen witte en zwarte Amerikanen met vragen over wanneer het acceptabel is om een zwart persoon te lynchen. Is Likert daarmee een racist? Dat is te kort door de bocht, ik kan weinig vinden over de ideeën van Likert op dit vlak. Misschien hoopte hij met die vragenlijsten juist racisme aan te tonen – al zou je met deze formuleringen tegenwoordig niet langs een ethische commissie komen.</p>
<p>Ik vind het belangrijk dat studenten zien dat wetenschappelijke ideeën die we nog dagelijks gebruiken, zijn geïntroduceerd op een manier die we in onze tijd misschien niet acceptabel zouden vinden. Nu ik erover nadenk, is dat niet alleen belangrijk voor studenten, maar ook voor anderen. Daarom zal ik een volgende keer als ik iets over een mooi wiskundig idee van Francis Galton schrijf, toch ook kort benoemen wie hij was en wat hij verder óók heeft bedacht.</p>]]></description>
      <guid>https://volkskrant.nl/wetenschap/de-wetenschapper-over-wie-ik-schreef-bleek-er-nogal-verwerpelijke-ideeen-op-na-te-houden-ai-dat-wist-ik-niet~b89d67a7/</guid>
      <pubDate>Fri, 4 Feb 2022 00:00:00 +00:00</pubDate>
    </item>
    <item>
      <title><![CDATA[Besmettingsmodellen voor corona zijn soms net het knikkerbord van Galton]]></title>
      <description><![CDATA[<p>In december opende de vernieuwde familietentoonstelling</p>
<p>Spelen met wiskunde</p>
<p>bij Rijksmuseum Boerhaave. Maar zoals het gaat bij een pandemie, moest het museum dicht vanwege een nieuwe lockdown. Zelf had ik de expositie nog net kunnen bekijken, directeur Amito Haarhuis gaf me een rondleiding tijdens het opbouwen.</p>
<p>Een jaar eerder had hij speciaal voor mij een onderdeel van de wiskundetentoonstelling uit de opslag gehaald. Bij het televisieprogramma</p>
<p>Atlas</p>
<p>zou ik iets vertellen over onzekerheden in voorspellende modellen. En zoals het gaat bij televisie, vroeg de redactie of ik daarbij een soort experiment kon laten zien. Toen dacht ik aan de knikkerbaan uit</p>
<p>Spelen met wiskunde</p>
<p>. Dat is een bord met pinnetjes erop waarop knikkers vallen.</p>
<p>Het heet een Galtonbord of een quincunx – genoemd naar het patroon met vijf stippen, waarbij er vier samen een vierkant vormen en de vijfde in het midden staat, zoals bij de vijf op een dobbelsteen. Op het Galtonbord verspringen de pinnetjes per rij als in een quincunx. Je laat een knikker van boven op een pinnetje vallen en die kan dan naar links of rechts rollen. Daaronder zit een versprongen rij pinnetjes waarop de knikker ook weer naar links of rechts kan, en zo verder tot de onderste rij eindigt met opvangbakjes. Toeval bepaalt in welk vakje een knikker eindigt.</p>
<p>Homo universalis Francis Galton bedacht het naar hem vernoemde bord in 1889 en gebruikte het om te demonstreren dat er orde bestaat in schijnbare chaos. Want waar het traject van één losse knikker onvoorspelbaar is, is het patroon van een hele reeks knikkers zeer voorspelbaar. De meeste zullen in het midden eindigen, een groot deel daar pal naast en naar de uiteinden steeds minder. Als je het met heel veel knikkers doet, kom je in de buurt van een normaalverdeling. Galton gebruikte zijn bord ook om te laten zien dat middelmatigheid veel voorkomt en schreef dat het nog veel meer principes illustreerde.</p>
<p>In</p>
<p>Atlas</p>
<p>gebruikte ik het om te laten zien dat in modellen vaak nog allerlei onzekerheden zitten die verschillende kanten op kunnen gaan. Dit geldt bijvoorbeeld voor weersvoorspellingen of – nog net zo actueel als een jaar geleden – coronabesmettingen. Je model beschrijft een patroon van hoe het in de meeste gevallen zal gaan: de verdeling van knikkers. Maar wat er in het echt gebeurt, is de baan van één onvoorspelbare knikker die ook best in het buitenste bakje kan belanden.</p>
<p>Bij het filmen bleek dat de constructie van het bord in Boerhaave nét niet goed werkte: de knikkers konden aan de zijkanten langs de pinnetjes schieten en in één keer naar de uiterste bakjes vallen zonder verder een pinnetje te raken. Zoals dat gaat bij televisie, mompel je dan in jezelf dat dit een tegenvaller is en probeer je er daarna toch maar het beste van te maken en de knikkers zo te laten vallen dat het zo goed mogelijk lijkt op het bedoelde patroon.</p>
<p>Mijn gemompel was niet onopgemerkt gebleven en zoals het gaat bij een wetenschapsmuseum, was een conservator vastberaden om de constructie te verbeteren. In het nu weer geopende</p>
<p>Spelen met wiskunde</p>
<p>zit dus een knikkerbaan die het idee van Galton prachtig demonstreert.</p>]]></description>
      <guid>https://volkskrant.nl/wetenschap/besmettingsmodellen-voor-corona-zijn-soms-net-het-knikkerbord-van-galton~b7ad66e6/</guid>
      <pubDate>Fri, 28 Jan 2022 00:00:00 +00:00</pubDate>
    </item>
    <item>
      <title><![CDATA[Waarom zijn het toch steeds zescijferige codes waarmee je moet inloggen?]]></title>
      <description><![CDATA[<p>Met een grote glimlach op mijn gezicht toetste ik 906609 in toen ik deze week met tweestapsverificatie moest inloggen bij Google. Je moet je inloggegevens natuurlijk niet delen met anderen, maar dit getal is al een week verlopen en bovendien was het niet van Google, maar van een andere aanbieder die ook een zescijferige code gebruikt bij het inloggen. Maar het was wel echt 906609, wat dus een tamelijk spectaculair getal is met die 906 en 609 die het omgekeerde van elkaar zijn en die allebei ondersteboven te lezen zijn.</p>
<p>Het viel me sowieso op dat er vaak mooie getallen tussen die inlogcodes zaten en ik vroeg me al af of die speciaal zo uitgekozen waren, tot iemand me er fijntjes op wees dat dit meer aan mij lag dan aan die getallen. Blijkbaar wordt niet iedereen enthousiast als ze 719333 moeten intoetsen, terwijl dit een priemgetal is dat priem blijft als je er aan de rechterkant steeds een cijfer vanaf haalt (71933, 7193, 719, 71 en 7 zijn ook allemaal ondeelbaar).</p>
<p>Een collega vroeg zich iets heel anders af bij die codes: waarom zijn het toch steeds zescijferige codes? Dáár had ik dan weer nooit bij stilgestaan. Maar toen ik het nakeek klopte het. Google, DigiD, Paypal, Twitter en nog talloze plekken waar ik inlog, gebruiken inderdaad stuk voor stuk codes van zes cijfers. Dat kan toch haast geen toeval zijn, waarom doen ze dat?</p>
<p>Die zes cijfers lijken een compromis tussen veiligheid en gebruiksvriendelijkheid. Hoe langer de code, hoe moeilijker hij te raden is. Een zescijferige code is honderd keer moeilijker om te raden dan een viercijferige.</p>
<p>Maar hoe langer de code is, hoe moeilijker hij foutloos over te typen is. Vaak moet je zo’n code ook even kort onthouden, als je hem bijvoorbeeld op je telefoon in een tekstbericht krijgt en dan in een app op dezelfde telefoon met de hand moet invoeren.</p>
<p>Mensen kunnen gemiddeld</p>
<p>zo’n vijf tot negen cijfers in hun kortetermijngeheugen opslaan</p>
<p>. Er zijn verschillen tussen culturen en natuurlijk tussen individuen. Toen ik mezelf speciaal voor deze column testte, lukte het me om negen cijfers onthouden. Maar dat lukt alleen als ik me héél goed concentreer, want in de praktijk ben ik reddeloos verloren als mensen de acht cijfers van hun mobiele nummer noemen en ik die moet onthouden tot ik een pen heb gevonden om ze op te schrijven. Acht is gewoon net te veel.</p>
<p>Zes cijfers onthouden lukt me eigenlijk altijd wel. Het is aardig om eens aan anderen te vragen hoe zij dat doen. Stel dat je 168214 moet onthouden. Hoe doe je dat in je hoofd? Ik maak hier automatisch twee groepjes van drie van, waarbij ik het eerste opsla als ‘honderdachtenzestig’ en het tweede als ‘twee-één-vier’. Maar het kan ook als zes losse cijfers, of als drie groepjes van twee of als je een held bent gewoon in één keer als honderdachtenzestigduizendtweehonderdveertien.</p>
<p>Is zes hiermee het ideale aantal cijfers voor een code bij tweestapsverificatiecode? Welnee. Er zijn ook bedrijven die er vier gebruiken, of die (heel slim qua veiligheid) zowel cijfers als letters combineren. Maar ik vermoed dat de meeste bedrijven nu domweg een zescijferige code gebruiken, omdat de meeste andere bedrijven ook een zescijferige code gebruiken.</p>]]></description>
      <guid>https://volkskrant.nl/wetenschap/waarom-zijn-het-toch-steeds-zescijferige-codes-waarmee-je-moet-inloggen~b03e456d/</guid>
      <pubDate>Fri, 21 Jan 2022 00:00:00 +00:00</pubDate>
    </item>
  </channel>
</rss>
