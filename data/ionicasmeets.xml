<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Ionica Smeets droeg 30 dagen achter elkaar dezelfde jurk. ‘Belangrijkste les: mensen zijn nauwelijks bezig met hoe ik eruitzie’]]></title>
      <description><![CDATA[<p>Aan de eettafel vertelde ik over een challenge waarbij mensen dertig dagen achter elkaar dezelfde jurk dragen. Mijn puberzoon rolde met zijn ogen en zuchtte dat het echt supergênant zou zijn als ik dertig dagen hetzelfde zou aantrekken. Ik vertelde hem maar niet dat ik de jurk al had besteld. Er zit een aantal ideeën achter wekenlang elke dag hetzelfde kledingstuk dragen. Minder nadenken over wat je aandoet. Minder kleding nodig hebben. Minder tijd bezig zijn met de was (al mag je het kledingstuk tijdens deze challenge wel wassen als het nodig is). Beseffen dat de meeste mensen helemaal niet zo op je letten. Hoe meer ik erover nadacht, hoe aantrekkelijker ik deze challenge vond. En dus besloot ik het te proberen: dertig dagen achter elkaar dezelfde zwarte jurk dragen, steeds minstens acht uur per dag. Maar ook dit vertelde ik niet aan mijn zoon. Dag 1 Op een podium met de jurk en een mooi jasje erover. Prima start. Dag 4 Zonder jasje of vestje staat de jurk eigenlijk niet zo elegant. Dag 6 Lichte zweetgeur. Jurk ’s avonds in de wasmachine, volgende ochtend is hij droog. Dag 8 Weekend blijkt ineens lastig. Geen zin in een panty, dus dan maar een legging. Lelijk vest erover en vrezen dat ik verander in gek kattenvrouwtje. Vest weer uit want te warm in de zon. Dag 9 Een universiteitshoodie over de jurk voor de staking tegen onderwijsbezuinigingen. Trui over een jurk, dat deed ik nog nooit. Dag 10 Nu maar eens een bloesje onder de jurk. Complimentje van modebewuste collega. Dag 11 Vertel een vriendin dat ik voor de elfde dag dezelfde jurk draag. Ze antwoordt: ‘Dat is bijna een religie.’ Dag 16 Belangrijke bijeenkomst met hoge bestuurders, met gouden hakken en een sjiek jasje past de jurk daar prima tussen. Dag 19 De jurk als uniform bevalt me uitstekend. Na werk hang ik hem uit en schiet in een comfortabel huispak. Dag 20 Het is lente, prachtig weer en ik doe een zwarte jurk aan. Met een gekleurde broche die al jaren ongebruikt in mijn nachtkastje lag, wordt het toch een vrolijke outfit. Dag 22 Vriend vraagt of ik dat jurkje gisteren niet ook aan had. Dag 26 Nachtje weg en waar ik normaal een complete schone outfit meeneem, gooi ik nu alleen schoon ondergoed en panty’s in mijn tas. Op dag 30 maak ik de balans op. De afgelopen weken dacht ik toch best veel na over wat ik zou aantrekken, omdat ik het saai vond om steeds precies hetzelfde te dragen. Maar nieuwe combinaties maken met kleding die ik al had, lukte heel goed. Een grote eyeopener is dat ik de jurk zo weinig hoefde te wassen: gemiddeld eens per week. Elke dag luchten en soms een kledingroller of stoomapparaat erover waren genoeg. Dit betekent dat ik op reis voortaan veel minder kleding ga meenemen. En nette kleding gelijk na werk uithangen, houd ik er ook in. Maar de belangrijkste les is dat de meeste mensen inderdaad nauwelijks bezig zijn met hoe ik eruitzie. Die avond vraag ik mijn zoon of hem de afgelopen weken iets is opgevallen aan mij. Welnee: helemaal niets. Vragen of reacties: ionica@volkskrant.nl.</p>]]></description>
      <guid>https://www.volkskrant.nl/wetenschap/ionica-smeets-droeg-30-dagen-achter-elkaar-dezelfde-jurk-belangrijkste-les-mensen-zijn-nauwelijks-bezig-met-hoe-ik-eruitzie~bd11fbf9/</guid>
      <pubDate>Fri, 11 Apr 2025 00:00:00 +0200</pubDate>
    </item>
    <item>
      <title><![CDATA[Het onderzoek naar moslimdiscriminatie had 44 respondenten. Dat is dus niet ‘een handjevol’, zoals het werd afgedaan]]></title>
      <description><![CDATA[<p>Vorige week verscheen het Nationaal onderzoek moslimdiscriminatie. ‘Flutonderzoek’, aldus de PVV. De BBB mopperde dat het onderzoek aan alle kanten rammelt. En het CDA schreef het af vanwege een ‘handjevol respondenten’. Geweldig dat politici zo scherp zijn op de methodologische kwaliteit van onderzoek. Jammer dat ze deze kritische blik alleen opzetten bij onderzoek waarvan de uitkomsten hun niet bevallen. En helemaal jammer dat ze het verschil is tussen kwantitatief en kwalitatief onderzoek niet lijken te kennen. Kwantitatief onderzoek verzamelt gegevens in de vorm van cijfers, bijvoorbeeld om verbanden te zoeken. Kwalitatief onderzoek analyseert non-numerieke gegevens, bijvoorbeeld om ervaringen van anderen te begrijpen. Ik vraag mijn studenten weleens wie van hen liever kwantitatief dan kwalitatief onderzoek doet. Meestal gaat dan een groot aantal van de handen omhoog en kan ik bijvoorbeeld vaststellen dat 86 procent van de studenten de voorkeur geeft aan kwantitatief onderzoek. Maar als ik dan vraag waarom ze liever kwantitatief onderzoek hebben, kunnen ze daarop geen cijfermatig antwoord geven. Kwantitatief onderzoek geeft inzicht in het wat en hoeveel, kwalitatief onderzoek in het waarom en hoe. Ze kunnen allebei waardevolle inzichten opleveren en hebben andere kwaliteitsmaten. Deze week testte ik de reacties van een aantal wetenschappers als ik begon over een onderzoek met 44 respondenten. In mijn kleine steekproef zeiden alle kwantitatieve onderzoekers onmiddellijk ‘wat weinig’ en alle kwalitatieve onderzoekers ‘wat veel’. Bij kwantitatief onderzoek heb je namelijk doorgaans grote hoeveelheden data nodig om een valide analyse te kunnen doen. Hoeveel respondenten voldoende zijn, hangt onder andere af van hoe groot het onderzochte effect is en de gebruikte statistische testen. Maar het zijn er vrijwel altijd meer dan honderd. Dat is anders bij kwalitatief onderzoek waarbij je een overzicht wilt krijgen van de soorten ervaringen die er bestaan (en niet tellen hoe vaak elke ervaring voorkomt). Hier is verzadiging de standaard: je stopt zodra je tijdens het verzamelen van data (bijna) geen nieuwe informatie meer krijgt. Richtlijnen noemen tussen de 9 en 17 respondenten, ook weer onder allerlei aannamen. Ontwerpwetenschapper (en oud-collega-columnist) Jasper van Kuijk beschrijft in zijn boek Hoe makkelijk kun je het maken een slim experiment dat laat zien hoe kleine aantallen genoeg kunnen zijn om een goed overzicht te krijgen van wat er speelt. Zestig gebruikers van een softwarepakket werd gevraagd om problemen te rapporteren. Vervolgens werd er gekeken hoeveel problemen allerlei deelgroepjes van die gebruikers vonden. Kleine groepjes van vijf gebruikers vonden gemiddeld liefst 86 procent van de problemen. Groepjes van tien gebruikers ontdekten gemiddeld 95 procent van de problemen en zelfs het allerslechtst presterende tiental rapporteerde nog 80 procent van alle problemen. Van Kuijk noemt ook de wet van de kleine aantallen: als in een test met weinig respondenten een probleem vaker terugkomt, is de kans klein dat dit in de praktijk een zeldzaam probleem is. Terug naar het Nationaal onderzoek moslimdiscriminatie. Dat bestond uit een aantal delen: eerst een overzicht van wat bekend is uit de bestaande literatuur over moslimdiscriminatie (met daarin tientallen kwantitatieve, experimentele studies). Daarna een eigen verdiepende kwalitatieve studie naar hoe moslims discriminatie ervaren, om hun ervaringen beter te begrijpen. Die studie had 44 respondenten. Dat is dus niet ‘een handjevol’, maar een stevig aantal voor kwalitatief onderzoek.</p>]]></description>
      <guid>https://www.volkskrant.nl/columns-opinie/het-onderzoek-naar-moslimdiscriminatie-had-44-respondenten-dat-is-dus-niet-een-handjevol-zoals-het-werd-afgedaan~bf52334f/</guid>
      <pubDate>Fri, 4 Apr 2025 00:00:00 +0200</pubDate>
    </item>
    <item>
      <title><![CDATA[Hoe hard zijn de eierprijzen gestegen? Als wiskundige lees ik in ‘drie keer meer dan’ een verviervoudiging]]></title>
      <description><![CDATA[<p>‘Eierprijzen zijn verdrievoudigd […] ze stegen sinds januari 2005 met 310 procent’, schreef The Guardian deze week. De Britse krant maakte hierbij een klassieke fout, want een stijging met 310 procent is een ruime verviervoudiging. In dit geval steeg de prijs van een dozijn eieren van 1,21 dollar begin 2005 naar 4,95 dollar nu. Het gaat vaak mis met dit soort relatieve toenamen, dat is waarom ik ook altijd zo graag de ruwe getallen wil zien. Zeker als iemand schrijft: ‘drie keer meer dan’. Als wiskundige lees ik in ‘drie keer meer dan’ namelijk een verviervoudiging (de originele hoeveelheid plus drie keer extra die hoeveelheid), maar de meeste mensen bedoelen met deze uitdrukking ‘drie keer zoveel als’. De TaalUnie schrijft hierover fijntjes: ‘Gewone taal volgt niet altijd strikt rekenkundige principes.’ The Guardian paste de kop na een dag overigens aan en noemt de stijging inmiddels netjes een verviervoudiging. Helaas staat er wel nog steeds een misleidende grafiek in hun analyse van inflatie in de Verenigde Staten (waarbij dus vooral eierprijzen de pan uitrijzen). Een illustratie toont van tien producten steeds in twee plaatjes de prijsstijging tussen 2005 en nu. Dit is hoe die van een hele kip werd getoond: Zoals we zien aan de bedragen eronder, verdubbelde de prijs van deze kip. Maar het plaatje laat dat zien door zowel de lengte als de breedte te verdubbelen, waardoor de rechterafbeelding vier keer zo groot is als de linker (en dan laat ik de vermoedelijke hoogte nog buiten beschouwing). Ook dit is een klassieke fout. Ik vroeg me af hoe de eierprijs in Nederland steeg tussen 2005 en nu. Het Centraal Bureau voor de Statistiek heeft een handige tabel met gemiddelde voedselprijzen zodat je die door de tijd heen kunt vergelijken. Zo kostten tien eieren 1,40 euro in 2005. Helaas bleek de huidige eierprijs een stuk lastiger te vinden. De tabel van het CBS liep maar tot 2018. Op zoek naar de meest actuele cijfers belandde ik op het eierdashboard van de Europese Commissie, een hallucinante mix van allerlei grafieken en tabellen waarvan ik nog steeds aan het hyperventileren ben. Toen bedacht ik dat dit een column is en geen peer-reviewed onderzoeksartikel en dat er grenzen zijn aan hoever ik dingen uitzoek terwijl allerlei collega’s gewoon lekker hun mening uittypen. Dus keek ik domweg wat de tien eieren kostten die ik gisteren kocht, dat was 3,99 euro. Als ik gemiddelde eieren kocht in 2005, dan stegen mijn eierprijzen met 185 procent. Tot slot een rekenvraag over taal: dat malle dubbele meervoud eieren heeft drie keer zoveel letters als het enkelvoud ei. Is er een woord waarbij dit extremer is?</p>]]></description>
      <guid>https://www.volkskrant.nl/wetenschap/hoe-hard-zijn-de-eierprijzen-gestegen-als-wiskundige-lees-ik-in-drie-keer-meer-dan-een-verviervoudiging~bd090cc1/</guid>
      <pubDate>Fri, 28 Mar 2025 00:00:00 +0100</pubDate>
    </item>
    <item>
      <title><![CDATA[Waar ligt de grens tussen amateur en professional in de wetenschap (en bij Donny Ronny)?]]></title>
      <description><![CDATA[<p>Terwijl cabaretier Donny Ronny vol overgave danste op het podium, dacht ik op rij zes na over de parallellen tussen zijn werk en de wetenschap. De voorstelling Donny Ronny Danst kreeg nogal uiteenlopende recensies. Vier sterren in NRC, maar in de Volkskrant gaf Annette Embrechts slechts één ster. Ooit zat ik in een wetenschappelijke jury waarin we dertig onderzoeksprojecten moesten beoordelen op kwaliteit, innovatie en maatschappelijke relevantie. Eén voorstel eindigde bij het ene jurylid op nummer één en bij het andere op nummer dertig. Die twee juryleden kwamen uit verschillende vakgebieden en hadden totaal andere standaarden voor wat goed, vernieuwend en belangrijk onderzoek was. Wetenschappers kunnen dus net als theaterrecensenten totaal andere ideeën hebben over wat kwaliteit is, sterk afhankelijk van de bril waarmee ze kijken. Terug naar Donny Ronny (en een andere parallel met de wetenschap). Tijdens zijn openingsdans werd onmiddellijk duidelijk dat hij geen professionele danser is. Ik vroeg me af hoeveel hij improviseerde. Deed hij maar wat met die pasjes? Hoe serieus nam hij zijn eigen voorstelling eigenlijk? Toen hij daarna doodleuk nog eens precies hetzelfde nummer deed, met precies dezelfde bewegingen, had ik mijn antwoord. Het is net als in de wetenschap: een eenmalig resultaat bewijst weinig. Pas als je het een tweede keer kunt herhalen met hetzelfde resultaat, dan heb je echt iets. Tegen het einde van de voorstelling deelde Donny Ronny een brief uit aan de zaal en terwijl hij lullig langs de rijen liep met een stapel A4’tjes, kreeg ik flashbacks naar talrijke wetenschappelijke bijeenkomsten waar we de hand-out ook even moesten doorgeven. In deze brief schrijft Gover Meit (de kunstenaar achter de artiestennaam Donny Ronny en eerder Stefano Keizers): ‘Mijn voorstelling gaat over de waarde van amateurisme binnen het professionele podium.’ Ik mijmerde over wat amateurisme nu eigenlijk betekent. Hoe ver mag je buiten je eigen domein stappen voor je weer een amateur bent? Waar ligt de grens tussen amateurs en professionals bij wetenschap? En wanneer verloopt expertise eigenlijk? Sinds mijn proefschrift uit 2010 heb ik niet meer in de wiskunde gewerkt, toch noemt niemand me een amateur als ik word aangekondigd als wiskundige. Meits brief was gericht aan Conny Janssen. De poster van Donny Ronny leek namelijk nogal op de posters van haar vermaarde dansgezelschap Conny Janssen Danst – en Janssen had hem vriendelijk verzocht om duidelijk te maken dat zijn voorstelling niets met haar werk te maken had. De volgende ochtend stuurde een van de vriendinnen met wie ik naar Donny Ronny Danst ging een fragment uit de talkshow Bar Laat met een heel open gesprek tussen Meit en Janssen. Waarbij Janssen zei dat ze met enorme bewondering en respect had gekeken naar deze voorstelling van een performancekunstenaar. En toen kwam als verrassing de éénsterrenrecensent uit de coulissen die, ook best dapper, haar recensie kwam toelichten. Ze noemde daarbij voorbeelden van dansvoorstellingen met amateurs die ze wél goed vond. Al die voorbeelden leken één ding gemeen te hebben: ze waren gemaakt door professionele choreografen mét amateurs. Net zoals burgerwetenschappers doorgaans pas serieus worden genomen als ze samenwerken met professionele onderzoekers. Maar dat is iets voor een aparte column. Vragen of reacties? ionica@volkskrant.nl Lees hier alle artikelen over dit thema</p>]]></description>
      <guid>https://www.volkskrant.nl/wetenschap/waar-ligt-de-grens-tussen-amateur-en-professional-in-de-wetenschap-en-bij-donny-ronny~b5103002/</guid>
      <pubDate>Fri, 21 Mar 2025 00:00:00 +0100</pubDate>
    </item>
    <item>
      <title><![CDATA[Ik sprak burgers die sceptisch waren over wetenschap: spannend. Maar ook ontzettend tof]]></title>
      <description><![CDATA[<p>Vorige week was ik uitgenodigd bij het Nationaal Burgerberaad Klimaat en dat vond ik zowel ontzettend tof als ontzettend spannend. In dit burgerberaad buigen 175 mensen zich een half jaar lang over de vraag: hoe kunnen we als Nederland eten, spullen gebruiken en reizen op een manier die beter is voor het klimaat? Uiteindelijk geeft het burgerberaad hierover een advies aan het kabinet. De deelnemers zijn geselecteerd door loting. Eerst kregen zeventigduizend willekeurig gekozen mensen uit het niets een uitnodigingsbrief (bijna alsof je op een dag hoort dat je naar tovenaarsschool Zweinstein mag). Vervolgens zijn uit de aanmeldingen op een zodanige manier 175 deelnemers geloot dat het beraad qua samenstelling zoveel mogelijk lijkt op de Nederlandse bevolking, waarbij gelet werd op geslacht, leeftijd, opleidingsniveau, provincie en mening over het klimaatbeleid. Ontzettend tof. Voor de sessie van vorige week hadden de burgers vijftig deskundigen uitgenodigd, zowel vanuit theorie als praktijk en ook met allerlei verschillende opvattingen. Ik was gevraagd omdat ze met mij wilden praten over hoe wetenschap werkt en hoe je kunt beoordelen of informatie betrouwbaar is. Nogmaals: ontzettend tof. Maar ik vond het dus ook ontzettend spannend. Hoe zou het zijn om met burgers in gesprek te gaan die sceptisch zijn tegenover wetenschap? Want die moesten er ook wel tussen zitten. Uiteindelijk sprak ik vier keer een uur met een groep van ongeveer tien mensen (samen met moderator Michaël Bloos en tekenaar Janneke de Boer, die een visueel verslag maakte voor wie er niet bij kon zijn). Elk gesprek was totaal anders, afhankelijk van wie er zaten. We spraken over het verschil tussen misinformatie (onjuiste informatie die verspreid wordt zonder verkeerde bedoelingen) en desinformatie (onjuiste informatie die bewust wordt verspreid om mensen te misleiden). Mensen vroegen hoe je (on)betrouwbare informatie kunt herkennen (onder andere door de bron te controleren, te vragen of die wel de juiste expertise heeft en door te kijken of er consensus is over deze informatie – en door dit vooral extra goed te doen bij dingen die precies passen bij waar jij zelf in gelooft). We spraken over open wetenschap, onafhankelijk onderzoek, het laten zien van twijfel door experts en over hoe persoonlijke waarden vaak minstens zo belangrijk zijn als feiten. Ik sprak verschillende burgers die sceptisch stonden tegenover wetenschap, maar welwillend genoeg waren om het gesprek aan te gaan. Superinteressant, want dit soort mensen kom je als wetenschapper te weinig tegen en het was goed om hun visie te horen. Zo leer je als uitgenodigde deskundige ook iets van het burgerberaad. Ik vond het allemaal enorm hoopgevend, al die mensen uit allerlei verschillende plekken in ons land, met hun eigen idealen en opvattingen, die maandenlang samen nadenken. Veel van hen maakten zich zorgen over of het kabinet hun adviezen zou overnemen. Het mooiste vond ik een deelnemer die zei: ‘Ik hoop dat er iets met onze adviezen gebeurt, ook als ik het zelf niet met die adviezen eens ben.’ Dat is een geweldig soort toewijding. Ik ga hun advies straks helemaal lezen en ik hoop dat veel anderen dat ook zullen doen. Reacties en vragen: ionica@volkskrant.nl</p>]]></description>
      <guid>https://www.volkskrant.nl/columns-opinie/ik-sprak-burgers-die-sceptisch-waren-over-wetenschap-spannend-maar-ook-ontzettend-tof~b4dec5df/</guid>
      <pubDate>Fri, 14 Mar 2025 00:00:00 +0100</pubDate>
    </item>
    <item>
      <title><![CDATA[Mijn ongemak bij de stakingen in het hoger onderwijs – en waarom ik toch voor het eerst meedoe]]></title>
      <description><![CDATA[<p>Ga ik komende maandag voor het eerst staken tegen de bezuinigingen op het hoger onderwijs? Ik was er nog niet uit toen we met een paar collega’s spraken over de estafettestaking die komende week begint bij ons in Leiden. Mijn Finse collega Tuomas die nu bijna een jaar bij onze afdeling werkt, vroeg: ‘Hoe werkt een staking hier in Nederland eigenlijk?’ De Leidse universiteit meldde dat ze de staking steunt, maar niet dichtgaat. Daarna volgde: ‘Medewerkers van de universiteit kunnen op 10 maart vanzelfsprekend staken. Wel vragen we hen tijdig hun studenten en leidinggevenden te informeren dat zij gaan staken.’ Tuomas vroeg zich af of dit normaal was in Nederland, in Finland zou het illegaal zijn om aan werknemers te vragen om hun staking vooraf te melden bij de werkgever. Ik had werkelijk geen idee, maar gelukkig had vakbond FNV een handige website over het stakingsrecht. Nederland volgt hierbij (net als Finland) de regels van het Europees Sociaal Handvest voor collectieve acties. De vakbond meldt de staking bij de werkgever en individuele werknemers hoeven niet te melden dat ze meedoen, of toestemming te vragen. Staken is een recht. Maar de onderwijsvakbond AOb voegt bij veelgestelde vragen over de staking wel aan deze uitleg toe: ‘Wel mag van jou verwacht worden dat je je werkgever tijdig in kennis stelt van je stakingsdeelname.’ Nee, want stel je eens voor dat iemand last zou hebben van de staking, dat kan natuurlijk niet de bedoeling zijn. (Tuomas concludeerde al dat Nederlanders niet echt subtiel zijn met hun sarcasme.) Later bevestigde onze universiteit op de website voor medewerkers dat stakers zich niet hoefden te registreren en dat ze gewoon worden doorbetaald. Ook hier had Tuomas weer allemaal vragen bij, zoals of je wel recht hebt op loon tijdens een staking.  In principe niet, al kun je dan wel een vergoeding van de vakbond krijgen. Tuomas vroeg zich af of dit dan niet eigenlijk meer een protest was dan een staking, nu onze werkgever de staking zo steunt. En dat bracht me naar mijn eigen ongemak met de huidige stakingen dan wel protesten. In 2017 werd WO in Actie opgericht, om te strijden voor een betere universiteit. Rens Bod, Remco Breuker en Ingrid Robeyns publiceerden een vlammend pamflet met veertig stellingen over wetenschap. Bijvoorbeeld: ‘De extreem hiërarchische structuur van de universiteit miskent de waardigheid van de leden van de academische gemeenschap’ of ‘Hogescholen verdienen de status van universiteit’. De conclusie is dat universiteiten flink zullen moeten veranderen om structurele problemen op te lossen. Voorop dit pamflet prijkte het symbool van WO in Actie: een rood vierkantje. Veel collega’s vonden dit destijds maar niets, die wilden bijvoorbeeld de hiërarchie maar wat graag houden zoals zij was. Maar nu dragen zij ook een rood vierkantje, als protest tegen de geplande bezuinigingen. Degenen die destijds de veranderingen probeerden tegen te houden, protesteren nu zij aan zij met de eerdere actievoerders. Ik vind dat ingewikkeld. En dat vind ik dan weer hypocriet van mezelf, want zonder fatsoenlijke financiering komen de noodzakelijke veranderingen er helemaal nooit. Dus sluit ik me maandag ook aan bij de staking, want boven alles onderschrijf ik de laatste stelling van het pamflet van Bod, Breuker en Romeyns: ‘Een andere universiteit is noodzakelijk en mogelijk.’</p>]]></description>
      <guid>https://www.volkskrant.nl/wetenschap/mijn-ongemak-bij-de-stakingen-in-het-hoger-onderwijs-en-waarom-ik-toch-voor-het-eerst-meedoe~ba0b53bc/</guid>
      <pubDate>Fri, 7 Mar 2025 00:00:00 +0100</pubDate>
    </item>
    <item>
      <title><![CDATA[Ik kan zo vijf redenen geven waarom ik géén woedende column over Elon Musk schrijf]]></title>
      <description><![CDATA[<p>Mijn dochter werd deze week 10 en ik overwoog om een woedende column te schrijven over wat Elon Musk nu weer voor krankzinnigs had gedaan. Vorig weekend stuurde hij namelijk honderdduizenden Amerikaanse ambtenaren een e-mail met de opdracht om binnen 48 uur te antwoorden met een lijstje van ongeveer vijf dingen die ze de week ervoor bereikt hadden. Wie dat niet deed, was ontslagen. Ik moest denken aan de Amerikaanse wiskundige die me ooit vertelde dat zij een wekelijkse planning voor haar onderzoek moest inleveren bij een hoge universiteitsmanager die ze nog nooit had gesproken. Dit was het schema dat ze inleverde: -Maandag: Vermoeden formuleren.-Dinsdag: Opzet maken voor bewijs.-Woensdag: Bewijs uitwerken.-Donderdag: Bewijs afmaken.-Vrijdag: Fatale fout ontdekken in bewijs. Elon Musk zal vast ook dit soort ironische lijstjes hebben gekregen, of lijstjes waarop vijf keer ‘staatsgeheim’ staat. Veel organisaties adviseerden hun medewerkers niets in te sturen, al zei Nasa dat medewerkers wel vast een lijstje van vijf punten moesten voorbereiden. Het is speltheorie van de bizarste soort. Hebben ambtenaren het lef om allemaal niets in te sturen? Of doen ze het toch maar uit angst hun baan kwijt te raken? Ik werd hier dus nogal woedend van. En ook bang, want ik dacht aan de collega die laatst opmerkte: ‘Wat in de Verenigde Staten gebeurt, krijgen wij altijd een paar jaar later ook.’ Wat voor ellende staat ons nog allemaal te wachten? Maar ik kan makkelijk vijf redenen geven waarom ik geen zin had om deze week een woedende column over Elon Musk te schrijven: Er gaan al te veel columns in deze krant over Amerika. Ik kan elke week wel een woedende column over Elon Musk schrijven. Ik ben bang dat ik te weinig snap van wat er gebeurt. Ik schrijf liever over dingen waar ik enthousiast van word dan over dingen waar ik boos van word.Mijn dochter werd 10. En dus deed ik iets anders. Ik dacht terug aan het jaar dat ik zelf 10 werd, 1989. In mijn herinnering een zorgeloos jaar, maar toen ik het terugzocht, vond ik zo vijf dingen waar ik destijds van wakker lag: Ayatollah Khomeini die een fatwa uitsprak over Salman Rushdie.De Chinese studenten die werden gedood bij de opstand in Beijing.De ramp in het voetbalstadion waarbij bijna honderd mensen werden verdrukt.Het gat in de ozonlaag.De executie van Nicolae en Elena Ceauşescu, en dan vooral zijn dode hoofd op de voorpagina van De Telegraaf. En nu hoop ik zo dat mijn dochter in 2061 moet opzoeken waar we ons ook alweer druk om maakten in 2025. En dat zij tegen die tijd meer dingen heeft om enthousiast over te worden dan woedend. Reacties en vragen: ionica@volkskrant.nl Lees hier alle artikelen over dit thema</p>]]></description>
      <guid>https://www.volkskrant.nl/wetenschap/ik-kan-zo-vijf-redenen-geven-waarom-ik-geen-woedende-column-over-elon-musk-schrijf~b28bac51/</guid>
      <pubDate>Fri, 28 Feb 2025 00:00:00 +0100</pubDate>
    </item>
    <item>
      <title><![CDATA[Kost het leggen van één puzzel van drie­duizend stukjes evenveel tijd als het maken van drie van duizend?]]></title>
      <description><![CDATA[<p>Ook ik was geveld door de heftigste griepepidemie in jaren. Op een gegeven moment was ik niet meer ziek genoeg om de hele dag in bed te liggen, maar nog te ziek voor elke vorm van inspanning. Ik haalde ter ontspanning een legpuzzel uit de kast. Al snel bonkte er één vraag in mijn hoofd: waarom duurde het maken van deze puzzel zo eindeloos lang? In vakanties leg ik graag puzzels, meestal houten, van ongeveer vijfhonderd grillig gevormde stukjes met daarop bijvoorbeeld een mooie landschapsafbeelding van Ando Hiroshige. Ik heb hiervoor zelfs een speciale puzzelkoffer gekocht met daarin twee losse puzzelmatjes. Ook ruil ik puzzels met familieleden. De puzzel die ik tijdens mijn griep pakte, is van mijn stiefmoeder Ana Iris. Die was nogal anders dan wat ik normaal doe, van klassieke kartonnen stukjes en met de afbeelding van een vlindertuin vol priegelige details. Ik begon de stukjes op kleur neer te leggen in mijn puzzelkoffer en viste de randstukjes eruit om op een van mijn puzzelmatjes de omtrek van de puzzel te construeren. Het schoot allemaal niet op. Mijn puzzelkoffer was te klein om alle stukjes netjes naast elkaar uit te leggen. De rand bleek ook al niet te passen op mijn puzzelmat. Het drong pas vrij laat tot mijn koortsige hoofd door dat Ana Iris me een puzzel van duizend stukjes had geleend en dat die dubbel zo groot was als mijn puzzelmatje. (Later las ik dat het echtpaar Madeleine en Kent Bonsma-Fisher had berekend dat je wortel drie (ruim 1,7) maal de grootte van je puzzel nodig hebt om alle stukjes los van elkaar uit te leggen.) Toen de koorts langzaam zakte, vroeg ik me nog steeds af waarom deze vlindertuin me zoveel meer tijd kostte dan mijn eigen puzzels. Het waren twee keer zoveel stukjes, maar ik was inmiddels ook veel meer dan twee keer zoveel tijd ermee bezig. Toen herinnerde ik me dat lezer Hans Waltman een tijdje terug had gemaild met de vraag of het leggen van één puzzel van drieduizend stukjes net zoveel tijd kost als het maken van drie puzzels van duizend stukjes. Waltman dacht van wel, maar zijn vrouw (aan wie hij een puzzel van drieduizend stukjes had gegeven) dacht van niet. De Australische informaticus Michael Brand publiceerde in 2015 een wiskundig model voor het oplossen van legpuzzels. Hij concludeerde dat voor het oplossen van een puzzel met n stukjes gemiddeld in de orde van n2 vergelijkingen nodig zijn om te kijken of twee stukjes aan elkaar passen. Als ik het goed begrijp (en ik moet bekennen dat ik me tijdens het lezen van zijn artikel onmiddellijk weer koortsig begon te voelen), betekent dit dat de tijd die nodig is om een puzzel op te lossen grofweg kwadratisch stijgt. En dat betekent dat een puzzel van duizend stukjes ongeveer vier keer zoveel tijd kost als een puzzel van vijfhonderd. En een puzzel van drieduizend stukjes is negen keer zo complex als een puzzel van duizend stukjes. De vrouw van Hans Waltman heeft dus gelijk. En ik heb die vlindertuin nog steeds niet af, maar ben dankbaar dat niemand mij een puzzel met drieduizend stukjes heeft gegeven. Reacties en vragen: ionica@volkskrant.nl</p>]]></description>
      <guid>https://www.volkskrant.nl/wetenschap/kost-het-leggen-van-een-puzzel-van-drie-duizend-stukjes-evenveel-tijd-als-het-maken-van-drie-van-duizend~b8a4a612/</guid>
      <pubDate>Fri, 21 Feb 2025 00:00:00 +0100</pubDate>
    </item>
    <item>
      <title><![CDATA[Zeg, vroegen lezers, is ‘Ionica antwoordt met wiskunde’ geruisloos weer overgegaan in ‘Column’?]]></title>
      <description><![CDATA[<p>Op Nu.nl stond deze week een berichtje met de heerlijke kop: ‘Astronomen vinden grootste ‘ding’ in heelal: zo zwaar als 200 quadriljoen zonnen’. Ik plaatste een screenshot van dit bericht op Mastodon, met als bijschrift: ‘Het was een ding met iets daaraan en daar dan van die dingen aan.’ Vervolgens kreeg ik onder meer de volgende vragen:  hoeveel is een quadriljoen? Is dit wellicht een flagrant foute vertaling van het Engelse ‘quadrillion’?  Maar even voor de leken, hoeveel is dat in kilo’s? Is er een dingenmotie aangenomen of een dingenwet? Zo groot, en dan nu pas gezien? Als het zo zwaar is, dan is het toch een zwart gat? Zeg, is ‘Ionica antwoordt met wiskunde’ geruisloos weer overgegaan in ‘Column’? Mijn antwoorden in respectievelijke volgorde: Een één met vierentwintig nullen. Ja. Ongeveer driehonderdzevenennegentigduizend achthonderd septiljoen. Fijn dat u Jeroen van Merwijks onvolprezen meezinger Ding ook paraat heeft. Ja. Nee. Ja. Toch nog iets uitgebreider: onze aarde weegt ongeveer 6 quadriljoen kilo, de zon weegt pakweg 1.989 quadriljoen ton, wat iets minder is dan een twee met dertig nullen. Het onderzoeksartikel dat de ontdekking van ‘het ding’ beschrijft, noemt een massa van tweehonderd biljard (een twee met zeventien nullen) keer die van onze zon. Dat is dus inderdaad weer eens flagrant misgegaan in de vertaling, een quadrillion heeft vijftien nullen – negen minder dan onze quadriljoen. Uit het artikel leerde ik dat ‘het ding’ een naam heeft: Quipu. En het blijkt bovendien helemaal niet één ding te zijn, maar een superstructuur bestaande uit gigantische aantallen sterrenstelsels. Quipu is niet alleen heel zwaar, maar ook enorm groot – vandaar dat het geen zwart gat is. Dan de laatste vraag over de vorm van deze column. In de zomer van 2023 maakte ik een zesdelige reeks waarin ik lezersvragen beantwoordde met wiskunde. Dat liep een beetje uit de hand en voor ik het wist was ik anderhalf jaar en vele tientallen afleveringen verder. De lezersvragen bleven binnenstromen, inmiddels zijn het er bijna achthonderd. Sommige vragen werden door veel mensen ingestuurd: ‘Waarom komt mijn fietsslot zo vaak tegen een spaak aan als ik mijn fiets op slot wil zetten?’, ‘Zit er een wiskundig principe achter dat de leeftijden van mijn zoon (36) en mij (63) om de zoveel jaar elkaars omgekeerde zijn?’ en ‘Hoelang duurt het voor we het nieuwste spaarboek vol hebben?’  Maar er kwamen ook elke week nieuwe, verrassende vragen binnen. Alleen merkte ik steeds vaker dat ik graag over onderwerpen wilde schrijven waarover nooit iemand een vraag instuurde. Ik wilde niet valsspelen door een fictieve lezer op te voeren met mijn eigen vraag of door vrienden te vragen om even iets voor me in te sturen. Toen opperde chef Tonie Mudde dat ik ook af en toe een column zonder vraag kon schrijven. Dat probeerde ik een paar weken geleden en ook dat liep weer eens een beetje uit de hand, want sindsdien is deze rubriek geruisloos teruggegaan naar een gewone column. Maar ook daarin zal ik geregeld uw vragen behandelen, dus blijf die vooral opsturen naar ionica@volkskrant.nl.</p>]]></description>
      <guid>https://www.volkskrant.nl/wetenschap/zeg-vroegen-lezers-is-ionica-antwoordt-met-wiskunde-geruisloos-weer-overgegaan-in-column~bf0fef42/</guid>
      <pubDate>Fri, 14 Feb 2025 00:00:00 +0100</pubDate>
    </item>
    <item>
      <title><![CDATA[Zó werd wetenschap toch niet beter, door elkaar een beetje schouderklopjes te geven?]]></title>
      <description><![CDATA[<p>‘Als een parfum voor 97 procent uit natuurlijke ingrediënten bestaat, wat is die andere 3 procent dan? Vergif?’ Het is altijd fijn als je een van je stokpaardjes voorbij hoort komen in een verhaal van iemand anders (al grap ik zelf doorgaans dat de resterende 3 procent vast ‘radioactief afval’ moet zijn). Deze week gebeurde dat bij een heerlijke lezing van jonge onderzoeker Sweeney Li over haar onderzoek naar hoe influencers meedoen aan greenwashing: producten of bedrijven groener laten lijken dan ze werkelijk zijn. Bijvoorbeeld door handig te selecteren welke informatie je wel en niet geeft. Li gaf haar lezing in Brugge tijdens het Etmaal van de Communicatiewetenschap, al jaren mijn favoriete conferentie. Toen ik zo’n tien jaar terug overstapte van wiskunde naar wetenschapscommunicatie als onderzoeksgebied, was het alsof ik begon aan een nieuw promotietraject. Dat was – en dit is de korte versie – niet zo makkelijk. Het voelde alsof ik nergens meer echt bij hoorde. Tot Rens Vliegenthart, inmiddels hoogleraar strategische communicatie in Wageningen, bij een of ander diner naast me zat en zei dat ik maar eens naar het Etmaal van de Communicatiewetenschap moest komen. In 2017 ging ik moederziel alleen naar die conferentie en het was nogal een cultuurshock. Bij wiskundecongressen duurden lezingen minstens een uur en was ik vaak na een minuut of tien de draad kwijt. Hier waren vooral veel korte presentaties, die allemaal van begin tot eind te volgen waren. De meeste praatjes werden gegeven door jonge onderzoekers en vrouwen waren veruit in de meerderheid. Het avondprogramma was dat jaar in poppodium 013, met korte, flitsende keynotes op het grote podium en daarna een heus dansfeest. Zoiets had ik in al die jaren bij wiskunde nog nooit meegemaakt. Maar de allergrootste shock waren de vragen na afloop van een lezing. Bij wiskundecongressen waren die doorgaans nogal pittig en soms ronduit vijandig. Sprekers werden honend op een verschrijving gewezen, oudere professoren begonnen uitgebreid over hun eigen stokpaardjes en veel vragen waren ‘eigenlijk meer een kritische opmerking’. Bij de communicatiewetenschappers begonnen de grootste namen uit het veld hun vraag met een compliment aan de spreker. En de gestelde vragen waren vriendelijk en geïnteresseerd. Dit was zo anders dan ik gewend was. Wat was dit voor softe bedoening? Zó werd wetenschap toch niet beter, door elkaar een beetje schouderklopjes te geven? Het duurde even voordat ik inzag dat vragen vriendelijk én inhoudelijk kunnen zijn. En dat er door constructieve vragen vaak een veel interessantere discussie ontstaat, waarin je met elkaar van gedachten kunt wisselen over theorie, methoden, resultaten en wat die betekenen. Dit jaar reisde ik met een hele rits collega’s naar het Etmaal en kwam ik er overal bekenden tegen. Ik heb een groep gevonden waar ik graag bij wil horen. Alleen vrees ik dat jonge onderzoekers mij inmiddels als een van de oudere professoren in de zaal zien. En dus hield ik mijn stokpaardjes deze week netjes voor mezelf en begon ik na de presentatie van Sweeney Li níét over de rol van getallen, maar stelde een oprechte vraag om haar onderzoeksmethode beter te begrijpen.</p>]]></description>
      <guid>https://www.volkskrant.nl/columns-opinie/zo-werd-wetenschap-toch-niet-beter-door-elkaar-een-beetje-schouderklopjes-te-geven~b84a1ba6/</guid>
      <pubDate>Fri, 7 Feb 2025 00:00:00 +0100</pubDate>
    </item>
  </channel>
</rss>
