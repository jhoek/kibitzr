<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Is het beter om zessen te halen op de havo dan achten op het vmbo?]]></title>
      <description><![CDATA[<p>Is het erg dat Nederlandse scholieren veel zessen halen? Die vraag stellen Paul van der Molen en Jos Keuning van Cito in hun net verschenen artikel ‘Steeds meer zesjes‘. De twee onderwijsexperts kijken naar de verdeling van eindexamencijfers in de loop der tijd voor een hele reeks aan vakken (zowel talen als wiskunde, zowel maatschappijvakken als natuurwetenschappelijke vakken). De verdeling van eindexamencijfers is op de korte termijn van een paar jaar steeds behoorlijk constant, maar op de lange termijn veranderen patronen. De eerste gegevens in het artikel komen van de hogere burgerschool (hbs) uit 1967. Daar was ongeveer 33 procent van de eindexamencijfers een 6. Het tweede meetpunt is van het hogere algemeen vormend onderwijs (havo) uit 1983; het aandeel zessen was gestegen naar ongeveer 37 procent. Het derde en laatste meetpunt is van de havo-eindexamens in 2019. Toen was maar liefst 45 procent van de cijfers een zes. Sinds 1967 werd de piek bij de zes steeds hoger en er werden flink minder vieren, vijven en achten gehaald. Van der Molen en Keuning vragen zich af hoe dit komt en noemen verschillende factoren die een rol spelen (natuurlijk zijn het zes factoren, maar ik zal ze niet allemaal noemen). Ten eerste hebben we in Nederland veel onderwijstypen – waardoor er per onderwijstype leerlingen bij elkaar zitten die veel op elkaar lijken én die veel zessen zullen scoren. Een leerling op de havo die vieren en vijven haalt kan een volgend jaar naar het vmbo overstappen, een leerling die achten en negens haalt kan juist naar het vwo. Ook de zak-slaagregeling speelt een rol: met te veel onvoldoendes kan een leerling niet door naar een volgend jaar of een diploma halen. Leerlingen zullen dus hun best doen om een zes te halen, maar een zes is meteen ook genoeg. Misschien is dat een deel van onze cultuur: lekker doelmatig met minimale inspanningen voor het gewenste resultaat gaan. Er zijn ook bijna geen vervolgopleidingen die toelatingseisen stellen: als je een diploma hebt, ben je welkom. Ook als dat met louter zessen is gehaald. Van der Molen en Keuning eindigen met een ander cultureel aspect: de prestatiedruk lijkt toegenomen. Paradoxaal genoeg leidt dit dan níét tot hogere cijfers. De druk leidt er vooral toe dat steeds meer leerlingen naar havo en vwo gaan. Vorig jaar zat 45 procent van de Nederlandse leerlingen in het derde leerjaar op de havo of vwo. Begin jaren negentig was dit nog ongeveer 30 procent. De vergelijking met 1967 is ingewikkeld om netjes te maken, maar ik durf wel te zeggen dat het percentage toen nog veel lager was. Is dit alles erg? Is het voor een individuele leerling een slecht idee om zessen op de havo te halen in plaats van achten op het vmbo? Van der Molen en Keuning laten het antwoord op de vraag enigszins in het midden – ook weleens verfrissend in een tijd waarin veel auteurs allerlei retorische vragen stellen en vervolgens op hun stokpaardjes springen om die vragen zelf te beantwoorden. Deze onderwijsexperts willen vooral dat er een maatschappelijke discussie ontstaat over al die zessen. En als we het erg vinden dat er zoveel zessen worden gegeven: wat gaan we dan doen om dat te veranderen? Over de auteur Ionica Smeets is hoogleraar wetenschapscommunicatie aan de Universiteit Leiden.</p>]]></description>
      <guid>https://volkskrant.nl/wetenschap/is-het-beter-om-zessen-te-halen-op-de-havo-dan-achten-op-het-vmbo~b85b6627/</guid>
      <pubDate>Fri, 10 Mar 2023 00:00:00 +00:00</pubDate>
    </item>
    <item>
      <title><![CDATA[Je verwacht dat wetenschappers zeer zorgvuldig zijn als ze verwijzen naar eerder onderzoek]]></title>
      <description><![CDATA[<p>Alles dat in wetenschappelijke publicaties staat, klopt altijd helemaal. Al wordt zo’n artikel door alle keurige verwijzingen en degelijke onderbouwingen soms wat minder leesbaar. Of zoals Paulien Cornelisse vorige week donderdag schreef: ‘[Ik] was verbaasd over hoe saai en langdradig ik het vond.’ Of wacht, Cornelisse had het hier over de GVR van Roald Dahl en níét over een wetenschappelijk artikel. En de eerste zin van mijn column blijkt bij nader inzien ook al onjuist. Laat ik opnieuw beginnen. Wetenschappelijk onderzoek bouwt vaak verder op eerder onderzoek – het is het beruchte ‘staan op de schouders van reuzen’. Je verwacht dat wetenschappers zeer zorgvuldig zijn als ze verwijzen naar de resultaten van eerder onderzoek. Vorige week verschenen de resultaten van een studie waarin psycholoog Cory Cobb en vier collega’s controleerden of wetenschappelijke publicaties eerder werk correct citeren. Het ging om in totaal 3.347 verwijzingen naar eerder onderzoek in 89 wetenschappelijke artikelen over psychologie. Het goede nieuws is dat 2.718 van die citaties keurig beschreven wat het oorspronkelijke onderzoek had gevonden. Iets minder goed nieuws is dat 311 verwijzingen wat minder nauwkeurig waren. Resultaten voor Chinese immigranten werden bijvoorbeeld gegeneraliseerd naar andere Aziatische bevolkingsgroepen. Nog slechter nieuws is dat 318 verwijzingen helemaal niet klopten. Hierbij ging het vooral om beweringen waarover helemaal niets in de oorspronkelijke studie te vinden was – zoals ik deed met de column van Paulien Cornelisse. En nog erger: bij ongeveer eenderde van de onjuiste verwijzingen werd iets beweerd dat in complete tegenspraak was met het aangehaalde artikel. Bijvoorbeeld een studie die géén bewijs had gevonden voor een bepaald verschijnsel die doodleuk werd geciteerd als ‘deze studie laat zien dat dit verschijnsel voorkomt’. Kortom: bijna 10 procent van de gecontroleerde verwijzingen klopte inhoudelijk niet. Deze studie ging over psychologie, maar eerdere studies lieten zien dat eendere ellende voorkomt in vakgebieden van geneeskunde tot marinebiologie en van aardwetenschappen tot onderwijskunde (al gebruikte het wetenschappelijk artikel niet de term ‘ellende’). Cobb en collega’s geven een aantal tips voor verbeterde verwijzingen, waarbij het vooral belangrijk is om citaties voortaan beter te controleren. De vraag is natuurlijk wel wie dat moet doen. Wetenschappelijke artikelen worden beoordeeld door andere onderzoekers (veelal in hun eigen tijd) en er staan al snel tientallen verwijzingen in één publicatie. Het is onrealistisch om te verwachten dat die beoordelaars al die achterliggende artikelen minutieus gaan nalopen. Misschien moeten we – zoals zo vaak – aan de andere kant beginnen: bij de jonge onderzoekers die we opleiden. Deze week keek ik twee onderzoeksvoorstellen van studenten na. Meermaals schreef ik in de kantlijn bij een bewering: ‘Heb je hier een referentie bij?’ Ineens besefte ik dat studenten door die vraag misschien snel een artikel zouden zoeken dat min of meer bij hun bewering leek te passen. Dus zet ik voortaan in de kantlijn dat ze moeten kijken of ze hun bewering kunnen onderbouwen. Wat zegt eerder onderzoek hierover? En misschien is de juiste conclusie wel dat hun bewering niet klopt en dat ze opnieuw moeten beginnen. ‘Saai en langdradig’, zou Paulien Cornelisse het noemen. Over de auteurIonica Smeets is hoogleraar wetenschapscommunicatie aan de Universiteit Leiden.</p>]]></description>
      <guid>https://volkskrant.nl/wetenschap/je-verwacht-dat-wetenschappers-zeer-zorgvuldig-zijn-als-ze-verwijzen-naar-eerder-onderzoek~b86d5f58/</guid>
      <pubDate>Fri, 3 Mar 2023 00:00:00 +00:00</pubDate>
    </item>
    <item>
      <title><![CDATA[Moppert mijn digitale tweeling net zoals ik?]]></title>
      <description><![CDATA[<p>Ergens deze week, het moet de 22ste rond 22.22 uur zijn geweest, las ik voor de tweede keer een berichtje over digitale tweelingen. Twee dagen eerder zag ik een nieuwsbericht over het onderzoeksproject ‘Digitale tweelingen van ecosystemen in een veranderende wereld’ dat tientallen miljoenen krijgt van wetenschapsfinancier NWO. Als ik het goed begrijp, gaat dit project in een virtuele wereld onderzoeken hoe een samenhangend systeem van planten, dieren en milieu reageert op veranderingen en maatregelen. Daarvoor wordt een ‘digitale tweeling’ van zo’n compleet ecosysteem gemaakt. Twee dagen later zag ik weer een bericht over digitale tweelingen – deze keer in de aankondiging voor een publiekslezing op een wiskundecongres. Woensdag (1 maart, een datum die behelpen is voor tweeliefhebbers) bespreken in Amsterdam zeven experts de rol van wiskunde bij het oplossen van grote maatschappelijke uitdagingen. Een van hen is de Amerikaanse hoogleraar Karen Willcox en haar lezing zal gaan over digitale tweelingen ‘als de gepersonaliseerde toekomst voor het rekenen aan complexe systemen’. Laat me die ui even afpellen, zoals ze dat in podcasts soms zeggen. Je begint met een of ander complex systeem, zoals de ecosystemen waarover ik eerder las. Maar Willcox geeft ook een ander voorbeeld van een complex systeem: een mens. Kunt u zich voorstellen dat u een virtuele tweeling heeft, die zich voortdurend met u mee ontwikkelt? En dat uw arts die tweeling gebruikt om voor u de beste behandelingen te berekenen? Aldus Willcox in de aankondiging van haar lezing. Ik weet niet hoe het bij u gaat, maar ik vind het héél moeilijk om me dit voor te stellen. Ik moet denken aan sciencefiction romans, waarin rijke mensen een kloon achter de hand hielden voor als ze een keer een transplantatie of een ander reserve-onderdeel nodig hadden. Dit zou zijn alsof je een heel leger aan klonen van jezelf hebt, waarop je allerlei virtuele experimenten kunt uitvoeren om te kijken wat voor jou het beste werkt. Dat is de toekomst van het rekenen aan complexe systemen en het is gepersonaliseerd omdat iedereen een eigen digitale tweeling krijgt. Het zal aan mijn typisch menselijke zelfoverschatting liggen, maar ik vind een complete kopie van mezelf nog lastiger om me voor te stellen dan een digitale tweeling van een ecosysteem. Wat laat je weg als je een digitale tweeling van een mens maakt? Je kunt nooit alle informatie uit een leven erin stoppen. Bijvoorbeeld: ‘Ionica vergeet vaak haar theezakjes op te ruimen, maar moppert als anderen vergeten de kattenbak schoon te maken.’ – dat gaat die tweeling vast niet doen. Hoe kies je welke informatie wel én niet relevant is? Hoeveel lijkt een digitale tweeling dan nog op het origineel? En wat is de kans dat twee verschillende mensen dezelfde digitale tweeling krijgen? En nu ik er iets langer over nadenk, lijkt me dit voor een ecosysteem toch ook wel heel ingewikkeld om goed te doen. Kortom: ik ga woensdag maar eens kijken naar die lezing van Karen Willcox, in de hoop dat ik daarna minstens twee keer zoveel zal begrijpen over digitale tweelingen.</p>]]></description>
      <guid>https://volkskrant.nl/wetenschap/moppert-mijn-digitale-tweeling-net-zoals-ik~b951d98e/</guid>
      <pubDate>Fri, 24 Feb 2023 00:00:00 +00:00</pubDate>
    </item>
    <item>
      <title><![CDATA[Een reeks flops kan juist betekenen dat iemand een goede artiest is]]></title>
      <description><![CDATA[<p>‘Beyoncé was de grote winnaar én ook een beetje een verliezer.’ Zo schreef de Volkskrant over de zangeres die in haar carrière een recordaantal van 32 Grammy Awards kreeg, maar nooit de Grammy voor het beste album. Ik moest denken aan de variant van Simpsons paradox die ik las op de Mathstodon van wiskundige Terence Tao. Het kan zo zijn dat hoe meer flops iemand op een bepaald gebied heeft gemaakt, hoe groter de kans is dat diegene juist heel goed is op dat gebied (waarbij ik overigens niet wil impliceren dat elk album dat géén Grammy wint een flop is). Tao geeft een rekenvoorbeeld voor schrijvers en boeken, maar ter ere van Renaissance van Beyoncé doe ik het hier met artiesten die albums maken. Omdat dit een wiskundig rekenvoorbeeld is, doen we alsof er slechts twee soorten albums bestaan: goede (‘tops’) en slechte (‘flops’). Om de redenering verder te vereenvoudigen doen we ook alsof er slechts twee soorten artiesten bestaan. Goede artiesten maken drievierde van de tijd tops en eenvierde flops. Bij slechte artiesten is het precies andersom: zij maken eenvierde van de tijd tops en produceren drievierde van de tijd flops. Het lijkt voor de hand te liggen dat een artiest die een flinke lijst flops op zijn naam heeft, waarschijnlijk een slechte artiest is. Maar Tao laat zien waarom dit helemaal niet zo hoeft te zijn. Hij kijkt daarbij naar twee belangrijke factoren: de productiviteit van de artiest en het succes van iemands werk. Neem een groepje van vier artiesten die elk al dan niet goed en al dan niet productief zijn. De goede, niet zo productieve artiest produceert in totaal vier albums, waarvan er drie goed zijn. De slechte, niet zo productieve artiest maakt ook vier albums, waarvan er slechts één goed is. De goede, productieve artiest maakt in een lange carrière wel veertig albums, waarvan er dertig goed zijn en tien een flop. Een slechte, volhoudende artiest zou ook wel veertig albums willen maken, maar na een paar flops en bij een gebrek aan succes, houdt het na acht albums op. Daarvan zijn er twee goed en zes flops. Deze vier artiesten hebben in totaal 56 albums geproduceerd, waarvan 36 tops en 20 flops. En van die 20 flops zijn er 11 gemaakt door een goede artiest. Meer dan de helft van de flops is geproduceerd door mensen die goed zijn in hun vak. Sterker nog: degene met de allermeeste flops (maar liefst tien!) is de goede, productieve artiest. Een reeks flops kan dus een aanwijzing zijn dat iemand juist een goede artiest is – al waarschuwt Tao aan het eind van zijn uitleg dat je hierin vooral geen oorzakelijk verband moet zien. Hij raadt mensen dan ook niet aan om te proberen een betere artiest te worden door bewust een hele reeks flops te produceren. Ditzelfde verschijnsel kan opduiken op allerlei terreinen waarbij je verschillen hebt in kwaliteit én selectie op successen. Nu is Terence Tao een absolute topwiskundige. Ik vraag me voorzichtig af wat voor flops hij heeft geproduceerd.</p>]]></description>
      <guid>https://volkskrant.nl/wetenschap/een-reeks-flops-kan-juist-betekenen-dat-iemand-een-goede-artiest-is~bed3a37a/</guid>
      <pubDate>Fri, 17 Feb 2023 00:00:00 +00:00</pubDate>
    </item>
    <item>
      <title><![CDATA[Han en ik deden braaf de test en bleken dezelfde twee liefdestalen als voorkeur te hebben]]></title>
      <description><![CDATA[<p>Op een druilerige donderdagmiddag kreeg ik een appje van een hoofdredacteur die ik al jaren ken. Zij was bezig met een Valentijnsnummer en vroeg zich af of mijn vriend Han en ik ons daarvoor wilden laten interviewen over de liefde. Ik wilde onmiddellijk nee zeggen, maar dit was een heel leuke hoofdredacteur. Daarom beloofde ik het thuis te overleggen, waarbij ik erop rekende dat Han dit absoluut niet zou willen zodat ik op chique wijze hier onderuit zou komen. Maar tot mijn stomme verbazing was Han heel enthousiast en vond hij dat we dit moesten doen. Tot zover mijn stukje speltheorie in de praktijk, waar is John von Neumann als je hem nodig hebt? Het interview werd gedaan aan de hand van De vijf talen van de liefde van de Amerikaan Gary Chapman. Ik had er nooit van gehoord, maar er bleek een wereld van boeken, testen, cursussen en apps rond Chapmans werk te bestaan. Volgens de theorie van Chapman gebruiken mensen vijf liefdestalen: positieve woorden, onverdeelde aandacht, cadeaus, dienstbaarheid en lichamelijke aanraking. Chapman zegt dat je moet ontdekken welke taal jij persoonlijk het liefst gebruikt en wat de favoriete liefdestaal is van mensen waarvan je houdt. ‘Zo kun je leren de oorzaak van je conflicten te identificeren, dieper contact te maken en echt naar elkaar toe te groeien.’ Han en ik deden braaf de test en bleken dezelfde twee liefdestalen als voorkeur te hebben (voor de liefhebbers: fysieke aanraking en positieve woorden). We praatten een avond over wat dit zei over ons en over onze relatie. De volgende avond zocht ik op wat de wetenschappelijke geldigheid is van Chapmans liefdestalen. U denkt misschien dat dit de romantiek verstoorde, maar de taal van de wetenschap is gelukkig ook een liefdestaal die bij ons thuis hoog scoort. De resultaten bleken, zoals zo vaak, gemengd. Sommige experts vonden geen enkel bewijs dat stellen die elkaars liefdestaal gebruiken gelukkiger zijn. Anderen zagen toch wel iets van een effect. Ik moest denken aan de wiskundige John Gottman, die beweert dat hij bij pasgetrouwden met meer dan 80 procent zekerheid kan voorspellen of ze na een paar jaar nog bij elkaar zijn. Ook hij heeft een heel imperium van boeken, testen, cursussen en apps. En ook Gottman gebruikt het getal vijf: namelijk als de magische verhouding tussen het aantal positieve en negatieve interacties. Bij een stabiele relatie doe je zelfs tijdens een conflict nog vijf keer zoveel positieve als negatieve dingen. Toen ik in 2005 net verkering had met Han, gaf ik lezingen over de wiskunde van de liefde. Ik had berekend dat Han mijn ideale partner was en telde netjes of ik wel voldeed aan de regels van Gottman. In de tussentijd leerde ik dat wetenschap veel meer is dan wiskunde en dat liefde veel ingewikkelder is dan past in een model met het getal vijf. Maar het kan nooit kwaad om een avond te praten over wat je belangrijk vindt in een relatie en dan zijn die vijf liefdestalen helemaal niet zo’n gekke manier om dat concreet te maken.</p>]]></description>
      <guid>https://volkskrant.nl/wetenschap/han-en-ik-deden-braaf-de-test-en-bleken-dezelfde-twee-liefdestalen-als-voorkeur-te-hebben~b6b7e6e8/</guid>
      <pubDate>Fri, 10 Feb 2023 00:00:00 +00:00</pubDate>
    </item>
    <item>
      <title><![CDATA[De discussie over ChatGPT in het onderwijs doet me denken aan die over rekenmachines]]></title>
      <description><![CDATA[<p>Ik zal het maar gelijk bekennen: deze column is níét geschreven door ChatGPT. Waar talrijke leerlingen, journalisten en wetenschappers al toegaven dat zij delen van hun teksten laten schrijven door een chatbot, doe ik het nog steeds helemaal zelf. De afgelopen maanden is er op de universiteit veel gesproken over de rol van ChatGPT in het onderwijs. Vaak moest ik hierbij denken aan oude discussies over rekenonderwijs. Door de opkomst van rekenmachines moesten docenten veranderen wat ze leerlingen leerden en hoe ze dat toetsten. Het heeft weinig zin om sommen als 1729 gedeeld door 38 mee te geven, als leerlingen dat thuis gewoon op een rekenmachine kunnen intoetsen. Inmiddels zijn er al vele jaren grafische rekenmachines en websites die allerlei ingewikkelde berekeningen voor je doen en daarbij keurig alle stappen laten zien die je zo kunt overschrijven. Van eenvoudige staartdelingen tot ingewikkelde differentiaalvergelijkingen: het kost meestal minder tijd om een site te vinden die ze voor je oplost, dan om het zelf met pen en papier te doen. Je moet dus zorgen dat leerlingen de cruciale vaardigheden leren zonder gebruik van hulpmiddelen. Als je het belangrijk vindt dat leerlingen de staartdeling van 1729 gedeeld door 38 kunnen maken, dan zullen ze dat met pen en papier moeten oefenen en op een toets demonstreren. Bij sommen die je meegeeft als huiswerk, zul je als docent ervan uit moeten gaan dat alle beschikbare hulpmiddelen kunnen worden ingezet, dus moet je de opgaven zo maken dat leerlingen meer moeten doen dan alleen iets op een website invoeren en het antwoord overnemen. Hetzelfde lijkt me in grote lijnen voor ChatGPT te gelden. Als we het belangrijk vinden dat leerlingen een tekst kunnen schrijven zonder hulpmiddelen (en ik geloof dat ik dit persoonlijk belangrijker vind dan die staartdeling), dan moeten we hun dat leren en dit toetsen. Maar alle essayopdrachten die mee naar huis gaan zul je als docent zo moeten ontwerpen dat een paar zinnen in ChatGPT opgeven niet genoeg is om een voldoende te halen. In de discussie rond ChatGPT gaat het verder vaak over welke vaardigheden erdoor zullen verdwijnen en of dat erg is. Ook daarbij moet ik denken aan de analogie met rekenen. Theatergroep Adhoc en muziekgroep VLEK trekken op dit moment door het land met de voorstelling: Wim Klein, de laatste menselijke computer. Klein was een rekenwonder. In een filmpje uit 1976 demonstreert hij zijn kunsten bij onderzoeksinstituut Cern en rekent zingend en vloekend razendsnel sommen uit als 28 x 37 x 52. Klein werkte als rekenaar voor Cern, natuurkundigen konden hem bellen voor het rekenwerk dat ze nodig hadden bij hun onderzoek. Maar op een gegeven moment werden de computers sneller dan Klein en was hij vooral een curiositeit die zijn kunsten op het podium vertoonde. De theatervoorstelling gaat over Kleins in veel opzichten tragische leven en over hoe het is om ingehaald te worden door de technologie. ChatGPT en volgende ontwikkelingen zullen ongetwijfeld tot nieuwe Wim Kleins leiden. Ik hoop zeer dat ik dat niet ben en dat ik straks niet alleen nog één keer per jaar op een podium mag laten zien dat ik helemaal zelf een column kan maken.</p>]]></description>
      <guid>https://volkskrant.nl/wetenschap/de-discussie-over-chatgpt-in-het-onderwijs-doet-me-denken-aan-die-over-rekenmachines~b40e0005/</guid>
      <pubDate>Fri, 3 Feb 2023 00:00:00 +00:00</pubDate>
    </item>
    <item>
      <title><![CDATA[Niet meer kinderen uit huis geplaatst bij toeslagenouders: te mooi om waar te zijn?]]></title>
      <description><![CDATA[<p>Deze week kwam ik twee keer achter elkaar de naam van statisticus Richard Gill tegen. Ik zou bijna denken dat dit geen toeval kan zijn, als ik niet juist van Gill had geleerd dat je niet te snel dat soort conclusies moet trekken. Eerst stuurde iemand me de blog van Richard Gill waarin hij op verzoek van Pieter Omtzigt reflecteert op de vraag of bij gezinnen die getroffen zijn door de toeslagenaffaire vaker kinderen uit huis zijn geplaatst. Het Centraal Bureau voor de Statistiek concludeerde vorig jaar dat er geen aanwijzingen zijn dat er meer uithuisplaatsingen waren onder de gedupeerden dan in vergelijkbare gezinnen. In dat rapport staat dat er in vergelijkbare gezinnen bijna precies evenveel kinderbeschermingsmaatregelen plaatsvonden als bij de gedupeerden. Gill beschrijft deze uitkomst als ‘te mooi om waar te zijn’ en probeert uit te leggen welke problemen hij ziet in de analyse. Hij eindigt zijn blog met de belofte dat hij zijn punt zal illustreren met wiskundige simulaties. Een dag later zag ik hem ineens opduiken in Science. Het artikel Unlucky numbers – Richard Gill is fighting the shoddy statistics that put nurses in prison for serial murder beschrijft zijn werk bij het vrijpleiten van Lucia de Berk. Toen deze verpleegkundige in 2001 werd gearresteerd op verdenking van meervoudige moord, mopperde de vrouw van Richard Gill dat het wel een heksenjacht leek. Ze vroeg aan Gill of hij zich als statisticus niet hiermee moest bemoeien, iets nuttigs doen met zijn vak. Gill zag dat er al een collega aan de zaak werkte en ging weer terug naar het abstracte werk dat hij in die tijd deed. Die andere statisticus becijferde intussen dat de kans 1 op 342 miljoen was dat De Berk toevallig bij zoveel incidenten aanwezig was. De Berk werd in 2003 veroordeeld tot levenslang. In 2006 verscheen het boek Lucia de Berk – Reconstructie van een gerechtelijke dwaling van Ton Derksen en Metta de Noo – waarin de auteurs bepleitten dat het bewijs in de zaak niet klopte en dat Lucia de Berk ten onrechte was veroordeeld. Toen besloot Gill om zich toch eens in de zaak te verdiepen. Hij concludeerde al snel dat de gebruikte statistiek fout op fout stapelde (hij berekende later dat de kans dat De Berk bij zoveel incidenten aanwezig was ongeveer 1 op 49 was – geen heel uitzonderlijke situatie). Gill sloot zich aan bij de strijd van Derksen en De Noo voor een heropening van de zaak. Uiteindelijk werd Lucia de Berk in 2010 vrijgesproken. Sindsdien heeft Gill zich met een hele reeks moordzaken beziggehouden en hij schreef met collega’s een rapport over hoe statistiek en onzekerheden wél gebruikt zou moeten worden bij dit soort rechtszaken. In het artikel in Science vertelt Gill dat hij eindelijk van zijn pensioen wil gaan genieten. ‘Ik denk dat ik het punt heb bereikt dat ik eigenlijk meer tijd in het bos wil doorbrengen om paddestoelen te plukken.’ Maar ja, toen vroeg Pieter Omtzigt hem naar zijn mening over de analyse van de uithuisplaatsingen bij de toeslagenaffaire. En nu is Gill hard bezig om simulaties te draaien om helder te krijgen hoe de statistieken en onzekerheden hierbij zitten. Die paddestoelen wachten wel.</p>]]></description>
      <guid>https://volkskrant.nl/wetenschap/niet-meer-kinderen-uit-huis-geplaatst-bij-toeslagenouders-te-mooi-om-waar-te-zijn~b752fe7c/</guid>
      <pubDate>Fri, 27 Jan 2023 00:00:00 +00:00</pubDate>
    </item>
    <item>
      <title><![CDATA[Mijn spreekbeurt gaat over dieren die spreekbeurten geven over andere dieren]]></title>
      <description><![CDATA[<p>Mijn spreekbeurt gaat over het boek Vandaag houd ik mijn spreekbeurt over de anaconda van Bibi Dumon Tak. In dit boek geven dieren spreekbeurten over andere dieren. Ik koos dit boek omdat ik erg van dieren houd en omdat je veel van dit boek leert. O, en ook omdat het grappig is. Zo houdt de gewone poetsvis een spreekbeurt over haaien, maar vertelt daarin vooral heel veel over poetsvissen. Zij halen bijvoorbeeld restjes eten weg tussen de tanden van haaien. En ze eten wondvocht en dode stukjes huid van gewonde haaien. Nóóit bijten ze haaien in hun kont zoals de valse poetsvis wel doet. Maar dat is dus helemaal geen echte poetsvis, vertelt de gewone poetsvis. De zebra houdt een spreekbeurt over alle dieren die puur zwart-wit zijn, zoals de zebra zelf. Daarbij zijn de regels heel streng: een dier mag echt alleen zwart en wit zijn, dus de zebravlinder doet niet mee omdat hij heel kleine rode puntjes op zijn vleugels heeft. Kijk, hier zie je een foto en daar zie je dus die puntjes. Er zijn volgens de zebra behalve de zebra nog zes andere soorten die helemaal zwart-wit zijn. Kunnen jullie ze raden? Het goede antwoord is: de das, de orka, de panda, het stinkdier, de Maleise tapir en de oostelijke franjeaap. De zebra vertelt dat de zwart-witte dieren elkaar bijna nooit in het wild tegenkomen, omdat ze allemaal op een andere plek wonen. De hermelijn is boos dat hij niet op het lijstje staat, hij is ook helemaal wit met een zwarte staart. Maar de zebra is streng, want in het voorjaar kleurt de hermelijn weer bruin. Maar wie denkt nog een zwart-wit dier te kennen, mag een bewijsfoto mailen naar equus@quagga.za. De dieren in het boek maken vaak een beetje ruzie met elkaar. Net als bij ons in de klas eigenlijk. Maar ze helpen elkaar ook, bijvoorbeeld als de heremietkreeft het heel spannend vindt om een spreekbeurt te geven. Ook dat is eigenlijk net als bij ons in de klas. Mijn moeder zegt dat dit ‘antropomorfisme’ heet. Dat woord moest ik opzoeken op Wikipedia en het betekent dat je dieren (of zelfs dingen) laat zien alsof het mensen zijn met allerlei menselijke eigenschappen. Dat doen mensen heel vaak met dieren. Kijk maar eens naar dieren in prentenboeken, daar zie je bijvoorbeeld een merel met een net jasje of een nijlpaard dat op de wc een boekje zit te lezen. Mijn moeder zegt dat dit aan de ene kant stom is: alsof dieren alleen maar leuk zijn als ze op mensen lijken, maar dat antropomorfisme tegelijk ook een slimme manier is om mensen meer over dieren te leren. Bibi Dumon Tak is dus niet de eerste die dit zo doet. Zo is er bijvoorbeeld ook de podcast Groene Oren van Staatsbosbeheer waarin dieren én planten hun eigen verhaal vertellen. Mijn moeder heeft ook een boek, Dr. Tatjana weet raad, waarin dieren liefdesadvies vragen aan seksexpert dr. Tatjana, maar ze zei dat ik dat pas mocht lezen als ik wat ouder ben. Dit was mijn spreekbeurt. Zijn er nog vragen?</p>]]></description>
      <guid>https://volkskrant.nl/wetenschap/mijn-spreekbeurt-gaat-over-dieren-die-spreekbeurten-geven-over-andere-dieren~b878d0bd8/</guid>
      <pubDate>Fri, 20 Jan 2023 00:00:00 +00:00</pubDate>
    </item>
    <item>
      <title><![CDATA[Je zou toch hopen dat een minister van Economie en Klimaat een beetje goed is met getallen]]></title>
      <description><![CDATA[<p>‘Noorwegen heeft 1,2 miljard euro in zijn staatsfonds’, zei Robert Habeck, de Duitse minister van Economie en Klimaat, toen hij vorige week op bezoek was in Oslo. Het Noorse olie- en gasbedrijf Equinor heeft vorig jaar een miljardenwinst gemaakt en omdat dit bedrijf voor tweederde van de Noorse staat is, gaan er enorme bedragen naar de staatskas. Zo enorm dat Habeck het zich blijkbaar niet eens kan voorstellen, want het staatsfonds waarnaar bedrijven als Equinor een fiks deel van hun winst moeten overmaken heeft een waarde van maar liefst 1.200 miljard euro. Habeck zat er drie nullen naast. Der Spiegel schreef dit alles smalend op en wees er fijntjes op dat ‘de duizelingwekkende bedragen voor een niet-onaanzienlijk deel komen van de rekeningen van Duitse gasafnemers’. Hoe zou dit zijn misgegaan? Zou de Duitse minister zich niet kunnen voorstellen dat Noorwegen, een land met 5,5 miljoen inwoners, zoveel geld in kas heeft? Het komt neer op ruim 218 duizend euro per inwoner. Dat is ook wel een onvoorstelbare rijkdom. Of zou dit weer een voorbeeld zijn van de klassieke fout om ‘billion’ verkeerd te vertalen? In het Engels is een billion een 1 met negen nullen, wat wij dus een miljard noemen. Maar in oude teksten en in teksten van wetenschappers wordt een billion vaak gebruikt als onze biljoen, die twaalf nullen heeft. Een verschil van drie nullen. Als je ergens in een Engelse tekst de term ‘billion’ tegenkomt, zit er meestal niets anders op dan proberen uit te rekenen welke van de twee vertalingen in de gegeven context de juiste is – en als dit niet lukt, moet je zoeken naar een bron die je vertelt hoeveel nullen het zijn. Toevallig las ik deze week nog over een Koreaans instituut met een budget van ‘130 billion won’ en toen moest ik niet alleen won naar euro’s omrekenen, maar ook even flink puzzelen op het juiste aantal nullen. Het staatsfonds van Noorwegen heeft een omvang van 1,2 biljoen euro (dat zijn dus twaalf nullen). Zou het kunnen dat iemand bij het Duitse ministerie dit in een Engelstalige tekst las als ‘1,2 billion euro’, vervolgens op Wikipedia opzocht hoe het ook alweer zat met de nullen van een billion en besloot dat je dit dus níét met ‘biljoen’ moest vertalen, maar met ‘miljard’? Het is het soort aandoenlijke hypercorrectie van iemand die zegt ‘Hij is even dom dan ik’. Hoe dan ook, je zou toch hopen dat een minister van Economie en Klimaat een beetje goed is met getallen en niet een factor duizend ernaast zit als hij het over bedragen heeft. Inmiddels schrijf ik 14 duizend jaar columns voor deze krant en heb ik al zo’n 3.700 keer benadrukt hoe belangrijk het is om jezelf te trainen in het schatten van ordegrootten, zodat je het merkt als ergens een paar nullen te veel of te weinig staan. En ik schreef zeker 200 keer over hoe een ‘billion’ soms een ‘miljard’ is en soms een ‘biljoen’. O, als ik toch eens 1 euro kreeg voor iedere keer dat iemand hiermee de fout inging, dan had ik nu 1.000.000.000 euro. Of iets minder – daar wil ik van af zijn.</p>]]></description>
      <guid>https://volkskrant.nl/wetenschap/je-zou-toch-hopen-dat-een-minister-van-economie-en-klimaat-een-beetje-goed-is-met-getallen~bb7e25f9/</guid>
      <pubDate>Fri, 13 Jan 2023 00:00:00 +00:00</pubDate>
    </item>
    <item>
      <title><![CDATA[Deze kerstvakantie besefte ik opnieuw dat ik een haat-liefdeverhouding met de AIVD-kerstpuzzel heb]]></title>
      <description><![CDATA[<p>De kerstvakantie zit erop. Toch houd ik nog een klein beetje kerstgevoel over, want de deadline voor de AIVD-kerstpuzzel is op 17 januari. Nog ruim een week te gaan! Elke december publiceren medewerkers van de Algemene Inlichtingen- en Veiligheidsdienst hun puzzel vol lastige opgaven. Om u een idee te geven, dit was een van de opgaven van vorig jaar: – Welk getal komt op het vraagteken?4.5, 0.5, 2, 18, 0.5625, 20.25, 10.125, 364.5, 182.25, 6561, 2916, 1458, 648, 324, 144, ? Oorspronkelijk was de puzzel alleen voor intern gebruik en ‘bedoeld om systematisch en logisch denken onder medewerkers op een leuke manier te stimuleren’. Sinds 2011 publiceert de AIVD de kerstpuzzels op hun website en mag iedereen meedoen. Zelf zit ik al jaren in een team dat vanaf half december in een appgroep ideeën uitwisselt. Tijdens de kerstvakantie heb je soms ineens 57 nieuwe berichten op je telefoon als de andere teamleden over een opgave hebben zitten sparren. In januari puzzelen we vervolgens een dagje samen in een woonkamer vol schaakborden, uitgeknipte papiertjes en zoemende laptops. In 2016 schreef ik al dat het zwoegen was om deze puzzel te maken. Deze kerstvakantie besefte ik opnieuw dat ik er een haat-liefdeverhouding mee heb. Bij veel opgaven heb ik geen idee waar ik moet beginnen. Ik probeer van alles. Moet je de letters omzetten naar getallen? Is het braille? Kun je iets met morse doen? Vaak zit ik uren te prutsen, zonder enige doorbraak. Dit alles is zeer slecht voor mijn ego – ik zie mezelf toch graag als iemand die vrij goed is in systematisch en logisch denken. Maar als ik een oplossing ontdek (of als een teamgenoot een opgave kraakt), dan vind ik de puzzel weer even het leukste op aarde. Zoals het gaat met puzzelverslaafden, probeer ik daarom anderen ook aan de puzzel te krijgen. Vandaar twee van mijn favoriete, vrolijkmakende opgaven van de afgelopen jaren: – Welk dier ontbreekt? BEER, DAS, BOOMKEVER, REKEL, LUIAARD, LAM, OS, EVER, HUISMUS, WOLMUIS, ZEEKOE. – In de volgende songtekst zijn alle woorden vervangen door andere woorden. Wat is de titel van het oorspronkelijke nummer? ‘Wat is kerst toch fijn, wat is kerst toch fijn, wat is kerst toch fijn fijn, fijn toch wat is kerst.’ Soms vraag ik me af wat de AIVD nu wil met deze puzzel. In een interview met NRC ontkrachten de bedenkers de mythe dat ze hiermee personeel werven. De makers doen al het werk voor de puzzel in hun vrije tijd en het lijkt vooral een volkomen uit de hand gelopen hobby van een aantal nerdy medewerkers. Ik houd van ze. En ik haat ze. De oplossingen van de drie genoemde puzzels (de complete uitwerkingen zijn online te vinden): 18 (editie 2021, opgave 6)VALKPARKIET (editie 2018, opgave 5)All you need is love (editie 2017, opgave 7)</p>]]></description>
      <guid>https://volkskrant.nl/wetenschap/deze-kerstvakantie-besefte-ik-opnieuw-dat-ik-een-haat-liefdeverhouding-met-de-aivd-kerstpuzzel-heb~b0961bde/</guid>
      <pubDate>Fri, 6 Jan 2023 00:00:00 +00:00</pubDate>
    </item>
  </channel>
</rss>
