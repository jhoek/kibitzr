<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Zó werd wetenschap toch niet beter, door elkaar een beetje schouderklopjes te geven?]]></title>
      <description><![CDATA[<p>‘Als een parfum voor 97 procent uit natuurlijke ingrediënten bestaat, wat is die andere 3 procent dan? Vergif?’ Het is altijd fijn als je een van je stokpaardjes voorbij hoort komen in een verhaal van iemand anders (al grap ik zelf doorgaans dat de resterende 3 procent vast ‘radioactief afval’ moet zijn). Deze week gebeurde dat bij een heerlijke lezing van jonge onderzoeker Sweeney Li over haar onderzoek naar hoe influencers meedoen aan greenwashing: producten of bedrijven groener laten lijken dan ze werkelijk zijn. Bijvoorbeeld door handig te selecteren welke informatie je wel en niet geeft. Li gaf haar lezing in Brugge tijdens het Etmaal van de Communicatiewetenschap, al jaren mijn favoriete conferentie. Toen ik zo’n tien jaar terug overstapte van wiskunde naar wetenschapscommunicatie als onderzoeksgebied, was het alsof ik begon aan een nieuw promotietraject. Dat was – en dit is de korte versie – niet zo makkelijk. Het voelde alsof ik nergens meer echt bij hoorde. Tot Rens Vliegenthart, inmiddels hoogleraar strategische communicatie in Wageningen, bij een of ander diner naast me zat en zei dat ik maar eens naar het Etmaal van de Communicatiewetenschap moest komen. In 2017 ging ik moederziel alleen naar die conferentie en het was nogal een cultuurshock. Bij wiskundecongressen duurden lezingen minstens een uur en was ik vaak na een minuut of tien de draad kwijt. Hier waren vooral veel korte presentaties, die allemaal van begin tot eind te volgen waren. De meeste praatjes werden gegeven door jonge onderzoekers en vrouwen waren veruit in de meerderheid. Het avondprogramma was dat jaar in poppodium 013, met korte, flitsende keynotes op het grote podium en daarna een heus dansfeest. Zoiets had ik in al die jaren bij wiskunde nog nooit meegemaakt. Maar de allergrootste shock waren de vragen na afloop van een lezing. Bij wiskundecongressen waren die doorgaans nogal pittig en soms ronduit vijandig. Sprekers werden honend op een verschrijving gewezen, oudere professoren begonnen uitgebreid over hun eigen stokpaardjes en veel vragen waren ‘eigenlijk meer een kritische opmerking’. Bij de communicatiewetenschappers begonnen de grootste namen uit het veld hun vraag met een compliment aan de spreker. En de gestelde vragen waren vriendelijk en geïnteresseerd. Dit was zo anders dan ik gewend was. Wat was dit voor softe bedoening? Zó werd wetenschap toch niet beter, door elkaar een beetje schouderklopjes te geven? Het duurde even voordat ik inzag dat vragen vriendelijk én inhoudelijk kunnen zijn. En dat er door constructieve vragen vaak een veel interessantere discussie ontstaat, waarin je met elkaar van gedachten kunt wisselen over theorie, methoden, resultaten en wat die betekenen. Dit jaar reisde ik met een hele rits collega’s naar het Etmaal en kwam ik er overal bekenden tegen. Ik heb een groep gevonden waar ik graag bij wil horen. Alleen vrees ik dat jonge onderzoekers mij inmiddels als een van de oudere professoren in de zaal zien. En dus hield ik mijn stokpaardjes deze week netjes voor mezelf en begon ik na de presentatie van Sweeney Li níét over de rol van getallen, maar stelde een oprechte vraag om haar onderzoeksmethode beter te begrijpen.</p>]]></description>
      <guid>https://www.volkskrant.nl/columns-opinie/zo-werd-wetenschap-toch-niet-beter-door-elkaar-een-beetje-schouderklopjes-te-geven~b84a1ba6/</guid>
      <pubDate>Fri, 7 Feb 2025 00:00:00 +0100</pubDate>
    </item>
    <item>
      <title><![CDATA[Is er meer kans op het winnen van de Libris Literatuur Prijs als je boek in mei of oktober verschijnt?]]></title>
      <description><![CDATA[<p>Maandag verscheen de longlist van de Libris Literatuur Prijs 2025. Tot mijn grote vreugde stond daarop Maria Kagers De buitengewoon geslaagde opvoeding van Frida Wolf, dat ik net met buitengewoon plezier had gelezen. Zoals elk jaar telde ik hoeveel boeken op de lijst ik al had gelezen (2) en hoeveel boeken ik had gekocht, maar nog niet gelezen (4). Er zijn meer mensen die graag tellen in een longlist. Vlaamse media melden dat er vier Vlamingen op staan. Het Parool licht vijf debuutromans eruit. Tzum ziet dat van de zeven ingezonden eerdere winnaars alleen Marieken Heitman de lijst haalde. Hoofdredacteur Coen Peppelenbos duikt nog dieper in de cijfers en laat met een geinig staafdiagram zien dat er veel jonge schrijvers op de longlist staan. Wat Coen Peppelenbos kan, kan ik ook (soms fantaseer ik over een podcast Cijfers &amp; Letters waarin ik over boeken praat én eraan reken). Ik vraag me namelijk al jaren af of de maand waarin een boek uitkomt de kans om te winnen beïnvloedt. Bij sommige andere prijzen spelen dit soort effecten. Wiskundige en filmfanaat Ben Zauzmer maakte ooit een heerlijk overzicht van data-analyses rond de Oscars. Daarvoor dingen elk jaar films mee die tussen 1 januari en 31 december verschenen. Maar de helft van de genomineerden voor beste film verscheen na 4 september en er zit een enorme piek bij genomineerden die in december uitkwamen. Ook in andere categorieën lijken films die laat in het jaar verschijnen meer kans te hebben op een nominatie én het winnen van een Oscar. Zou er ook zoiets spelen bij de Libris Literatuur Prijs, waarvoor jaarlijks romans meedingen die tussen 1 januari en 31 december verschenen? Zouden later verschenen boeken meer kans maken omdat ze verser in het geheugen van de jury zitten als de longlist wordt samengesteld? Van de achttien boeken op de longlist van dit jaar verschenen er precies negen in de eerste helft van 2024 en de andere negen keurig in de laatste helft van het jaar. Het leek bijna of de jury hier een quotum voor had gehanteerd. Vervolgens dook ik in de winnaars van de afgelopen twintig jaar. Hoe verder ik terugging in de tijd, hoe moeilijker het bleek om de publicatiemaand te vinden. Sommige bronnen gaven een datum die overduidelijk niet klopte (bijvoorbeeld twee jaar nadat de roman een prijs had gewonnen), andere meldden domweg bij alle oudere boeken ‘1 januari’ als verschijningsdatum. Voor Willem Jan Ottens Specht en zoon spitte ik in archieven tot ik een recensie van 27 februari 2004 vond die meldde dat de roman een week eerder was verschenen. Ik zette de vorige twintig winnaars in een staafdiagram en zag pieken bij boeken uit mei en oktober. Opmerkelijk genoeg won er in die jaren nooit een boek dat verscheen in januari of december. Maar ook bij deze twintig winnaars verscheen netjes precies de helft in de eerste helft van het jaar. Ik kreeg zin om meer grafieken te maken: van alle inzendingen, longlists en shortlists. Ik vroeg Janny Nijhof, secretaris van de Libris Literatuur Prijs, of zij misschien ergens een spreadsheet met verschijningsmaanden had liggen. Die had ze niet: ‘Maar hou je er wel rekening mee dat boeken niet altijd direct na publicatie worden ingezonden?’ Enfin, ik ga maar snel weer een roman lezen.</p>]]></description>
      <guid>https://www.volkskrant.nl/wetenschap/is-er-meer-kans-op-het-winnen-van-de-libris-literatuur-prijs-als-je-boek-in-mei-of-oktober-verschijnt~b607627d/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[In islamitische landen hangt religieus zijn juist samen met méér vertrouwen in wetenschap]]></title>
      <description><![CDATA[<p>Deze week las ik tandenknarsend van jaloezie de resultaten van een groot onderzoek naar vertrouwen in wetenschappers in Nature Human Behavior. En met een groot onderzoek bedoel ik ook echt een groot onderzoek. Een team van meer dan tweehonderd onderzoekers nam vragenlijsten af bij 71.922 mensen in 68 landen. De studie was heel goed opgezet: goed nagedacht over hoe je vertrouwen meet, welke variabelen een rol spelen, de onderzoeksmethode van tevoren publiekelijk vastgelegd en alle data open gedeeld. En ik baalde ergens dat ik niet een van de onderzoekers was die had bijgedragen aan dit mooie, relevante en wereldwijde project. De resultaten waren ook best opbeurend in deze vrij deprimerende week. Het vertrouwen in wetenschappers krijgt wereldwijd gemiddeld een 3,6 op een schaal waarbij 1 zeer laag is en 5 zeer hoog. Het land met de hoogste score is Egypte (4,3) en het land met de laagste score is Albanië (3,1). Dat valt heel erg mee met alle doemberichten over afkalvend vertrouwen, zelfs in Albanië is er geen sprake van een meerderheid die wetenschappers wantrouwt. Nederland scoort net onder de wereldwijde middenmoot met een 3,5 – dat laat zich vertalen naar een ruime voldoende. En dat is aardig in lijn met onderzoek uit 2021 van het Rathenau Instituut waarbij het Nederlandse vertrouwen in de wetenschap het rapportcijfer 7,4 kreeg. Verrassend waren de resultaten over religie en wetenschap. Veel eerdere studies lieten zien dat hoe geloviger mensen zijn, hoe minder vertrouwen ze hebben in wetenschap(pers). Maar die studies kwamen doorgaans uit het Mondiale Noorden, uit christelijke landen. Deze nieuwe wereldwijde studie laat zien dat in islamitische landen als Turkije of Bangladesh religieus zijn juist samenhangt met méér vertrouwen in wetenschappers. Gemiddeld komen de 68 landen uit dit onderzoek uit op een positief effect van religie op vertrouwen in wetenschappers. Op een ook al jaloersmakend goedgemaakte website kun je deze en nog meer resultaten per land bekijken. Zo is in Nederland slechts 37 procent van de mensen het zeer eens met de stelling dat wetenschappers met het algemeen publiek over wetenschappers moeten communiceren, terwijl dit wereldwijd 54 procent is en in Kenia zelfs 75 procent. Terwijl ik de studie doorploos, begon me langzaam iets te dagen. Had ik niet in 2022 een e-mail gekregen van mijn Zuid-Afrikaanse collega Marina Joubert of ik mee wilde doen aan een grote internationale studie naar vertrouwen in wetenschappers? Ik zocht het even terug in mijn mailbox, en ja, dat bleek inderdaad over deze studie te gaan. Sterker nog, ik had me destijds zelfs al aangemeld als mogelijke onderzoekspartner. Maar toen werd ik door de toenmalige minister van Onderwijs, Cultuur en Wetenschap gevraagd om een plan van aanpak te maken voor een op te richten Nationaal Expertisecentrum Wetenschap &amp; Samenleving en moest ik daarvoor allerlei dingen uit mijn agenda vegen – zoals deze grote studie (die natuurlijk uitstekend zonder mijn bijdrage kon). En nu, meer dan twee jaar later, is dit mooie onderzoek gepubliceerd en is ook dat expertisecentrum gestart. Ik heb helemaal geen reden om jaloers te zijn. Ik denk maar weer eens aan de woorden van Martin Bril: ‘Je mist meer dan je meemaakt. Helemaal niet erg.’</p>]]></description>
      <guid>https://www.volkskrant.nl/wetenschap/in-islamitische-landen-hangt-religieus-zijn-juist-samen-met-meer-vertrouwen-in-wetenschap~b9468e9e/</guid>
      <pubDate>Fri, 24 Jan 2025 00:00:00 +0100</pubDate>
    </item>
    <item>
      <title><![CDATA[Zijn er nu meer plaatjes van dino’s dan er ooit dino’s geleefd hebben?]]></title>
      <description><![CDATA[<p>De tyrannosaurus rex is uitgegroeid tot een alomtegenwoordig beeldmerk, niet alleen als speelgoed en in boeken, maar ook op kleding en gebruiksartikelen. Kijkend naar de tyrannosaurus rex op de trui van de presentator van het Jeugdjournaal, vroeg ik me opeens af of we op enige manier kunnen vaststellen of de tyrannosaurus rex in de geschiedenis vaker is voorgekomen als levend dier of als afbeelding op bijvoorbeeld stickers, broodtrommels of truien. Stijn Berger Een paar jaar geleden promoveerde Michiel Hooykaas op onderzoek naar dierenkennis in Nederland – en daarbij keek hij ook naar welk beeld van dieren kinderen krijgen via bijvoorbeeld prentenboeken en kleding. Een van zijn conclusies was dat kinderen in kinderboeken en op kinderkleding veel dieren zien die ze zelden in het echt zullen tegenkomen, zoals giraffen. De tyrannosaurus rex is daar een extreem voorbeeld van: overal te zien op plaatjes, maar al vele duizenden jaren uitgestorven. We kunnen alleen nog hun skeletten in het echt bekijken. Met hulp van gevonden fossielen van de tyrannosaurus rex hebben wetenschappers geschat hoeveel van deze dino’s er in totaal geleefd hebben. Dat zijn geen eenvoudige berekeningen, want er zijn natuurlijk ook heel veel dinosaurusresten nooit gevonden. Er zitten dan ook grote onzekerheden in deze schattingen. De basis van moderne berekeningen is de wet van Damuth die zegt dat hoe zwaarder een dier is, hoe minder van deze dieren er tegelijk in een bepaald gebied kunnen leven (maar dan veel ingewikkelder met formules en constanten). Amerikaanse wetenschappers kwamen hiermee in 2021 tot de schatting dat er ongeveer twintigduizend tyrannosaurus rexen tegelijkertijd op aarde rondstruinden. Om duidelijk te maken hoe groot de onzekerheden bij dit soort schattingen zijn: de onderzoekers geven aan ze 95 procent zeker zijn dat het juiste antwoord ergens tussen de 1.300 en 328 duizend ligt. Laten we vanwege de eenvoud van die twintigduizend tyrannosaurus rexen uitgaan. Ik durf zonder enig rekenwerk te zeggen dat de kans 100 procent is dat er op dit moment meer afbeeldingen van deze dino op aarde zijn. Alleen al in de kamers van mijn kinderen kom ik een eind in de richting. Maar er hebben in totaal veel meer dan twintigduizend tyrannosaurus rexen geleefd, want deze dino heeft vele eeuwen lang rondgelopen op aarde. De Amerikaanse wetenschappers schatten dat er maar liefst 127 duizend generaties zijn geweest (weer met een flinke onzekerheid, het juiste aantal ligt met 95 procent zekerheid ergens tussen de 66- en 188 duizend). Dit alles leidt tot de schatting dat er in totaal 2,54 miljard tyrannosaurus rexen  hebben geleefd (huiswerk: bedenk tussen welke twee uiterste grenzen het juiste aantal met 95 procent kans ligt). Er leven nu ruim drie keer zoveel mensen op aarde als dat er in totaal tyrannosaurus rexen hebben geleefd. Maar zijn er ook meer afbeeldingen van deze dino gemaakt dan dat er levende versies hebben bestaan? Mijn intuïtie zegt dat we nog op net iets minder dan één dinoplaatje per drie mensen zitten. Maar ik durf het niet met 95 procent zekerheid te zeggen. Heeft u zelf een vraag waar u niet uitkomt of een probleem waarvan u zich afvraagt of wiskunde de oplossing kan hebben? Nieuwe vragen blijven welkom op ionica@volkskrant.nl</p>]]></description>
      <guid>https://www.volkskrant.nl/wetenschap/zijn-er-nu-meer-plaatjes-van-dino-s-dan-er-ooit-dino-s-geleefd-hebben~b304a82e/</guid>
      <pubDate>Fri, 17 Jan 2025 00:00:00 +0100</pubDate>
    </item>
    <item>
      <title><![CDATA[Wat 2025 ook mag brengen, het jaartal is werkelijk een fantastisch getal]]></title>
      <description><![CDATA[<p>Ionica Smeets beantwoordt lezersbrieven met wiskunde. Deze keer: over de wiskundige schoonheid van het getal 2025. Hé Ionica,Had je al gezien dat 2025 te schrijven is als (1+2+3+4+5+6+7+8+9)2?Alexander, Bert, Dennis, Frank, Willem en nog zo’n 45 anderen Dat had ik zeker gezien! Sterker nog, tijdens de kerstvakantie wenste ik mensen in mijn out-of-officemail een gelukkig (1+2+3+4+5+6+7+8+9)2. En daaronder wenste ik mijn Engelstalige collega’s een ‘happy 13+23+33+43+53+63+73+83+93’. Wat 2025 verder ook mag brengen, het jaartal is werkelijk een fantastisch getal. Het is allereerst een kwadraat: dat van 45. Wie zoals mijn vriend Han geboren is in 1980, wordt 45 in 452. Extra geinig is dat 2025 = (20+25)2. De meeste mensen maken maar één keer in hun leven een kwadraat-jaartal mee. De vorige keer was in 1936, de volgende keer is in 2116. Het getal 45 is een driehoeksgetal: je kunt het schrijven als de som van 1 tot en met 9, wat de mooie vorm uit de vraag geeft: 2025 = (1+2+3+4+5+6+7+8+9)2. En het is géén toeval dat 2025 ook te schrijven is als  13+23+33+43+53+63+73+83+93. Dat is namelijk de stelling van Nicomachus: het kwadraat van de som van de eerste n getallen is gelijk aan de som van de eerste n derdemachten. Hieronder ziet u in een plaatje hoe dit principe werkt. De derdemachten bouw je op uit kleine kubussen, de kwadraten leg je plat neer als een groot vierkant. De eerste kubus, van één bij één bij één, kun je neerleggen als een plat vierkant van één bij één. Bij elk volgende getal kun je de nieuwe kubus uit elkaar halen in lagen en aanleggen tot het volgende vierkant. En dat is nog lang niet alles dat er leuk is aan 2025. Wiskundige Peter Rowlett maakte een lijst van andere opmerkelijke eigenschappen van dit jaartal. Mijn favoriet is misschien wel de opschuiving van 452 = 2025 naar 562 = 3136. Je kunt verder 2025 op nog allerlei andere manieren schrijven als som of product van verschillende kwadraten. En als je de vermenigvuldigingstafels van 1 x 1 tot en met 9 x 9 uitschrijft en alle antwoorden bij elkaar optelt, dan krijg je ook 2025. Als ik rekenles gaf, dan wist ik wel wat ik mijn leerlingen de komende week liet doen.</p>]]></description>
      <guid>https://www.volkskrant.nl/wetenschap/wat-2025-ook-mag-brengen-het-jaartal-is-werkelijk-een-fantastisch-getal~bbf035c7/</guid>
      <pubDate>Fri, 10 Jan 2025 00:00:00 +0100</pubDate>
    </item>
    <item>
      <title><![CDATA[Hoe verdelen we de boedel van onze overleden ouders zo eerlijk mogelijk?]]></title>
      <description><![CDATA[<p>Met drie kinderen willen we de boedel van onze overleden ouders zo goed mogelijk verdelen. We hebben verschillende systemen overwogen, maar zijn bang dat die nodeloos ingewikkeld zijn en dat ze ook niet echt het gesprek bevorderen. Voor ons is het allerbelangrijkste dat we alle drie tevreden zijn over het proces van verdelen: onze goede band is ons meer waard dan alle spullen bij elkaar. Wat zou jij ons aanraden?Welmoed In het boek Cryptonomicon van Neal Stephenson lost een (nerdy) familie dit probleem op met een enorm assenstelsel getekend op een leeg parkeerterrein. Op de x-as staat de ingeschatte financiële waarde, op de y-as de emotionele waarde. De familieleden moeten om de beurt alle spullen uit de boedel sjouwen naar wat voor hen de juiste posities in dit assenstelsel zijn. Linksonder zet je alles dat voor jou zowel weinig financiële als emotionele waarde heeft, zoals belastinggidsen uit de jaren tachtig. Linksboven komen dingen die weinig financiële waarde hebben, maar veel voor jou betekenen, zoals dat ene vest dat je moeder zo graag droeg. Rechtsonder komt wat veel financiële waarde heeft, maar weinig emotionele: bijvoorbeeld een splinternieuwe e-bike. Rechtsboven is de hoek waarover waarschijnlijk de meeste ruzies ontstaan: dingen die zowel veel emotionele als financiële waarde hebben, zoals een kostbare ketting die al vele generaties in de familie is. Als iedereen om de beurt alle voorwerpen naar ingeschatte waarden in het assenstelsel heeft gezet (en dat zou natuurlijk ook op papier of in een spreadsheet kunnen), kun je daarna een verdeling berekenen waarbij iedereen een pakket spullen met ongeveer dezelfde financiële en emotionele waarde krijgt. Maar dit is behoorlijk ingewikkeld om uit te voeren (en de berekening zal in sommige situaties verre van triviaal zijn) en het proces is niet per se sfeerverhogend voor de nabestaanden. Omdat u schreef dat uw goede band meer waard is dan alle spullen bij elkaar, dacht ik aan de wiskundige vakterm envy-free verdelingen. Hierbij is het de bedoeling om zaken zo te delen dat geen van de partijen reden heeft om jaloers te zijn op een van de anderen. Een bekend voorbeeld is de manier om een cake eerlijk te delen met twee personen: de eerste snijdt en de tweede mag vervolgens een stuk kiezen. De eerste zal zo moeten snijden dat die tevreden is met elk van de twee stukken – en de tweede kiest het stuk waarmee die het meest tevreden is. Deze methode is uit te breiden naar drie personen met de Selfridge–Conway procedure. Alleen werkt die niet voor een boedel, omdat sommige voorwerpen nu eenmaal niet in stukken te snijden en delen zijn. Voor ondeelbare voorwerpen is er een relatief eenvoudige procedure om ze te verdelen, zodat iedereen bijna vrij van jaloezie is (wat betekent dat iedereen jaloers is op maximaal één voorwerp van een ander en voor de rest tevreden met de verdeling). De uitvoering is niet nodeloos ingewikkeld: u kiest domweg om de beurt het voorwerp dat u het liefste wilt hebben (en u loot de volgorde waarin u dat doet). En belangrijker: u kunt voor, tijdens en hopelijk ook na deze procedure met elkaar blijven praten. Over de spullen, maar vooral over uw herinneringen daarbij. Ionica Smeets is weer terug op 11 januari 2025. Vragen blijven welkom via ionica@volkskrant.nl</p>]]></description>
      <guid>https://www.volkskrant.nl/wetenschap/hoe-verdelen-we-de-boedel-van-onze-overleden-ouders-zo-eerlijk-mogelijk~b0678351/</guid>
      <pubDate>Fri, 20 Dec 2024 00:00:00 +0100</pubDate>
    </item>
    <item>
      <title><![CDATA[Hoe oud zijn de doden? Er moet toch een manier zijn om de leeftijd van de doden in getallen te beschrijven]]></title>
      <description><![CDATA[<p>Hebben alle doden dezelfde leeftijd? Carmen Zoals u misschien al ziet aan de aanhef, speel ik deze week een beetje vals. Carmen stuurde deze vraag wel echt in, maar niet bij mij. Carmen vroeg naar de leeftijd van de doden bij de broers Hank en John Green in hun podcast Dear Hank and John. In een eerdere aflevering noemde Hank een schrijver en zei daarbij terloops dat die dood was ‘en dus even oud als alle andere doden’. En nu wil Carmen weten of het echt zo werkt. Verander je zodra je sterft in een leeftijdloos iets tot in de oneindigheid? Of bevries je op de leeftijd die je had toen je overleed? Of blijf je na je dood langzaam ouder worden terwijl de tijd verstrijkt? Hank en John antwoordden dat zij inderdaad denken dat alle doden even oud zijn en dat dit geen getal is zoals waarmee wij, de levenden, onze leeftijd meten.Maar wiskundigen zijn goed in het verzinnen van nieuwe getallen om het ontastbare te vangen. Ik vind weinig getallen mooier dan i, het imaginaire getal dat in het kwadraat gelijk is aan min 1. Met onze gewone getallen kon dit niet en imaginaire getallen bleken een heel nieuwe, complexe wereld te openen. Dan moet er toch ook een manier zijn om de leeftijd van de doden in getallen te beschrijven? Komende week is het de derde sterfdag van mijn moeder.  Als ik aan haar denk – en dat doe ik vaak – is zij twee leeftijden tegelijk. Toen ik in november zag dat wetenschapsjournalist Govert Schilling 68 werd (nog gefeliciteerd, Govert), dacht ik automatisch: ‘O ja, hij is net zo oud als mijn moeder.’ Mijn moeder hoort namelijk nog altijd bij de mensen die geboren zijn in 1956. Maar toen cabaretier Pieter Bouwman in september overleed op 66-jarige leeftijd (‘Volgende keer beter!’ stond er boven zijn rouwadvertentie, wat een held), dacht ik onmiddellijk: ‘Hij is een jaar ouder geworden dan mijn moeder.’ Want mijn moeder stierf op haar 65ste en is voor eeuwig bevroren op die leeftijd. Wat als je de leeftijd van de doden nu eens omschrijft in twee getallen? De eerste is je leeftijd waarbij de teller vanaf je geboorte is blijven doorlopen, de tweede hoe oud je was toen je overleed. Mijn moeder is nu (68,65). Anne Frank is (95,15), Charles Darwin (215,73) en Leonardo da Vinci (572,67). Je kunt een grafiek maken met alle doden uit de geschiedenis, op de x-as hoe oud ze nu zouden zijn geweest en op de y-as hoe oud ze zijn geworden. Al die miljarden mensen die ons voorgingen in de dood samen in één plaatje. Helemaal linksonder staan degenen die recentelijk, veel te vroeg, overleden. Op de lijn y = 65 staat Johan Sebastian Bach (339,65) een heel stuk rechts van mijn moeder. Meer dan de helft van alle doden staan onder de lijn y=20 (een deprimerende statistiek die ik hoorde van John Green). De punten boven één leeftijd op de x-as laten zien hoe oud de verschillende mensen uit één geboortejaar werden. Dus Carmen, als je dit ooit mocht lezen, volgens mij hebben de doden níet allemaal dezelfde leeftijd. Heeft u wel een vraag voor Ionica? Mail dan naar ionica@volkskrant.nl.</p>]]></description>
      <guid>https://www.volkskrant.nl/wetenschap/hoe-oud-zijn-de-doden-er-moet-toch-een-manier-zijn-om-de-leeftijd-van-de-doden-in-getallen-te-beschrijven~b66090f5/</guid>
      <pubDate>Fri, 13 Dec 2024 00:00:00 +0100</pubDate>
    </item>
    <item>
      <title><![CDATA[Hoe maak je een tafelschikking zodat mensen ook eens met anderen praten?]]></title>
      <description><![CDATA[<p>Met onze dierenartsenpraktijk gaan we elk jaar in december uit eten. Als we geen tafelschikking maken, zitten mensen de hele avond bij degenen die ze toch al vaak spreken. Vorig jaar hebben we een Engels roulatiesysteem toegepast zoals beschreven door Patrick van IJzendoorn. Dat werkte niet ideaal. Weet jij een beter systeem? Lia Buitenhuis We organiseren een middag in ons wijkgebouw om mensen met elkaar te laten kennismaken. We willen viertallen samen in gesprek laten gaan. Hoe rouleer ik dit zodat iedereen elkaar minstens één keer heeft gesproken? Lilian Jans-Beken Zelf heb ik dat Engelse roulatiesysteem nog nooit meegemaakt, maar ik begrijp dat halverwege het diner elke derde persoon drie plaatsen moet opschuiven. Op deze manier krijgt iedereen op dat moment minstens één nieuwe tafelbuur. Het voordeel van dit systeem is dat het makkelijk is uit te leggen en uit te voeren. Maar ja, duo’s die het supergezellig hebben met elkaar en niet hoeven te verschuiven, kunnen de hele avond blijven samenklitten. Wiskundigen hebben uitgebreid nagedacht over hoe je dit soort gezellige situaties voorkomt. In 1850 formuleerde wiskundige Thomas Kirkman de volgende vraag: vijftien jongedames lopen zeven dagen achter elkaar uit school in rijtjes van drie. Is het mogelijk om hen zo te rangschikken dat er geen twee dames tweemaal naast elkaar lopen? Het antwoord op Kirkmans vraag was ‘ja’ – er zijn zelfs verschillende oplossingen mogelijk. U kunt met zo’n oplossing een heerlijk zevengangendiner organiseren voor vijftien gasten die in rijtjes van drie aan tafel gaan. Als u de gasten na elke gang van plek laat wisselen volgens Kirkmans schema, dan zullen elke twee mensen nooit meer dan één gang naast elkaar zitten. Voor andere aantallen gasten (en tafelindelingen) is het een open probleem of dit altijd lukt. Maar er bestaan allerlei wiskundige technieken om een schema te maken zodat uw gasten met zo veel mogelijk verschillende mensen praten: met grafentheorie (netwerken van stippen en verbindingen daartussen), maar ook met Latijnse vierkanten (een algemenere versie van een ingevulde Sudoku-puzzel.) Alleen: wilt u dat wel? Het maken van zo’n schema kost best wat tijd en tijdens de bijeenkomst zult u alles uitgebreid moeten uitleggen en steeds zorgen dat iedereen op de goede plek belandt. Dat werkt waarschijnlijk niet enorm sfeerverhogend. En is het eigenlijk echt zo erg als mensen toch eens wat langer praten met iemand met wie ze een klik hebben? Het kan veel makkelijker. Laatst was ik bij een avond waar de aanwezigen een paar keer werd gevraagd om zelf een nieuwe plek te zoeken en te gaan zitten met drie mensen die ze die dag nog niet hadden gesproken. Vrijwel iedereen deed mee en het was een beetje chaotisch, maar ook leuk om zelf te bepalen naast wie je nu weer belandde. Ik sprak die avond héél veel verschillende mensen. Soms is een ‘goed’ systeem beter dan een ‘perfect’ systeem. Zelf een vraag voor deze rubriek? Mail naar ionica@volkskrant.nl</p>]]></description>
      <guid>https://www.volkskrant.nl/wetenschap/hoe-maak-je-een-tafelschikking-zodat-mensen-ook-eens-met-anderen-praten~b2e136b9/</guid>
      <pubDate>Fri, 6 Dec 2024 00:00:00 +0100</pubDate>
    </item>
    <item>
      <title><![CDATA[Zijn linkerkoplampen vaker kapot?]]></title>
      <description><![CDATA[<p>In de file zag ik vlak achter elkaar drie tegenliggers met een kapotte linkerkoplamp. Ik vroeg me af of linkerkoplampen misschien vaker kapot gaan dan rechter. Tijdens mijn autorit van Antwerpen naar Friesland telde ik vervolgens twaalf kapotte linker- en twee kapotte rechterkoplampen. Mijn vermoeden leek te kloppen! Maar sindsdien ben ik blijven tellen, twee weken lang, bij elke rit. Daarbij viel me in de eerste plaats op dat er heel veel koplampen kapot zijn en in de tweede plaats dat mijn eerste telling erg afweek van de vervolgtellingen. Gemiddeld genomen lijken er toch ongeveer evenveel linker- als rechterlampen kapot. Daarom nu mijn vraag: als je iets onderzoekt, hoe kun je van tevoren weten hoelang je moet doorgaan met gegevens verzamelen? Wim Mendelts Het is dé basisvraag van statistiek: hoe weet je of er een verschil zit tussen twee groepen? Als linker- en rechterkoplampen precies dezelfde kans hebben om kapot te gaan, kan het toch gebeuren dat u op een dag stomtoevallig twaalf kapotte linker- en twee kapotte rechterkoplampen ziet. De klassieke statistische aanpak om te onderzoeken of er een verschil zit tussen die twee soorten lampen is om te berekenen hoe groot de kans is dat u uw resultaten (of nog extremere, met nog meer kapotte linkerkoplampen) had gevonden als er géén verschil is tussen hoe snel die twee soorten lampen kapotgaan. En als die kans, we noemen die de p-waarde, klein genoeg is, dan concluderen we dat het aannemelijk lijkt dat linkerkoplampen eerder stuk gaan. Voor het uitrekenen van die p-waarde kunt u bijvoorbeeld Fishers exacte toets gebruiken. Maar hoe weet je wanneer je genoeg gegevens hebt verzameld voor die berekening? En hoe voorkom je dat je stopt met tellen op een moment dat de data net gunstig uitvallen? (Wat u zeer lovenswaardig niet heeft gedaan.) In de wetenschap gebruiken we hiervoor pre-registraties: daarin leg je openbaar je onderzoeksmethode vast, inclusief hoe je gegevens gaat analyseren - vóórdat je begint met het verzamelen van die gegevens. Je berekent ook vooraf hoeveel gegevens je moet verzamelen om een betrouwbare conclusie te kunnen trekken. Hierbij moet je allerlei aannamen doen over je gegevens en keuzen maken over hoe zeker je wilt zijn van je conclusie. Gelukkig zijn hier websites voor, en onder mijn aannamen en keuzen zou u 466 auto’s moeten bekijken voordat u een conclusie kunt trekken. Als u andere aannamen doet dan ik, dan komt hier een ander aantal uit. Statistiek is een prachtig vak. Voor de zekerheid vraag ik statisticus Rianne de Heide of ik dit goed heb samengevat. Zij begint te lachen en merkt op dat statisticus Fischer zijn statistische testen rond 1920 bedacht en dat het in zijn tijd bijvoorbeeld ging om het vergelijken van twee velden waarop graan groeide. Inmiddels zijn we ruim honderd jaar verder, hebben we totaal andere data en zijn er ook betere methoden. De Heide werkt zelf aan de e-waarde, een moderne opvolger van de p-waarde. Daarmee kunt u langs de weg gaan zitten en kapotte koplampen tellen en na elke getelde koplamp berekenen of uw e-waarde voorbij een bepaalde grens is gekomen. Zodra dat zo is, kunt u stoppen met tellen en weet u het antwoord op uw vraag. Alleen zijn hier helaas nog géén handige websites voor.</p>]]></description>
      <guid>https://www.volkskrant.nl/wetenschap/zijn-linkerkoplampen-vaker-kapot~b57698f4/</guid>
      <pubDate>Fri, 29 Nov 2024 00:00:00 +0100</pubDate>
    </item>
    <item>
      <title><![CDATA[Ionica’s winterpuzzel: welke kabouter is kleurenblind?]]></title>
      <description><![CDATA[<p>Vroeger behandelde je vaker wiskunderaadsels in je columns. Dat missen wij thuis erg. Heb je boekentips voor de kerstvakantie om deze leegte op te vullen?Dank,Bas Zelf miste ik de raadsels ook! Maar ik beantwoord in deze rubriek ingestuurde lezersvragen en heb besloten niet vals te spelen door zelf vragen te gaan bedenken. En er werden verrassend weinig vragen ingestuurd waarbij je in het antwoord eens een lekkere puzzel over kabouters en mutsen erin kon knallen. Dus ik ben blij dat je mailt! Natuurlijk heb ik ook boekentips. Als u nog geen puzzelboek van Martin Gardner in huis heeft, dan zou ik er daar gelijk een van bestellen. Zelf kreeg ik eerder dit jaar The Colossal Book of Short Puzzles and Problems cadeau en dat staat vol geweldige voorbeelden. Als u liever een Nederlands boek heeft, dan is er het heerlijke De Kabouterformule van Alex van de Brandhof dat volstaat met kabouterraadsels. En als u toe bent aan heel moeilijke puzzels, dan kunt u zich deze kerstvakantie storten op de AIVD kerstpuzzel. En dan nu, om de leegste te vullen, eindelijk weer eens een raadsel. Ik kwam het tegen op de blog van Tanya Khovanova. Zij had het raadsel weer gezien bij wiskundige Konstantin Knop. Ik vermoed dat hij dit raadsel heeft bedacht, maar dat weet ik niet zeker. Raadsels zijn als moppen, vaak is moeilijk aan te wijzen wie de eerste bedenker was en elke verteller geeft zijn eigen draai eraan. Dit is mijn versie. Een koning besluit om te testen of drie kabouters echt zo slim zijn als ze zelf beweren. Hij laat ze vijf mutsen zien: drie rode en twee groene. Vervolgens blinddoekt hij de kabouters en zet elk van hen een muts op. Daarna mogen de kabouters hun blinddoeken afdoen. Ze kunnen nu de mutsen van de twee anderen zien, maar niet die van zichzelf. Zoals gebruikelijk in dit soort raadsels, moeten de kabouters de kleur van hun eigen muts bepalen. Alleen zit er deze keer een addertje onder het gras: een van de drie kabouters is kleurenblind en ziet geen verschil tussen groen en rood. De kabouters weten bij wie van hen dit is en nemen die informatie mee in hun redeneringen (die zoals gebruikelijk in dit soort raadsels perfect logisch zijn – de kabouters gebruiken alle beschikbare informatie om hun conclusies te trekken). De koning vraagt de kabouters om de beurt of ze weten welke kleur muts ze hebben. Dit is hoe hun gesprekje verloopt: Alice: Ik weet niet welke kleur mijn muts heeft.Bob: Ik weet ook niet welke kleur mijn muts heeft.Carol: Nou, ik weet ook niet welke kleur mijn muts heeft.Alice: Nu weet ik nog steeds niet welke kleur muts ik heb! De vraag is: welke kabouter is kleurenblind? De oplossing vindt u in de onlineversie van deze column door flink naar beneden te scrollen. De column is te vinden op volkskrant.nl/wetenschap of door 'Ionica' te tikken in het zoekvenster op de Volkskrant-app of site. Zelf een vraag voor deze rubriek? Mail naar ionica@volkskrant.nl. ** ** ** ** ** ** Stel dat Alice de kleurenblinde kabouter is, wat kunnen de kabouters dan tijdens hun gesprekje met de koning beredeneren over de kleuren van hun muts? Alice zegt dat ze niet weet welke kleur haar muts heeft. Bob en Carol weten dat Alice kleurenblind is en dat dit dus geen relevante informatie toevoegt. Vervolgens zegt Bob dat hij het ook niet weet. Nu weten Alice en Carol dat zij niet allebei een groene muts op kunnen hebben. Want als zij allebei een groene muts zouden dragen, wist Bob dat hij een rode muts moet hebben (want er zijn maar twee groene mutsen). Daarna zegt Carol dat zij het ook niet weet. Op dat moment weet Alice dat zij een rode muts moet dragen. Waarom? Omdat zij een perfect redenerende kabouter is, net als Bob en Carol. Als Alice een groene muts had gedragen, dan had Carol geweten dat zij een rode muts moest hebben (want uit het antwoord van Bob wisten ze dat Alice en Carol niet allebei een groene muts konden dragen). Dit alles betekent dat Alice níét de kleurenblinde kabouter kan zijn, want zij zou bij dit gesprek bij de tweede vraag aan haar antwoorden dat zij een rode muts heeft. Stel nu dat Carol de kleurenblinde kabouter is. Als Alice dan zegt dat zij het niet weet, dan kunnen Bob en Carol concluderen dat zij niet allebei een groene muts dragen. Als Bob vervolgens zegt dat hij het ook niet weet, dan kan Carol op eenzelfde manier als hierboven concluderen dat zij dus een rode muts draagt. En dat zal ze zeggen als ze aan de beurt is. Dus ook Carol kan niet de kleurenblinde kabouter zijn bij het gegeven gesprek. Kortom: Bob is de kleurenblinde kabouter (niet zo verrassend voor wie iets weet over kleurenblindheid en genetica, al is de vraag of dit bij kabouters hetzelfde werkt als mensen). Als Alice zegt dat ze het niet weet, kunnen Bob en Carol concluderen dat Bob en Carol niet allebei een groene muts dragen. Bob heeft hiermee te weinig informatie, en zijn opmerking dat hij het niet weet, geeft de anderen ook geen nieuwe informatie omdat ze weten dat hij kleurenblind is. Carol is nu aan de beurt en dat zij het niet weet, geeft net als hiervoor Bob de aanwijzing dat hij een rode muts moet dragen. Maar ja, Bob komt niet meer aan de beurt. En die arme Alice heeft niet genoeg aan de informatie van Carol om te kunnen concluderen wat de kleur van haar muts is.</p>]]></description>
      <guid>https://www.volkskrant.nl/wetenschap/ionica-s-winterpuzzel-welke-kabouter-is-kleurenblind~b5703a2a/</guid>
      <pubDate>Fri, 22 Nov 2024 00:00:00 +0100</pubDate>
    </item>
  </channel>
</rss>
