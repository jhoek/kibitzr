<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Kleinkinderen en een erfelijke ziekte, dat is kansrekening van de meest morbide soort]]></title>
      <description><![CDATA[<p>Onze zoon heeft een ongeneeslijke ziekte met een levensverwachting van nog maar enkele jaren. Zijn ziekte blijkt erfelijk en onze zoon heeft twee volwassen kinderen. Zij hebben 50 procent kans om de aanleg voor de ziekte geërfd te hebben. Als zij die aanleg hebben, dan hebben ze 50 procent kans om later deze ongeneeslijke ziekte te krijgen. Hoe moeten we hierover praten met onze kleinkinderen? Moeten we hun aanraden zich genetisch te laten testen? Een bezorgde opa en oma Allereerst: heel veel sterkte voor u en uw familie. In uw situatie krijgt u te maken met kansrekening van de meest morbide soort. Uw kleinkinderen hebben elk 50 procent kans dat zij de aanleg voor deze ziekte in hun lichaam meedragen. Het mooiste scenario zou zijn dat ze het allebei niet hebben, die kans is 25 procent. Het kan ook zijn dat een van hen de aanleg wel heeft en de ander niet, de kans op dat scenario is 50 procent. Of ze kunnen allebei genetisch belast zijn, die kans is 25 procent. Gelukkig is er zelfs in dat zwartste scenario waarbij ze allebei die erfelijke aanleg hebben een kans dat geen van beiden ooit deze ziekte krijgt. Die is binnen dat scenario 25 procent. Je kunt alle mogelijke uitkomsten uitwerken met de combinatie van de kans op het erven van de genetische aanleg en de kans om de ziekte te krijgen. Voor uw kleinkinderen is de kans dat geen van hen ooit deze ziekte krijgt 56 procent. De kans dat een van hen eraan zal lijden is 38 procent en de kans dat ze allebei getroffen worden is 6 procent. Maar wat moet u nu met al deze kansen? Epidemioloog Cecile Janssen, die toch heel erg van cijfers hield, wilde toen zij acute leukemie kreeg als patiënt helemaal geen kansen weten: ‘In de epidemiologie kijken we naar populaties (of groepen) patiënten. Ik lig hier in het ziekenhuis niet als een groep patiënten […]. Ik lig hier als één patiënt.’ Als u met uw kleinkinderen praat, praat u dan vooral over andere dingen dan kansen en cijfers. Over wat ze voelen, over wat het betekent om hun vader zo ziek te zien, over of ze bang zijn. En vraag ze vooral hoe zij zelf denken over genetische testen. De vraag of testen een goed idee is, is heel persoonlijk. Ik begrijp dat de levensverwachting van uw kinderen níét toeneemt als ze weten dat ze de aanleg voor de ziekte meedragen. Er is geen vroege behandeling. Misschien is het dan wel fijner om het niet te weten. Hoewel de test natuurlijk ook 50 procent kans geeft op goed nieuws. Ik weet echt niet wat ik zou kiezen in hun situatie. Uw vragen zijn niet te beantwoorden met wiskunde. Gelukkig bestaan er in ziekenhuizen afdelingen gespecialiseerd in klinische genetica. Die kunnen u helpen bij het voeren van deze gesprekken met uw kleinkinderen en hen helpen bij het kiezen van wat zij willen. Ik hoop dat u inmiddels naar hen doorverwezen bent. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/kleinkinderen-en-een-erfelijke-ziekte-dat-is-kansrekening-van-de-meest-morbide-soort~baccb1a4/</guid>
      <pubDate>Fri, 4 Aug 2023 00:00:00 +00:00</pubDate>
    </item>
    <item>
      <title><![CDATA[Ander werk zoeken met het heuvelklim-algoritme]]></title>
      <description><![CDATA[<p>Wiskundige en hoogleraar wetenschapscommunicatie Ionica Smeets beantwoordt deze zomer lezersvragen met wiskunde. Vandaag: hoe kies ik ander werk? Mijn persoonlijke dilemma is dat ik op zoek ben naar een nieuwe carrière, maar niet weet welke. Ik weet dat ik in mijn huidige baan niet verder wil, maar hoe weet ik wat ik wel wil? Hoe kies ik ander werk? Barbera Demissionair minister Robbert Dijkgraaf vertelt studenten bij hun afstuderen vaak het volgende: ‘Je denkt dat je instapt in een hogesnelheidslijn, maar dat is niet zo. Het leven is een boemeltreintje en dat stopt op allerlei stationnetjes. Dan gaan de deuren open en ligt bij jou de vraag: blijf je zitten of stap je uit?’ Het is een mooie metafoor, die ik inmiddels ook vaak gebruik bij afstudeerpraatjes. Mensen die terugkijken op hun loopbaan maken er achteraf vaak een mooi en logisch lijkend verhaal van. In werkelijkheid is het meestal een aaneenschakeling van toevalligheden, doodgelopen paden en onverwachte kansen. Mijn eigen boemeltreintje stopt op de raarste plekken en omdat ik zowel ongeduldig als nieuwsgierig ben, stap ik geregeld uit om eens ergens anders te kijken. Het is duidelijk dat het voor u nu tijd is om uit te stappen. Maar hoe weet u welke u kant u dan op moet? Daarvoor ga ik nóg een metafoor gebruiken. Het heuvelklim-algoritme is een zoekmethode om de best mogelijk oplossing voor een of ander probleem te vinden. De methode werkt als volgt: je begint met een willekeurige oplossing en kijkt of je in de buurt daarvan een betere oplossing ziet. Als dat lukt, dan ga je naar die oplossing en kijk je vanaf daar om je heen of je een nóg betere oplossing ziet. Zo ga je door tot je op een punt bent, waarbij je geen betere oplossing meer ziet. Dit is een heel algemeen algoritme dat je voor allerlei dingen kunt gebruiken (bijvoorbeeld om een heuvel op te klimmen door steeds een pad omhoog te nemen). Het grote voordeel van deze methode is dat hij relatief makkelijk is om te gebruiken. Het grote nadeel is dat je ermee op een klein heuveltje of een plateau kunt belanden, terwijl er verderop een veel betere oplossing bestaat. Voor uw carrière is het de vraag waar u nu zit. Zit u ergens van waaruit u nog allerlei mogelijke stappen omhoog ziet? U moet hierbij zelf definiëren wat ‘omhoog’ is. Is het werk dat meer voldoening geeft? Meer verantwoordelijkheden? Meer salaris? Leukere collega’s? Fijnere werkuren? Meer kansen om iets te leren? Als u vanuit uw huidige functie op de een of andere manier een stap omhoog kunt maken – wat dat voor u ook betekent – dan zou ik zo’n klein stapje maken en vanuit daar ook weer om u heen kijken wat er mogelijk is. Maar als u die optie niet ziet, dan zit u misschien wel op een plateau en is het tijd om in een heel andere omgeving opnieuw te beginnen. En bedenk dan dat u opnieuw in een boemeltrein stapt en dat er ook daar weer een heleboel onverwachte stationnetjes zullen komen. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/ander-werk-zoeken-met-het-heuvelklim-algoritme~b1e9896f/</guid>
      <pubDate>Fri, 28 Jul 2023 00:00:00 +00:00</pubDate>
    </item>
    <item>
      <title><![CDATA[Op zoek naar de ware? Mijn advies is om in de liefde te denken als een toegepast wiskundige]]></title>
      <description><![CDATA[<p>Wiskundige en hoogleraar wetenschapscommunicatie Ionica Smeets beantwoordt deze zomer lezersvragen met wiskunde. Vandaag: hoe vind je de ware? Ik zou graag willen weten hoe ik in de liefde ‘de ware’ vind. Ik hoopte altijd de ware te vinden en was er ook van overtuigd dat dit zou lukken. Maar ondanks vele pogingen ben ik hem nooit tegengekomen. Mijn vrienden lachen me uit en zeggen dat ik in sprookjes geloof. Is dit zo? Neemt de kans om de ware te vinden af als je ouder wordt? Hartelijke groeten, Ilse Jansen Er is niets mooiers dan geloven in de liefde. Maar het grote nadeel van het zoeken naar de ware, is dat er hier maar één van bestaat. En die ene, unieke persoon is heel moeilijk te vinden. Stel dat u een voltijdbaan maakt van het zoeken naar de ware liefde en veertig uur per week vult met speeddates van steeds vijf minuten. Dan heeft u na veertig jaar 998.400 mogelijke partners gezien. Ongelooflijk veel, maar het is een schijntje op de miljoenen mogelijke kandidaten die er alleen al in Nederland rondlopen, om over de miljarden in de rest van de wereld nog maar te zwijgen. De kans dat u dé ware vindt, is verwaarloosbaar klein. Zelfs als u 120 wordt. Maar de wiskunde biedt wel degelijk hoop. Als student ging ik eens op bezoek bij een defensie-expert. Die legde met een voorbeeld uit wat het verschil is tussen zuivere wiskunde en toegepaste wiskunde. Met zuivere wiskunde kun je tijdens een vijandelijke raketaanval berekenen wat de unieke, allerbeste strategie is om je te verdedigen. Het grote nadeel van deze methode is dat de berekening zo lang duurt dat de raket allang is ingeslagen tegen de tijd dat je het antwoord krijgt. Met toegepaste wiskunde bereken je een benadering van die ene unieke, allerbeste verdediging, de beste die je kunt vinden in de tijd die je hebt voordat je je ook echt moet verdedigen. Die oplossing blijkt vaak behoorlijk goed. Als de allerbeste verdediging 80 procent kans op succes biedt (als je hem op tijd zou kunnen uitvoeren), geeft de snel berekende benadering nog steeds 72 procent kans op succes. Mijn advies is om in de liefde te denken als een toegepast wiskundige en te zoeken naar een goede benadering van de ware. Iemand die voor 90 procent aan de eigenschappen van de ware voldoet, is misschien wel iemand met wie u heel gelukkig kunt worden en zo iemand is veel sneller te vinden. Er bestaat een elegante wiskundige methode die een grote kans oplevert dat u eindigt met zo’n goede benadering van de ware. In deze methode moet u eerst een deel van de kandidaten beoordelen, daarna kiest u de eerste die u tegenkomt die beter is dan alle voorgangers. Psycholoog Peter Todd rekende ooit allerlei varianten hiervan door en concludeerde dat een testgroep van twaalf partners doorgaans goed werkt. Ik weet niet hoeveel pogingen u al heeft gewaagd. Als het er veel meer zijn dan twaalf, dan is het misschien lastig om iemand te vinden die leuker is dan alle vorigen. In dat geval zou ik terugdenken aan uw eerste twaalf pogingen. En als u nu een nieuwe mogelijke liefde ontmoet, kunt u nagaan of die leuker is dan ieder van de eerste twaalf. Zo ja, dan heeft u hem gevonden. Een ware. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/op-zoek-naar-de-ware-mijn-advies-is-om-in-de-liefde-te-denken-als-een-toegepast-wiskundige~bce42d52/</guid>
      <pubDate>Fri, 21 Jul 2023 00:00:00 +00:00</pubDate>
    </item>
    <item>
      <title><![CDATA[Ionica antwoordt met wiskunde: ‘Hoe overtuig ik mijn vriendin om ons kind geen Smeets te noemen?’]]></title>
      <description><![CDATA[<p>Wiskundige en hoogleraar wetenschapscommunicatie Ionica Smeets beantwoordt deze zomer persoonlijke lezersvragen. In oktober krijgen ik en mijn vriendin een eerste kind en er moeten, zoals bij veel eerste kinderen, flink wat knopen worden doorgehakt. Eén knoop betreft de achternaam. Nu heet mijn vriendin Smeets, evenals haar beide ouders. Hoe overtuig ik mijn vriendin om ons kind geen Smeets te noemen? Met vriendelijke groeten, Noah Frinking Gefeliciteerd! Sterkte met alle knopen die moeten worden doorgehakt en de 1.729 hydrofiele luiers die u moet aanschaffen. U heeft vier keuzes voor de achternaam van uw kind. U kunt het Frinking of Smeets noemen, maar ook Frinking-Smeets of Smeets-Frinking. Uw kind komt net iets te vroeg voor de nieuwe wet waardoor ouders allebei hun achternamen aan hun kind mogen geven. Die wet gaat per 1 januari 2024 in, maar u kunt daarna alsnog een dubbele achternaam kiezen voor uw kind geboren in 2023. Van de vier mogelijke opties is er slechts één Smeetsloos, dus u zult sterkte argumenten nodig hebben om uw vriendin te overtuigen. De statistieken in de familie slaan pro-Smeets uit. Bij de ouders van uw kind heet 50 procent Smeets en 50 procent Frinking. Maar van de grootouders zijn die percentages 50 procent en 25 procent (ik neem tenminste aan dat u het vermeld zou hebben als uw ouders allebei Frinking hadden geheten). Smeetsen hebben dus een meerderheidsaandeel in de (groot)ouders, dus over deze cijfers zou ik thuis niet beginnen. U boft overigens nog dat uw schoonouders niet de optie hadden om uw vriendin Smeets-Smeets te noemen. Misschien moet u het juist op de zeldzaamheid van de naam Frinking gooien. In de Nederlandse Familiebank kwamen er in 2007 slechts 124 Frinkings voor. Er waren 11.145 Smeetsen. Dat komt neer op ruim 89 Smeetsen voor elke Frinking! Wat ik heel charmant vind aan de naam Smeets, is dat het zo’n lokale familienaam is. Het is de Limburgse versie van Smit en een aanzienlijk deel van de Smeetsen woont nog steeds in Limburg. Smeets staat op de 74ste plaats van de honderd meest voorkomende familienamen in Nederland, maar in Limburg is dat de tweede plek (na Janssen). In Leiden kom ik zelden een andere Smeets tegen. Als ik op bezoek ga bij mijn Limburgse familie, dan kom ik langs bloemist Smeets, banketbakkerij Smeets en bouwbedrijf Smeets. Bij lezingen in Limburg vraag ik (als ik de vlaai op heb) altijd of er nog Smeetsen in de zaal zijn. Zelden zijn het er minder dan tien. Ook al ben ik opgegroeid in Zuid-Holland, in Limburg ben ik altijd trots om een Smeets te zijn en voelt het alsof ik thuiskom. Nu denkt u misschien dat dit al helemaal niet gaat helpen om uw vriendin te overtuigen. Maar ondanks dit alles heten mijn kinderen géén Smeets. Zij kregen de achternaam van mijn vriend, die als oudste zoon van de oudste zoon de stamhouder was van zijn zeldzamere achternaam Keijzers (893 keer in de familienamendatabank). Kortom: ik zou het op het voortbestaan van uw familienaam gooien. En u kunt altijd voorstellen om uw kind toch een vleugje Smeets mee te geven door het Mart te noemen. Of Ionica. U kunt uw persoonlijke dilemma voor deze rubriek insturen via ionica@volkskrant.nl. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/ionica-antwoordt-met-wiskunde-hoe-overtuig-ik-mijn-vriendin-om-ons-kind-geen-smeets-te-noemen~ba736f7c/</guid>
      <pubDate>Fri, 14 Jul 2023 00:00:00 +00:00</pubDate>
    </item>
    <item>
      <title><![CDATA[De burgemeester ontdekte dat er sprake was van een foutje: 86,27 gram plus 63,13 gram maakte samen 149,4 kilogram hasj]]></title>
      <description><![CDATA[<p>Advocaat Bişar Çiçek deelde vorige week een merkwaardig bericht dat hij kreeg van een burgemeester. Wat eraan voorafging: in het huis van een cliënt van Çiçek was 149,4 gram hasj gevonden, waarop de burgemeester in kwestie meldde dat hij het pand wilde sluiten omdat er 149,4 kilogram hasj was aangetroffen. Çiçek had vriendelijk gereageerd dat het niet om kilogrammen ging en dat dit vast een verschrijving was, kon gebeuren. Maar de burgemeester ontkende dat er sprake was van een foutje: ‘Voorts is in mijn schrijven […] geen sprake van verschrijving. Uit de bestuurlijke rapportage blijkt dat er 1 plak hasj met een gewicht van 86,27 gram in de woonkamer en 1 plak hasj met een gewicht van 63,13 gram in de koelkast is aangetroffen, wat maakt dat in de woning 149,4 kilogram aan hasj is aangetroffen.’ Kijk, dat het in Amerika vaak misgaat met eenheden, is met hun hun bizarre maatsysteem nog wel te begrijpen. Een berucht voorbeeld van hoe onhandig het werkt, is het omrekenen van een gallon in kubieke inches (waarbij je nog even moet opletten dat je de juiste soort gallon hebt). De imperial gallon is gedefinieerd als 4,54609 liter, het volume van 10 pond water van 62 graden Fahrenheit – een héél voor de hand liggende definitie. Dat kun je omrekenen naar kubieke centimeters (dat gaat makkelijk, want 1 liter is duizend kubieke centimeter) en omdat 1 inch gelijk is aan 2,54 centimeter kom je uiteindelijk op het prachtige antwoord van 277,42 kubieke inches (afgerond op twee decimalen). Het is ook goed voor te stellen dat er dingen mis kunnen gaan als je tussen twee maatsystemen inzit. Dat gebeurde ooit bij Nasa, waar het ene team werkte in het metriek stelsel en het andere met ponden en inches. Doordat ze dit vergaten om te rekenen sneuvelde de Mars Climate Orbiter. Toevallig las ik deze week Project Hail Mary van Andy Weir. In deze sciencefictionroman ontwaakt een astronaut uit een coma, helemaal alleen in een ruimteschip én met geheugenverlies. Stapje voor stapje probeert hij uit te puzzelen wie hij is en wat hij moet doen. Verzwakt vraagt hij zich af hoe hij een ‘10-foot-ladder’ kan opkomen. Dan wordt hij enthousiast, want hij beseft dat hij de lengte van de ladder inschat in voet en niet in meters (10 voet is overigens iets meer dan 3 meter). Dan is hij waarschijnlijk Amerikaans, of Brits, of misschien wel Canadees (want die gebruiken voet en inches voor kleine afstanden). Om het verder uit te puzzelen vraagt hij zichzelf af hoever het is van Los Angeles naar New York. Zijn eerste gok: 3.000 mijl. Dan valt Canada dus af, want een Canadees zou kilometers gebruikt hebben. Mmm…hij kan ook uit Liberia komen, bedenkt hij dan. Als hij even later rekent aan snelheden (een van de heerlijke aspecten van Weirs boek is dat de hoofdpersoon een totale nerd is die de hele tijd van alles uitrekent), dan werkt hij automatisch in meter per seconde – omdat hij een wetenschapper is en die zijn getraind met het metriek stelsel. De rest van het boek verbaast hij zich er geregeld over dat hij soms in het ene stelsel werkt en soms in het andere. Katinka Polderman zou er een mooie beslisboom van kunnen maken. Denk je bij afstanden automatisch in mijlen, maar bij wetenschappelijke berekeningen in meters, dan ben je een wetenschapper uit Amerika, Engeland, Liberia, of een van de andere landen die níét het metriek stelsel gebruiken. En denk je dat 86,27 gram plus 63,13 gram bij elkaar 149,4 kilogram is, dan ben je waarschijnlijk een Nederlandse burgemeester. Vanaf volgende week verschijnt hier de adviesrubriek Lieve Ionica. U kunt nog persoonlijke dilemma’s insturen via ionica@volkskrant.nl. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/de-burgemeester-ontdekte-dat-er-sprake-was-van-een-foutje-86-27-gram-plus-63-13-gram-maakte-samen-149-4-kilogram-hasj~bc635e87/</guid>
      <pubDate>Fri, 7 Jul 2023 00:00:00 +00:00</pubDate>
    </item>
    <item>
      <title><![CDATA[Is het beter onze kinderen thuis vast te laten wennen aan het gebruik van alcohol? Nee!]]></title>
      <description><![CDATA[<p>Het is de tijd van schoolfeesten en examenfeestjes. Sinds mijn zoon op de middelbare school zit, hebben mijn vriend en ik discussies over hoe we om willen gaan met alcohol. Op dezelfde dag dat we een mail kregen over het schoolfeest van mijn zoon (‘uiteraard is alcohol niet toegestaan’), stuurde mijn vriend me een link naar de podcast Wat wil je drinken? met als gast kinderarts Nico van der Lely. Er is best wat veranderd sinds wij in de jaren negentig pubers waren. Het is steeds duidelijker geworden hoe schadelijk alcohol is voor jonge hersenen die nog volop in ontwikkeling zijn. Daarom is sinds 2014 de minimumleeftijd waarop kinderen alcohol mogen kopen verhoogd van 16 naar 18 jaar. De overheid wil dat het aantal jongeren dat ooit alcohol heeft gedronken daalt van 45 procent naar 25 procent in 2040. Daarvoor zijn er allerlei maatregelen ingevoerd. Er mag bijvoorbeeld geen alcohol worden verkocht aan minderjarigen en je bent als volwassene strafbaar als je een minderjarige op een openbare plek alcohol geeft. Maar thuis valt niet onder een openbare plek. Bij een peiling van eind 2021 had 39 procent van de ouders hun kinderen tussen de 12 en 17 thuis weleens een glaasje alcohol gegeven. Ik herinner me hoe ik als puber soms een klein glaasje port mocht, of een paar slokken wijn (en hoe ik op die avonden héél véél van mijn familie hield en zelfs de flauwe grapjes van mijn oom bijzonder grappig vond). Was het niet beter om onze kinderen ook thuis vast te laten wennen aan het gebruik van alcohol? Na het beluisteren van de podcast met Nico van der Lely was het glashelder dat het antwoord ‘Nee’ is. Van der Lely somt de gevaren van alcoholgebruik bij jongeren op. De verhoogde kansen op hersenschade, verschillende soorten kanker, depressie, agressiviteit en seksueel geweld. En hij legt uit dat kinderen die van hun ouders voor hun 16de mogen drinken in hun latere leven veel meer kans hebben op alcoholisme. Bij het idee van samen thuis drinken om te oefenen snuift Van der Lely verontwaardigd in de podcast: ‘Gebruik je ook vast poedersuiker om te oefenen voor cocaïne?’ Hij heeft ook goed nieuws: voor elk jaar dat een kind later begint met drinken heeft het minder kans om een probleemdrinker te worden. En kinderen die thuis niet mogen drinken, drinken buitenshuis ook minder. Nee zeggen helpt. Van der Lely vertelt dat kinderen die met een alcoholcoma in zijn poli belanden vaak boos worden als ze zijn verhaal horen. Waarom wisten ze dit niet? Waarom wisten hun ouders dit niet? Ik schaamde me een beetje toen ik dit hoorde, want ik had dit ook niet zo scherp. Terwijl Van der Lely dit verhaal toch al heel wat jaren van de daken schreeuwt. Gelukkig had mijn vriend iets beter opgelet. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/is-het-beter-onze-kinderen-thuis-vast-te-laten-wennen-aan-het-gebruik-van-alcohol-nee~b0febedd/</guid>
      <pubDate>Fri, 30 Jun 2023 00:00:00 +00:00</pubDate>
    </item>
    <item>
      <title><![CDATA[Oproep: stel uw hoogstpersoonlijke vraag, dan beantwoord ik die met wiskunde in Lieve Ionica]]></title>
      <description><![CDATA[<p>Deze zomer komt een van mijn dromen uit. Zes zalige zomerweken lang ga ik lezersvragen beantwoorden in de adviesrubriek Lieve Ionica. Het soort vragen dat normaal verschijnt in de rubriek Wat zou u doen? in het Volkskrant Magazine (en wat steevast het eerste is dat ik op zaterdag van deze krant lees, alle actuele achtergrondartikelen, bedachtzame boekrecensies en creatieve columns van mijn collega’s ten spijt). Ter voorbereiding las ik de afgelopen weken het boek Dear Dolly van Dolly Alderton, die al bijna tien jaar zo’n adviesrubriek schrijft en vragen over menselijke relaties beantwoordt. Zij benadrukt dat je bij klaagbrieven vooral moet proberen om je te verplaatsen in degene over wie wordt geklaagd. Wat zou hun perspectief op het probleem zijn? Genoteerd. Ook verdiepte ik me in het archief van The Red Hand Files waarin fans *alles* mogen vragen aan zanger Nick Cave. Zijn antwoorden zijn soms grappig, soms wijs en soms woedend. Soms zijn ze alle drie tegelijk. Bijvoorbeeld toen iemand hem vroeg wat de jonge Nick Cave ervan gevonden zou hebben dat Cave dit jaar naar de kroning van Charles III ging: ‘De jonge Nick Cave was, met alle respect voor de jonge Nick Cave, jong en zoals veel jonge mensen, grotendeels gestoord, dus ik ben een beetje voorzichtig met hem als maatstaf te gebruiken voor wat ik wel of niet zou moeten doen. Maar hij was wel schattig, dat moet ik hem nageven. Gestoord, maar schattig.’ Mijn rubriek zal in het wetenschapskatern verschijnen, dus ik ging ook op zoek naar adviesrubrieken met een wat academischer insteek. The Washington Post had een tijdlang een rubriek Dear Science met vragen als ‘Hoe weten we hoe oud de aarde is?’ of ‘Waarom maakt zeep dingen schoon?’ Alles goed en wel, maar dát zijn natuurlijk helemaal geen adviezen. Wel vond ik allerlei aardige adviesrubrieken geschreven door experts op het gebied van psychologie, pedagogiek en seksualiteit. Wat zij kunnen, kan ik ook. Ik zal deze zomer uw persoonlijke vragen beantwoorden vanuit mijn eigen expertise: wiskunde en getallen. Voor het kinderboek Rekenen voor je leven schreef ik al eerder rekenlessen over vragen van kinderen zoals ‘Hoe win ik alle spelletjes?’. Wiskunde is zo veelzijdig, daaruit kan ik ongetwijfeld goede adviezen putten voor allerlei levensproblemen. Mijn chef Tonie Mudde betwijfelde of ik bij elk willekeurig onderwerp iets met wiskunde kon bedenken. ‘Rabarber’ vroeg hij om me te testen – en ik mijmerde onmiddellijk over de verhouding tussen aardbeien en rabarber in een zomerse moes en hoe die verandert tijdens het koken. Even later dacht ik aan de geometrische patronen die ik eens zag in een rabarbertaart. Kortom: ik ben er klaar voor. Stuur uw kleine en grote adviesvragen zo snel mogelijk naar ionica@volkskrant.nl. Alles mag, zolang het maar een persoonlijke vraag is waar u echt graag antwoord op wilt. Maakt u zich vooral geen zorgen over of uw vraag wel met wiskunde is te beantwoorden. Als u uw vraag begint met Lieve Ionica, dan zorg ik deze zomer voor de rest. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/oproep-stel-uw-hoogstpersoonlijke-vraag-dan-beantwoord-ik-die-met-wiskunde-in-lieve-ionica~bd255bf4/</guid>
      <pubDate>Fri, 23 Jun 2023 00:00:00 +00:00</pubDate>
    </item>
    <item>
      <title><![CDATA[Stemmen tellen na een verkiezing: hoe gaat dat eigenlijk in zijn werk?]]></title>
      <description><![CDATA[<p>Vorige week riep de Oostenrijkse politieke partij SPÖ per ongeluk de verkeerde kandidaat uit tot voorzitter, doordat er bij het verzamelen van de stemmen een fout was gemaakt in een Excel-bestand. Heel pijnlijk voor de gekozen voorzitter, voor de kandidaat die een weekend lang dacht dat hij de nieuwe voorzitter was, voor die hele partij en voor iedereen die houdt van goed tellen. Stemmen tellen lijkt geen hogere wiskunde: je begint bij één en telt door tot je klaar bent. Je hebt geen complexe getallen of differentiaalvergelijkingen nodig. Maar er kan heel, heel veel fout gaan. Toevallig stond ik laatst op een feestje naast een ambtenaar die vanuit de afdeling Burgerzaken de verkiezingen in haar gemeente organiseerde. Ze vertelde over de toegankelijkheid van stembureaus, verschillende onjuiste interpretaties van de kieswet en hoe er dag en nacht gewerkt wordt rond verkiezingen. Ze zei ook dat er bij de laatste verkiezingen een nieuwe telmethode was geïntroduceerd en hoe lastig het was om mensen in de stembureaus ervan te overtuigen dat ze die moesten gebruiken. Toen mompelde ze dat ik dit vast niet heel interessant vond. Daar vergiste ze zich in, want ik wilde álles weten over die nieuwe telmethode. Ik besefte namelijk ineens dat ik totaal naïef was op dit gebied en dat ik dolgraag wilde weten hoe ze dat eigenlijk deden met die bak vol enorme stemformulieren aan het eind van een verkiezingsdag. Zouden ze de formulieren op stapels sorteren per partij en daarna per partij tellen welke kandidaat er hoeveel stemmen had? En loop je dan niet enorm onhandig heen en weer met die grote, uitgevouwen stembiljetten? Of zou iemand steeds per biljet de gekozen kandidaat voorlezen en dat iemand anders dan turft? En tellen ze alles twee keer voor de zekerheid om foutjes te voorkomen? De nieuwe methode blijkt te zijn om de biljetten stapsgewijs te sorteren. Eerst gaan ze op twee stapels: één voor de even partijen en één voor oneven partijen. Daarna worden die stapels op partij gesorteerd. Vervolgens worden per partij de stemmen geteld. Ten slotte worden de kandidaten per partij geteld. En ertussen zitten allerlei controlestappen waarbij dingen twee keer geteld worden. Tenminste, dat is hoe ik het begrijp, maar ik kan het niet nazoeken. De nieuwe stemmethode is bedacht door Craft Lean Management, een Nederlands bedrijf. In reportages lees je dat de methode voorkomt dat mensen tijdens het tellen steeds door elkaar heen lopen en dat er zelfs wordt voorgeschreven hoe je biljetten het handigste vastpakt. Gemeenten zeggen dat ze met de nieuwe methode 25 procent minder tijd nodig hebben voor het tellen. Anderen klagen juist dat de nieuwe methode te ingewikkeld is en meer tijd kost. Maar je kunt de precieze details nergens openbaar vinden en ik kon ook geen degelijke onderbouwing vinden waarom deze methode nu beter is dan andere. Zoiets moet toch makkelijk aan te tonen zijn met wiskundige simulaties? Gemeenten moeten betalen voor workshops, trainingen en instructievideo’s om deze methode te gebruiken. Is dat wel een goed idee voor iets dat zo belangrijk is als stemmen tellen? Zou de procedure niet openbaar moeten zijn? U begrijpt wie zich bij de eerstvolgende verkiezingen aanmeldt als vrijwilliger om te helpen bij het stemmen tellen, al was het maar om die geheimzinnige Craft-methode te leren. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/stemmen-tellen-na-een-verkiezing-hoe-gaat-dat-eigenlijk-in-zijn-werk~bc49182b/</guid>
      <pubDate>Fri, 16 Jun 2023 00:00:00 +00:00</pubDate>
    </item>
    <item>
      <title><![CDATA[Twee mensen die de waarheid spreken (misschien)]]></title>
      <description><![CDATA[<p>Misschien lag het aan mij, misschien lag het aan het weer, maar ik had onbedaarlijk veel zin in een lekker raadsel. Gelukkig had wiskundige Tanya Khovanova er net één bedacht en beschreven op haar blog. Het raadsel speelt zich af op een eiland vol met waarheidssprekers en leugenaars. De waarheidssprekers spreken (zoals hun naam al zegt) altijd de waarheid, terwijl de leugenaars altijd liegen. Bovendien zijn de leugenaars vastberaden om niet ontmaskerd te worden als leugenaars en willen ze mensen zoveel mogelijk in de war brengen met hun antwoorden. Daarbij zijn de leugenaars, in tegenstelling tot sommige deelnemers aan Expeditie Robinson, zeer coöperatief. Ze werken samen om niet ontdekt te worden. Op het eiland weten alle bewoners van elkaar wie een waarheidsspreker is en wie een leugenaar. Op een dag komt er een reiziger naar het eiland die wil ontdekken wie de leugenaars zijn. Elke keer dat hij met een groepje mensen op het eiland praat, vraagt hij aan elk van hen: ‘Hoeveel waarheidszeggers zijn er in deze groep?’ De leugenaars willen voorkomen dat deze reiziger het juiste antwoord op zijn vraag ontdekt en ze willen ook niet dat hij van iemand kan uitvogelen of het een leugenaar of een waarheidsspreker is. Wat is de beste strategie voor de leugenaars? Ten eerste moet elke leugenaar altijd een antwoord geven dat zou kunnen kloppen. Als hij ‘oneindig veel’, ‘min vijf’ of ‘bananen’ antwoordt, dan weet de reiziger onmiddellijk dat hij een leugenaar is. Ook het antwoord ‘nul’ is dom om te geven, want een waarheidszegger zou natuurlijk altijd op minstens één uitkomen. Khovanova werkt uit wat er kan gebeuren als de reiziger een groepje van drie eilandbewoners tegenkomt. Stel dat die allemaal zeggen dat er onder hen twee waarheidssprekers zijn, dan kan de reiziger bedenken dat het drie leugenaars moeten zijn. Want áls er twee waarheidssprekers waren, dan zouden die allebei netjes twee antwoorden, maar de leugenaar moest dan een ander getal noemen. Ook bij de antwoorden {1,1,1}, {1,1,2}, {1,1,3} en {2,3,3} weet de reiziger dat hij bij drie leugenaars staat. Bij de antwoorden {1,2,3} of {1,3,3} kan de reiziger uitwerken dat degenen die twee of drie antwoorden in elk geval leugenaars zijn. Bij {2,2,3} is het duidelijk dat degene die 3 zegt in elk geval moet liegen. Maar als de reiziger drie keer het antwoord drie krijgt, kan dit twee dingen betekenen: of het zijn drie waarheidssprekers, of het zijn drie leugenaars. En bij {1,2,2} kan hij te maken hebben met één waarheidsspreker en twee leugenaars, of met twee waarheidssprekers en één leugenaar. Kortom: bij deze antwoordpatronen kan de reiziger helemaal niets uitpuzzelen en dat is wat de leugenaars willen. In het algemeen is de strategie voor de leugenaars om allemaal het aantal leugenaars in de groep te noemen. Dit werkt voor elke groepsgrootte. De leugenaars hebben alleen een probleem als ze in een groep met precies evenveel waarheidssprekers als leugenaars staan, want dan geven ze met deze strategie het juiste antwoord. En dat willen ze natuurlijk niet. Khovanova laat als bonusvraag wat de leugenaars in dit geval moeten doen. U denkt misschien dat dit weer zo’n van de werkelijkheid losgezongen wiskundig raadsel is. Maar een van Khovanova’s lezers reageerde onder deze puzzel met: ‘Laten we politiek buiten deze blog houden…’ Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/twee-mensen-die-de-waarheid-spreken-misschien~bab397cc/</guid>
      <pubDate>Fri, 9 Jun 2023 00:00:00 +00:00</pubDate>
    </item>
    <item>
      <title><![CDATA[Ik dacht naïef dat het wel zou lukken met die subsidieregeling voor verduurzaming van je huis]]></title>
      <description><![CDATA[<p>Een op de drie huiseigenaren haakt af bij het aanvragen van een subsidie voor verduurzaming van zijn huis, meldde de Vereniging Eigen Huis vorige week. Het toeval wil dat wij ook bezig zijn ons huis te verduurzamen en dat ik naïef dacht dat ik er wel uit zou komen met die subsidieregeling. Ik ben gepromoveerd in de wiskunde, ik had vroeger een 9 voor begrijpend lezen en ik heb al heel wat declaratiesystemen getrotseerd. Maar ik ben voorlopig verslagen door deze aanvraagprocedure. Vanwege mijn beroepseer moet ik helaas opmerken dat het onzin is om te beweren dat een op de drie huiseigenaren is afgehaakt bij het aanvragen van deze subsidie. Vereniging Eigen Huis opende namelijk een meldpunt over deze regeling. Er kwamen in de eerste maand 670 meldingen binnen en daarbij was 34 procent van de huiseigenaren tijdens het aanvragen van de subsidie afgehaakt. Dit is geen representatieve steekproef. Mensen die de subsidieregeling glashelder vonden (in het hypothetische geval dat die bestaan), kwamen waarschijnlijk iets minder vaak naar het meldpunt om te jubelen over hoe soepel alles bij hen verliep. Oh, was ik maar ontwerpwetenschapper en columnist Jasper van Kuijk. Dan schreef ik een vlammende aflevering van ‘Hoe moeilijk kan het zijn?’ over hoe deze subsidie het zoveelste voorbeeld is van een overheidsregeling die veel te ingewikkeld is. Mijn queeste begon vorig jaar. Via een duurzaamheidswebsite van de gemeente vroeg ik bij een reeks bedrijven een offerte aan voor het vervangen van onze oude ramen door hoogrendementsglas. Daarop volgde krekelgetjirp. Na een rondje herinneringen sturen, ontving ik één offerte, helaas niet voor wat we gevraagd hadden. Ik deed wat ik altijd doe in zo’n situatie: ik vroeg mijn vriend om het op te lossen. Hij vond in korte tijd een glaszetter. Intussen had ik opgezocht wat je moest doen om subsidie te krijgen. Ik zal u besparen hoelang het duurde om de juiste website te vinden. Het stappenplan luidde: Stap 1: Maak een keuze Stap 2: Zoek uw meldcode Stap 3: Koop uw maatregel Stap 4: Laat uw maatregelen installeren Stap 5: Bereid uw aanvraag voor Stap 6: Vraag de subsidie aan. Ik had bij stap 1 gekozen dat we hoogrendementsglas wilden, maar bij stap 2 wist ik niet wat de bedoeling was. Ik kreeg een tabel vol meldcodes, maar had geen idee of we beter ‘IZO LAMI [33.1/15 AL NATUR+Ar/33.1] LAMI LOW-E’ of toch juist ‘GGU **69 (IPL *** **69 -argon- [4/12/3/12/6,8])’ konden bestellen. Gelukkig vermeldde het document: ‘Ook zonder meldcode kunt u een subsidieaanvraag indienen.’ Dus ik ging maar door naar stap 3 en 4 en we lieten onze nieuwe ramen installeren. Even later waren we de trotse eigenaren van een huis met overal hoogrendementsglas én hadden we zelfs een factuur met een meldcode. Toen ging ik aan de slag met stap 5: het voorbereiden van de aanvraag. Ik ontdekte dat ik foto’s nodig had van voor, tijdens en na het plaatsen van onze nieuwe ramen. En foto’s van etiketten op het materiaal, ‘en een foto van de codering’. Het is als een recept dat halverwege ineens voorschrijft: voeg de rozijnen toe, nadat je ze eerst 24 uur hebt laten weken in bouillon getrokken van verse vlierbloesem geplukt tijdens een volle maan in september. Ik heb nog niet de moed gevonden om door te gaan met Stap 6 en de subsidie aan te vragen. Over de auteurIonica Smeets is hoogleraar wetenschapscommunicatie aan de Universiteit Leiden. Ze is wiskundige en schrijft sinds 2009 columns voor de Volkskrant.</p>]]></description>
      <guid>https://www.volkskrant.nl/wetenschap/ik-dacht-naief-dat-het-wel-zou-lukken-met-die-subsidieregeling-voor-verduurzaming-van-je-huis~b65a0863/</guid>
      <pubDate>Fri, 2 Jun 2023 00:00:00 +00:00</pubDate>
    </item>
  </channel>
</rss>
