<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ionica Smeets]]></title>
    <link>https://www.volkskrant.nl/auteur/ionica-smeets</link>
    <description><![CDATA[Ionica Smeets]]></description>
    <item>
      <title><![CDATA[Het hels moeilijke Semantle is mijn absolute favoriet van de nieuwe raadspelletjes à la Wordle]]></title>
      <description><![CDATA[<p>In navolging van het stormachtige succes van Wordle, waarbij je een vijfletterwoord moet raden, is er nu een hele reeks van dagelijkse raadspelletjes. Quordle, waarbij je vier woorden tegelijk moet zoeken, Nerdle, waar je de som moet raden, Worldle, waar je een land moet zoeken, en Heardle, waarbij je een liedje moet herkennen. Mijn absolute favoriet is</p>
<p>Semantle</p>
<p>, waarbij je een woord moet raden en steeds te horen krijgt hoeveel jouw ingevoerde woord semantisch lijkt op het te raden woord – dus hoe dicht je bij de betekenis zit.</p>
<p>Semantle is hels moeilijk en frustrerend, maar je lijkt er langzaam beter in te worden als je het een tijdje speelt. De triomf als je het woord relatief snel vindt (en binnen dertig beurten vind ik al snel) is veel groter dan bij alle simpelere spelletjes.</p>
<p>Elke dag is er een nieuwe opgave die begint met iets als: ‘Het dichtstbijzijnde woord heeft een score van 66,53. Het 10de dichtstbijzijnde woord heeft een score van 47,90 en het 1000ste een score van 27,59.’ Vervolgens voer je woorden in en krijg je te horen hoe die scoren. Ik begin meestal met een dier, iets eetbaars, een bijvoeglijk naamwoord en een werkwoord.</p>
<p>Maandag ging dat zo: kat: 4,47 (koud), banaan: 1,06 (koud), groot: 9.72 (koud), leven: 16,84 (koud). Alles dat niet in de topduizend zit is ‘koud’, maar aangezien ‘leven’ iets minder koud was dan de rest, probeerde ik nog een werkwoord: gaan: 31,67 – en dan een prachtige groene balk met 592/1000. Dus ‘gaan’ stond op plek 592 qua overeenkomst in betekenis! Na deze gelukstreffer ging ik door met werkwoorden. Via ‘begrijpen’, ‘springen’, ‘zien’ en een heleboel gestuntel kwam ik uiteindelijk op het geheime woord: schijnen. Maar waarom kreeg ‘zon’ toen ik dat daarna probeerde slechts een score van 27,53? En hoe berekent het spel in vredesnaam hoeveel twee woorden qua betekenis op elkaar lijken?</p>
<p>De Nederlandstalige Semantle is gebaseerd op de Engelstalige Semantle van David Turner. Turner geeft op zijn site antwoord op een heleboel vragen. Onder zijn spelletje ligt moderne wetenschap: technieken om menselijke teksten om te zetten naar data die een computer kan gebruiken. Eén manier is om elk woord om te zetten naar een vector, een multidimensionale pijl. Semantle gebruikt</p>
<p>word2vec</p>
<p>, dat zoals de naam al een beetje hint inderdaad woorden vertaalt naar vectoren. Door naar een heleboel bestaande teksten te kijken – en allerlei gave wiskundige bewerkingen uit te voeren, leert word2vec welke woorden op dezelfde manier gebruikt worden door mensen.</p>
<p>Dat betekent dat ‘zon’ niet zoveel zal lijken op ‘schijnen’, omdat je ze op een andere manier gebruikt in een zin. De woorden het dichtstbij ‘schijnen’ zijn ‘schijnt’ en ‘lijken’. Hier zie je gelijk een subtiliteit die het spel vaak moeilijk maakt: ‘schijnen’ heeft verschillende betekenissen en zowel synoniemen van ‘stralen’ als ‘lijken’ scoren goed. Het volgende woord op de lijst met dichtstbijzijnde woorden is ‘waaien’ en dat lijkt verrassend, tot je bedenkt hoe vaak mensen over het weer praten.</p>
<p>Soms doet het algoritme wel iets dat onbegrijpelijk raar is en dan zit je briesend achter je dagelijkse potje Semantle. Daar heeft David Turner ook een oplossing voor: voor 15 euro per maand kun je het recht kopen om hem te mailen met klachten. Daarmee bedacht hij niet alleen mijn nieuwe favoriete spel, maar ook mijn nieuwe favoriete verdienmodel voor onlineactiviteiten.</p>]]></description>
      <guid>https://volkskrant.nl/wetenschap/het-hels-moeilijke-semantle-is-mijn-absolute-favoriet-van-de-nieuwe-raadspelletjes-a-la-wordle~bca952a2/</guid>
      <pubDate>Fri, 29 Apr 2022 00:00:00 +00:00</pubDate>
    </item>
    <item>
      <title><![CDATA[Ai. Ik berekende het effect van mijn badsessies op onze energierekening]]></title>
      <description><![CDATA[<p>Ik bekeek de vijf tips van de overheidscampagne ‘Zet ook de knop om’. Thermostaat overdag op maximaal 19 graden: check. Maximaal vijf minuten douchen: check. Alleen ruimtes verwarmen waar iemand is: check. Thermostaat ’s avonds op 15 graden: check. Thermostaat als we niet thuis zijn op 15 graden: check. Als je dit allemaal doet, kun je volgens de overheid 1.340 euro per jaar besparen, waarbij</p>
<p>zetookdeknopom.nl</p>
<p>netjes laat zien welke aannamen er achter de berekeningen liggen.</p>
<p>Dat bespaarden wij dus al! Net toen ik zelfgenoegzaam onder een dekentje op de bank kroop, merkte mijn vriend fijntjes op dat ik wel heel vaak een warm bad neem sinds we de thermostaat omlaag hebben gezet.</p>
<p>Ai. Ik pakte er een kladblaadje bij om het effect van mijn badsessies op onze energierekening uit te rekenen. In ons bad gaat ongeveer 120 liter water en het kost zo’n 4 kubieke meter gas om duizend liter water op te warmen naar 38 graden. Dus één badsessie verbruikt ongeveer een halve kubieke meter gas. Om het net als de site van de overheid om te rekenen naar euro’s: dat komt op ongeveer € 0,87.</p>
<p>Ter vergelijking: uit onze douchekop komt 8 liter water per minuut. Bij vijf minuten douchen gebruik ik 40 liter water: precies eenderde van de 120 liter in onze badkuip en dus ook eenderde van het gasverbruik en de kosten daarvan. Nog deprimerender: door één keer in bad te gaan, gebruik ik net zoveel gas als ik bespaar door vijftien keer een minuutje korter te douchen. Hoe zeggen de Britten dat ook alweer zo mooi?</p>
<p>Penny wise, pound foolish</p>
<p>.</p>
<p>In eerste instantie voelde het wat ongemakkelijk dat de campagnesite alles omrekent naar euro’s. Het doel van de campagne is om zo snel mogelijk minder afhankelijk te zijn van Russisch gas. Rapporten met klimaatoplossingen dringen ook al jaren aan op dit soort maatregelen, zoals</p>
<p>Tonie Mudde laatst nog schreef in</p>
<p>de Volkskrant</p>
<p>. In het grote perspectief van oorlog en klimaatcrisis voelt het wat armzalig om te benadrukken dat je zelf geld kunt besparen door minder gas te gebruiken.</p>
<p>Maar die bedragen helpen om te zien wat de verhoudingen zijn tussen maatregelen – en dan zijn euro’s voor de meeste mensen tastbaarder dan kubieke meters. En dat helpt dan weer om effectief gas te besparen.</p>
<p>Zo zag ik deze week verschillende mensen die een moderne versie van een hooikist gebruikten: een krat met een slaapzak of ander isolerend materiaal waarin je eten laat nagaren. Je brengt je pan aan de kook en haalt hem daarna van het fornuis om het eten in de hooikist te zetten tot het gaar is. Lekker ouderwets, en vast ook lekker, maar de totale kosten van koken op gas zijn per jaar zo’n 64 euro.</p>
<p>Zelfs als je met een hooikist 50 procent minder gas gebruikt voor koken, is de besparing slechts 32 euro. Ter vergelijking: korter douchen bespaart per jaar zo’n 130 euro en alleen de ruimtes waar je bent verwarmen scheelt 550 euro. Verwarming gebruikt veel meer gas dan koken of douchen en daar vallen de grootste besparingen te halen. Je kunt dus beter je huis isoleren dan je pannen.</p>]]></description>
      <guid>https://volkskrant.nl/wetenschap/ai-ik-berekende-het-effect-van-mijn-badsessies-op-onze-energierekening~b0e91cae/</guid>
      <pubDate>Fri, 22 Apr 2022 00:00:00 +00:00</pubDate>
    </item>
    <item>
      <title><![CDATA[Ik vroeg Jan Rot of hij, heel misschien, in mijn moeders woonkamer die voorstelling wilde komen spelen]]></title>
      <description><![CDATA[<p>‘Als je toch niet beter wordt, blijf dan maar zo lang mogelijk ziek.’ In oktober stuurde mijn moeder een kaart met dit citaat naar Jan Rot. Het was de galgenhumor van de ene terminale patiënt naar de andere.</p>
<p>Bijna anderhalf jaar daarvoor had mijn moeder gehoord dat ze uitgezaaide kanker had. Ze was destijds heel ziek en we dachten dat ze nog maar een paar weken te leven had. We bespraken wat ze nog wilde doen. ‘Wat jammer dat we niet meer samen naar de nieuwste voorstelling van Jan Rot kunnen’, verzuchtte ze.</p>
<p>Mijn moeder volgde Jan Rot al sinds hij eind jaren zeventig optrad met de Streetbeats. Toen Rot in de jaren negentig overstapte naar de theaters, nam ze mij mee naar die voorstellingen. Die maakten diepe indruk: de melancholie, het zoeken naar de ware en de geweldige liedjes. Mijn moeder was in die tijd net weg bij mijn vader, ik was een ongelukkige puber en er bestond geen betere cd dan</p>
<p>Schout bij nacht</p>
<p>om vanuit onze tenen mee te zingen. Daarna volgden we Jan Rot samen en we draaiden naast zijn nieuwe werk ook steeds weer die albums uit de jaren negentig.</p>
<p>Sinds 2015 maakte Rot theaterprogramma’s waarin hij terugkeek op een decennium, met hertalingen van grote hits en het nieuws uit die tijd gecombineerd met zijn eigen levensverhaal en muziek. Mijn moeder en ik gingen natuurlijk naar die voorstellingen en verheugden ons jarenlang enorm op het moment dat Jan Rot bij de jaren negentig zou aankomen.</p>
<p>In april 2020 zou het zover zijn, maar die voorstelling ging niet door vanwege de lockdown. Toen mijn moeder een paar maanden later terminaal ziek bleek, wees alles erop dat zij het heropenen van de theaters niet zou halen.</p>
<p>Ik mailde Jan Rot, of hij, heel misschien, in haar woonkamer, voor ons, die voorstelling wilde komen spelen. Drie dagen later stond hij voor haar deur, met zijn keyboard en zijn decor. Rot speelde alsof hij voor een uitverkocht Carré stond én tegelijk alleen voor ons. In de pauze verdween hij in de gang en kwam daarna terug in zijn witte pak van</p>
<p>Schout bij nacht</p>
<p>. Het zat hem zelfs een beetje ruim. Rot speelde als toegift op de bank mijn moeders lievelingsnummer</p>
<p>Vandaag</p>
<p>. Het was zo’n enorm cadeau dat hij dit voor ons deed.</p>
<p>We hebben nog lang kunnen nagenieten van de mooiste voorstelling van Jan Rot die we ooit zagen. De levensverwachting van terminale patiënten is onvoorspelbaar en mijn moeder kreeg veel meer dan een paar weken en overleed afgelopen december.</p>
<p>Toen Jan vorig jaar zelf ook kanker bleek te hebben met, zoals hij zelf schreef, ‘uitzaaiingen alom’, hoopten we zo dat ook hij veel langer zou mogen leven dan verwacht en nog heel veel goede dagen zou krijgen.</p>
<p>‘Dat is een mooi verhaal voor zijn in memoriam’, zei een vriend toen ik hem vertelde over Jans privéconcert. ‘Nee’, dacht ik, ‘ik schrijf het op als hij er nog is, dat is leuker, dan kan hij nog eens lezen hoeveel hij voor ons betekend heeft.’ Ik wilde erover schrijven in het weekend van zijn grote afscheidsconcert in het Nieuwe Luxor. Maar Jan moest dat concert helaas afzeggen. De levensverwachting van terminale patiënten is onvoorspelbaar en hij lijkt nu nog maar kort te krijgen.</p>
<p>Vanuit mijn tenen zing ik daarom: ‘O schout bij nacht, slaap nu maar zacht. Dit is de wissel van de wacht.’</p>]]></description>
      <guid>https://volkskrant.nl/wetenschap/ik-vroeg-jan-rot-of-hij-heel-misschien-in-mijn-moeders-woonkamer-die-voorstelling-wilde-komen-spelen~ba00cb18/</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[Er zit een krankzinnige wiskundige inconsistentie in de opties van PostNL om een pakket te versturen]]></title>
      <description><![CDATA[<p>Deze week bestelde ik een nieuwe externe harde schijf en tot mijn verbazing werd die bezorgd in een belachelijk grote doos waarin wel zeven van die harde schijven hadden gepast. Verrassend genoeg was dat misschien wel zo omdat een grote doos goedkoper kan zijn om te versturen. Lezer Henk Oudejans wees me namelijk op een krankzinnige wiskundige inconsistentie in de opties die PostNL aanbiedt om een pakket te versturen. Optie 1 kost € 6,75 en is voor een pakket van minder dan 10 kilo en met maximale afmetingen van 100 x 50 x 50 centimeter. Optie 2 kost € 13,00 en is voor pakketten die zwaarder of groter zijn, met een maximale afmeting van 176 x 78 x 58 centimeter.</p>
<p>Oudejans verstuurde een pakket dat lichter was dan 10 kilo en met als afmetingen 60 x 52 x 11,5 centimeter. Oudejans bedacht dat zijn pakket in een doos van 100 x 50 x 50 zou passen (leve de stelling van Pythagoras - en een lange neus naar iedereen die op school zuchtte dat je die nóóit ergens voor nodig zou hebben) en frankeerde het pakket dus volgens de goedkoopste optie.</p>
<p>Daarop kreeg hij een bericht van PostNL dat zijn pakket onvoldoende gefrankeerd was en dat hij moest bijbetalen. Mijn vermoeden is dat de check als volgt ging: 60 en 52 zijn allebei groter dan 50 centimeter, dus dan is een pakket van 60 x 52 x 11,5 groter dan de maximale afmetingen van 100 x 50 x 50. Maar dan vergeet je dat je zo’n pakketje ook schuin in een grotere doos zou kunnen leggen.</p>
<p>Het pakketje van Oudejans heeft een inhoud van nog geen 36 liter, terwijl de grootste toegestane doos van de goedkopere optie een inhoud van 250 liter heeft. Als hij zijn pakketje in een doos had gestopt die bijna zeven keer zo groot is als zijn eigen pakketje, dan had hij wél via het goedkopere tarief mogen versturen. Daar zullen bezorgers met hun altijd afgeladen busjes blij mee zijn.</p>
<p>Ik moest denken aan een vriend die jaren terug tijdens een fietsvakantie in Spanje strandde met een blessure. Hij wilde per trein terug naar huis, maar volgens de lokale regels mocht hij geen fiets meenemen in de trein. Hij vroeg naar de regels voor bagage en die bleek onbeperkt gratis mee te mogen, zolang die netjes ingepakt was. Vervolgens toog hij naar een fietsenwinkel en vroeg of ze daar misschien een doos hadden waar een fiets in paste. Die hadden ze en met zijn fiets in een gigantische doos reisde hij naar huis.</p>
<p>Terug naar het pakketje van Oudejans: hij tekende protest aan bij PostNL. Ook suggereerde hij dat het handig zou zijn als je op de site de afmetingen van jouw pakket kon invoeren en dat berekend wordt of dit in een doos van 100 x 50 x 50 zou passen zodat je wist welk tarief je moest betalen. (Goed nieuws voor PostNL: in 1989 publiceerden twee wiskundigen een algoritme dat controleert of een voorwerp in een doos past.)</p>
<p>Helaas heeft Oudejans geen antwoord gekregen op zijn suggestie, behalve dat PostNL besloot dat het extra te betalen bedrag is ‘kwijtgescholden’. Jammer, want het lijkt me een slim idee.</p>]]></description>
      <guid>https://volkskrant.nl/wetenschap/er-zit-een-krankzinnige-wiskundige-inconsistentie-in-de-opties-van-postnl-om-een-pakket-te-versturen~b33750a7/</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Ik schaam me voor hoe mijn universiteit de zaak van de Leidse klokkenluiders heeft aangepakt]]></title>
      <description><![CDATA[<p>Wat zijn drie elementen die veel voorbeelden van wetenschappelijk wangedrag met elkaar gemeen hebben? Het zou zo een tentamenvraag kunnen zijn bij het vak On being a Scientist dat ik op dit moment geef en waarin we ook behandelen wat er allemaal níét goed gaat in de wetenschap. Mogelijke goede antwoorden zijn: reviewers halen geknoei er niet uit, originele meetgegevens blijken onvindbaar als er om gevraagd wordt, daders zijn vaak zeer succesvol, klokkenluiders zijn doorgaans jonge wetenschappers die hun eigen carrière riskeren door de misstanden aan te kaarten, de systemen om wangedrag te corrigeren zijn traag en bureaucratisch, de straffen voor daders zijn doorgaans mild en instituten neigen naar het beschermen van gevestigde wetenschappers.</p>
<p>Een van de deprimerende aspecten van dit college is dat je als docent elk jaar kunt kiezen uit talrijke actuele voorbeelden. Dit jaar kunnen we bijvoorbeeld de drie jonge Leidse psychologen noemen die de fraude van hun begeleider meldden en het proces na twee jaar in</p>
<p>de Volkskrant</p>
<p>samenvatten met de woorden:</p>
<p>‘De wetenschappelijke gemeenschap lijkt geen moer om de situatie te geven.’</p>
<p>Ik schaam me ervoor hoe mijn eigen universiteit dit heeft aangepakt en vooral bezig leek om de zaak zo klein mogelijk te houden.</p>
<p>Het gevaar bestaat dat onze bètastudenten bij het horen van deze zaak denken dat dit soort ellende vooral bij psychologie speelt. Daarom bespreek ik dit jaar ook de Delftse Majorana-zaak: natuurkundigen claimden een bijzonder deeltje gedetecteerd te hebben, waarmee een speciale quantumcomputer binnen handbereik kwam.</p>
<p>Ruim twee jaar geleden ontdekten twee jonge onderzoekers dat er iets mis was met hoe de data waren geanalyseerd. Ook hier loopt het allemaal nogal moeizaam om dat erkend te krijgen, met commissies die traag werken, slechts naar een deel van het probleem kijken of het verzoek van de klokkenluiders</p>
<p>niet ontvankelijk verklaren</p>
<p>. De</p>
<p>tussenstand</p>
<p>is dat één wetenschappelijk artikel is teruggetrokken, dat er bij een tweede artikel door het tijdschrift een waarschuwing is geplaatst dat er mogelijk problemen zijn met de data-analyses en dat er een hele reeks andere artikelen is waarover de klokkenluiders zeggen dat de analyses ook niet in de haak lijken.</p>
<p>Iemand vroeg op Twitter waarom deze klokkenluiders zo geobsedeerd waren door dit alles en beweerde dat ‘wetenschap en de waarheid in een goed proces hun weg zouden vinden’. Het stond niet in zijn Twitter-profiel, maar deze geïnteresseerde burger bleek toevallig director marketing & communication bij TU Delft.</p>
<p>We zien in de literatuur dat het</p>
<p>zelfreinigend systeem van de wetenschap een mythe</p>
<p>is. De enige reden dat de twee hier genoemde zaken naar buiten zijn gekomen én (hopelijk) gecorrigeerd worden, is dat de klokkenluiders zo vasthoudend blijven strijden voor de waarheid.</p>
<p>Universiteiten zouden de energie die ze steken in het beschermen van hun imago beter kunnen steken in het verbeteren van systemen om te zorgen dat de waarheid daadwerkelijk boven tafel komt. Dat komt namelijk niet alleen hun imago, maar de hele wetenschap ten goede.</p>]]></description>
      <guid>https://volkskrant.nl/wetenschap/ik-schaam-me-voor-hoe-mijn-universiteit-de-zaak-van-de-leidse-klokkenluiders-heeft-aangepakt~b30f024c/</guid>
      <pubDate>Fri, 1 Apr 2022 00:00:00 +00:00</pubDate>
    </item>
    <item>
      <title><![CDATA[Hoeveel mensen gingen er per dag dood in andere oorlogen? Ook hier blijken lijstjes voor te bestaan]]></title>
      <description><![CDATA[<p>‘Na een pandemie begint er altijd een oorlog’, hoorde ik iemand zeggen met een zelfverzekerdheid die je alleen hebt als je héél veel of juist bijna niets van een onderwerp weet. Vertwijfeld zocht ik op of de coronapandemie officieel was afgelopen, dat bleek helaas niet zo te zijn. De oorlog is toch alvast begonnen. Of beter gezegd: de oorlog is nooit gestopt.</p>
<p>Wikipedia</p>
<p>geeft een chronologische lijst van oorlogen. Sinds 2003 zijn er 117 oorlogen begonnen waarvan er 46 nog gaande zijn. Continu tientallen oorlogen met dood, ellende en mensen die vluchten voor het geweld. Had er maar iemand geluisterd toen Jeroen van Merwijk in 1995 verzuchtte: ‘Ik snap er niks meer van wanneer ik naar die beelden kijk. Waarom doen we voortaan niet gewoon een oorlog tegelijk?’</p>
<p>Ik vind het lastig om in te schatten hoe erg de invasie van Oekraïne is vergeleken bij de lange lijst oorlogen over de hele wereld. We zien meer van deze oorlog omdat hij relatief dichtbij is. Tegelijk weten we zo weinig. Hoeveel burgers zijn er gestorven? Hoeveel soldaten zijn er gesneuveld? Op het moment dat ik dit schrijf, noemen de Verenigde Naties 925 burgerdoden – met de kanttekening dat het werkelijke aantal doden waarschijnlijk veel hoger is. Maar hoeveel hoger? We weten het niet. Hoeveel slachtoffers zouden er elke dag vallen?</p>
<p>Hoeveel mensen gingen er per dag dood in andere oorlogen? Ook hier blijken lijstjes voor te bestaan. De Tweede Wereldoorlog staat op één in de lijst van meeste doden met tussen de 70- en 85 miljoen slachtoffers – ook achteraf is het lastig om precies in kaart te brengen hoeveel mensen er zijn gestorven. Het is absurd dat de aantallen doden zo groot zijn dat de onzekerheid in de schatting ongeveer zo groot is als de huidige Nederlandse bevolking. Als we rekenen met de laagste schatting van 70 miljoen slachtoffers en de oorlog als zes jaar tellen, dan zijn dat bijna 32 duizend doden per dag.</p>
<p>Het zijn getallen waar je met je hoofd niet bij kunt. Elke dag 32 duizend mensen die doodgingen, dat is de gemeente Echt-Susteren. Na vier dagen zijn het de inwoners van Leiden, na een maand is het Amsterdam. En natuurlijk waren het niet elke dag 32 duizend mensen. Dat is het gemiddelde. Aan het begin van de oorlog vielen er relatief weinig doden. Aan het einde van de oorlog werden het er steeds meer. Er zijn dagen geweest dat er meer dan honderdduizend doden vielen.</p>
<p>Daar denk ik nu steeds aan bij de beelden uit Oekraïne. Deze oorlog duurt pas een maand. Als een stad belegerd is, vallen er de eerste weken misschien nog niet zoveel doden. Maar wat als de stad valt? Of als de achtergebleven bevolking massaal bezwijkt aan honger?</p>
<p>Ik wilde dat ik hier nu een heel zelfverzekerde conclusie kon geven. Maar daar weet ik dus niet genoeg voor, of juist net iets te veel.</p>]]></description>
      <guid>https://volkskrant.nl/wetenschap/hoeveel-mensen-gingen-er-per-dag-dood-in-andere-oorlogen-ook-hier-blijken-lijstjes-voor-te-bestaan~b479a56a/</guid>
      <pubDate>Fri, 25 Mar 2022 00:00:00 +00:00</pubDate>
    </item>
    <item>
      <title><![CDATA[Lumineus idee: alle mogelijke varianten van detectiveverhalen vangen in een wiskundige structuur]]></title>
      <description><![CDATA[<p>Wat zijn de regels waaraan een goede detectiveroman moet voldoen? Auteur S.S. Van Dine maakt in 1928 een lijst met twintig regels. Bijvoorbeeld: ‘De detective mag nooit de dader zijn’ en ‘Er mag maar één dader zijn, hoeveel moorden er ook worden gepleegd’. Er bestaan allerlei varianten hierop, maar zulke regels willen er doorgaans voor zorgen dat een mysterie ‘eerlijk’ is en dat de lezer alle informatie krijgt die nodig is om zelf de oplossing te vinden. Maar voor elk van dit soort regels bestaat er minstens één heerlijke detective die hem breekt.</p>
<p>Wiskundige en schrijver Alex Pavesi kwam op het lumineuze idee om alle mogelijke varianten van detectiveverhalen te beschrijven met een wiskundige structuur. In het vorig jaar verschenen</p>
<p>Eight Detectives</p>
<p>(vertaald als</p>
<p>Het achtste boek</p>
<p>) voert hij Grant McAllister op. Een fictieve wiskundige die in de jaren dertig de detectivestructuur ontleedde én gebruikte om een verhalenbundel met zeven varianten van een detectiveverhaal te schrijven. Jaren later zoekt eindredacteur Julia Hart hem op, ze wil die bundel opnieuw uitgeven.</p>
<p>Eight Detectives</p>
<p>wisselt gesprekken tussen Hart en McAllister af met de zeven korte verhalen die elk een andere detectivevariant demonstreren.</p>
<p>McAllister beschrijft de vier ingrediënten van een moordmysterie (we komen er zo op waarom hij liever niet de term detectiveverhaal gebruikt) en de eisen waaraan ze moeten voldoen. Je hebt als eerste een groep verdachten nodig. Je wilt minstens twee verdachten om het voor de lezer een mysterie te laten zijn, maar er is in principe geen maximum aan het aantal mogelijke verdachten.</p>
<p>Het tweede ingrediënt zijn één of meer slachtoffers. Er moet minstens één moord zijn om op te lossen. Het derde ingrediënt is een detective, of een groep detectives. Maar McAllister beschouwt de detective niet als strikt noodzakelijk, je kunt een geweldig moordmysterie schrijven waar helemaal geen detective inzit. Vandaar zijn voorkeur voor de term moordmysterie boven detectiveverhaal. Het laatste, en nogal cruciale ingrediënt, zijn de dader of daders. Hiervan wil je er minstens één hebben, maar het kunnen er ook een heleboel zijn (jammer, Van Dine). De enige voorwaarde is dat dader(s) een deelverzameling vormt van verdachten.</p>
<p>Elke bestaande detective is met deze vier ingrediënten te classificeren. Je kunt een verhaal hebben waarin de detective de dader is (alweer jammer voor Van Dine) of een verhaal waarin het slachtoffer een verdachte is. Je kunt vier verdachten hebben die allemaal de dader zijn. Je kunt zelfs een verhaal hebben waarbij de slachtoffers, detectives, verdachten en daders precies dezelfde personen zijn. Het is vermakelijk hoe Pavesi in zijn korte verhalen speelt met deze mogelijkheden.</p>
<p>Het mooiste aan alle theorie in</p>
<p>Eight Detectives</p>
<p>vond ik dat Pavesi de vloer aanveegt met het idee dat je als lezer de dader kunt aanwijzen als je maar alle aanwijzingen hebt gekregen. In een goed moordmysterie zijn alle verdachten netjes gepresenteerd, elk van hen is schuldig of niet en er zijn daarmee eindig veel mogelijke oplossingen. Maar de grote truc is dat de schrijver vervolgens een oplossing kiest die keurig past, maar die je als lezer níét had verwacht. Dat is een troost voor wie zoals ik de ontknoping van Pavesi’s boek totaal niet had zien aankomen.</p>]]></description>
      <guid>https://volkskrant.nl/wetenschap/lumineus-idee-alle-mogelijke-varianten-van-detectiveverhalen-vangen-in-een-wiskundige-structuur~b5bab47d/</guid>
      <pubDate>Fri, 18 Mar 2022 00:00:00 +00:00</pubDate>
    </item>
    <item>
      <title><![CDATA[Gelukkig woon ik in een land waar het oneerlijkste deel van de verkiezingen zit in het afronden bij de restzetels]]></title>
      <description><![CDATA[<p>Het lijkt zo’n eenvoudige vraag: hoe verdeelt een gemeente de zetels als straks de uitkomst van de gemeenteraadsverkiezingen binnen is? Logischerwijs moet een partij die 10 procent van de stemmen krijgt, ook 10 procent van de zetels krijgen. Maar omdat je alleen met hele zetels werkt, kun je in de problemen komen met afronden.</p>
<p>Stel dat je vijf partijen hebt die elk genoeg stemmen kregen voor 1,6 zetels. Samen zouden zij dan recht hebben op acht zetels. Als je per partij afrondt op hele aantallen, krijgen ze elk twee zetels en hebben ze samen tien zetels. Dat zijn er twee te veel, dus dat kan niet.</p>
<p>Misschien moet je dan maar naar beneden afronden. In dat geval krijgen de vijf partijen elk één zetel en houd je van de acht zetels die ze zouden krijgen nog drie zetels over – en wie moet die dan krijgen?</p>
<p>Daar geeft de</p>
<p>kieswet</p>
<p>antwoord op. Eerst krijgen alle partijen door af te ronden naar beneden de ‘volle zetels’ waar ze recht op hebben. ‘De overblijvende zetels, die restzetels worden genoemd, worden, indien het aantal te verdelen zetels negentien of meer bedraagt, achtereenvolgens toegewezen aan de lijsten die na toewijzing van de zetel het grootste gemiddelde aantal stemmen per toegewezen zetel hebben. Indien gemiddelden gelijk zijn, beslist zo nodig het lot.’</p>
<p>Hier zie je weer hoe merkwaardig wetten kunnen zijn, want als een gemeente minder dan negentien zetels te verdelen heeft, wordt er een andere – ingewikkeldere – procedure gevolgd.</p>
<p>Maar goed, laten we ons richten op die procedure bij minstens 19 zetels. Neem bijvoorbeeld de Drentse gemeente Aa en Hunze met 21 zetels. Bij de vorige gemeenteraadsverkiezingen in 2019 werden daar 13.100 stemmen uitgebracht op zes politieke partijen. De grootste partij Combinatie Gemeentebelangen kreeg 5.579 oftewel 42,6 procent van de stemmen. Daarmee zouden ze op 8,9 zetels komen, met de procedure uit de kieswet eindigden ze op 10 zetels. GroenLinks zou met 12,4 procent van de stemmen op 2,6 zetels komen, maar kreeg uiteindelijk 2 zetels.</p>
<p>Sander Lam legt op pyth.eu/restzetelverdeling uit dat je de procedure om restzetels te verdelen kunt zien als het uitrekken van een elastiek. Grote partijen krijgen een groter stuk elastiek en rekken daarmee ook meer uit dan kleine partijtjes. Deze methode werkt in het voordeel van grotere partijen, zoals we ook zagen in het voorbeeld van Aa en Hunze.</p>
<p>In de loop der jaren hebben heel wat politicologen geklaagd dat dit</p>
<p>oneerlijk</p>
<p>is. Maar er hebben ook weer politicologen bepleit dat het</p>
<p>juist een eerlijke methode</p>
<p>is. Lam laat zien dat je door met variabelen in het systeem te spelen ervoor kunt kiezen of je grote dan wel juist kleine partijen wil bevoordelen bij het verdelen van de restzetels. Hij concludeert: ‘Het is niet aan wiskundigen om hierin partij te kiezen, wel kunnen wiskundigen verhelderen wat er eigenlijk gebeurt en de politici en politicologen instrumenten aanreiken om hun werk beter te doen.’</p>
<p>Ik geloof dat ik vooral heel gelukkig ben dat ik in een land woon waar het oneerlijkste deel van de verkiezingen zit in het afronden bij de restzetels.</p>]]></description>
      <guid>https://volkskrant.nl/wetenschap/gelukkig-woon-ik-in-een-land-waar-het-oneerlijkste-deel-van-de-verkiezingen-zit-in-het-afronden-bij-de-restzetels~b7219647/</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[Laten we nieuwe dekens sturen naar de Oekraïense vluchtelingen, maar ook naar de andere]]></title>
      <description><![CDATA[<p>De stoep van onze buren stond vol met verhuisdozen, kratten en grote boodschappentassen. Ze waren een inzamelingsactie begonnen voor Oekraïense vluchtelingen en de hele wijk kwam aansjouwen met spullen. Sommigen brachten dingen die al een tijd op zolder leken te hebben gestaan: afgedragen kleding en speelgoed uit de jaren tachtig. Anderen waren speciaal naar de winkel gegaan en kwamen nieuwe dekens brengen, met de kaartjes er nog aan.</p>
<p>Ik moest denken aan hoe cijferkoning Hans Rosling ooit vertelde over zijn jeugdherinnering aan een hulpactie. Hij was een Zweedse kleuter toen Nederland in 1953 getroffen werd door de watersnoodramp. Hij hoorde zijn ouders discussiëren over de vraag of ze hun oude of nieuwe dekens naar Nederland moesten sturen. Zijn ouders kozen er uiteindelijk heel bewust voor om hun twee beste dekens te sturen en zelf weer onder de oude te gaan slapen.</p>
<p>Ik kon Roslings anekdote niet terugvinden in zijn boeken. Ik vroeg Peter ten Wolde, die het gedachtengoed van Rosling in Nederland uitdraagt, of hij wist waar dit verhaal stond. Ten Wolde wees me op een interview uit 2015, gewoon in</p>
<p>de Volkskrant</p>
<p>, waarin Rosling deze herinnering ophaalde.</p>
<p>Ik raad iedereen aan dat interview te herlezen, Rosling zegt zoveel dingen die raak zijn voor de situatie van nu. ‘Wij als wereldbevolking hebben gezamenlijk een probleem: oorlog. Dát moeten we oplossen.’</p>
<p>In 2015 had Rosling het niet over Oekraïne, maar onder andere over de oorlog in Syrië en de humanitaire crisis in Irak. Hij bepleit dat Europeanen vol vooroordelen zitten over ‘ontwikkelingslanden’ (een term waarvan Rosling overigens vindt dat je hem niet zou moeten gebruiken): ‘Westerlingen weten zeker dat ontwikkelingslanden louter bevolkt worden door moslims en Afrikanen, dat die het geen zier kan schelen of hun dochter onderwijs krijgt, dat ze zoveel kinderen krijgen als ze kunnen. Dat is allemaal niet waar! Fout!’ Hij legt uit dat onwetendheid over de rest van de wereld een groot probleem is, omdat 90 procent van de toekomst van Nederland afhangt van wat er buiten Europa gebeurt.</p>
<p>Ik moest aan deze woorden van Rosling denken toen ik de afgelopen week zag hoe de Oekraïense vluchtelingen werden</p>
<p>afgezet tegen vluchtelingen uit andere landen</p>
<p>. De Oekraïense politicus die vertelde hoe vreselijk het was dat hij Europese mensen met blond haar en blauwe ogen zag sterven. De Amerikaanse journaliste die zei: ‘Dit zijn geen vluchtelingen uit Syrië: ze zijn christelijk, ze zijn wit.’ De Britse journalist die schreef dat dit gaat om mensen die Netflix kijken en Instagram hebben.</p>
<p>Het klinkt bijna alsof een oorlog minder erg is als hij mensen treft die níét wit, christelijk, Europees en in het bezit van een Instagram-account zijn. Alsof je hen dan niet zou moeten helpen. Rosling zei in 2015 over Irak en Syrië: ‘Het is niet moeilijk. We hebben een verschrikkelijk humanitair probleem en dat moeten we oplossen. Soms moeten we de nieuwe dekens sturen en niet de oude. Dat is de essentie.’</p>
<p>Laten we nieuwe dekens sturen naar de Oekraïense vluchtelingen, maar ook naar de andere.</p>]]></description>
      <guid>https://volkskrant.nl/wetenschap/laten-we-nieuwe-dekens-sturen-naar-de-oekraiense-vluchtelingen-maar-ook-naar-de-andere~b6ed624a/</guid>
      <pubDate>Fri, 4 Mar 2022 00:00:00 +00:00</pubDate>
    </item>
    <item>
      <title><![CDATA[Greenwashing: een pakketje schroot met een dun laagje groen]]></title>
      <description><![CDATA[<p>Shell pochte in zijn reclame dat het bedrijf ‘miljoenen kilometers schoner maakt’ met bussen die op groene waterstof rijden. De Reclame Code Commissie gaf Shell inmiddels</p>
<p>drie berispingen voor deze campagne</p>
<p>. Shell mag zich niet meer ‘een van de grootste aanjagers van de energietransitie’ noemen, de waterstof blijkt nog niet groen te zijn en die miljoenen kilometers vormen slechts een fractie van het totaal aantal gereden kilometers.</p>
<p>Als getallenliefhebber ga ik graag wat dieper in op die miljoenen. De NOS citeert degene die de klacht indiende bij de Reclame Code Commissie: ‘Uit gegevens van het Centraal Bureau voor de Statistiek (CBS) valt af te leiden dat er in Nederland jaarlijks 700 miljoen buskilometers worden gereden. Als Shell in staat zou zijn om daar enkele miljoenen kilometers van schoon te maken, dan gaat het nog altijd over maar 0,5 procent van alle kilometers.’</p>
<p>Zelfs dat bleek nog te optimistisch, want het ging om twee miljoen kilometers die op waterstof waren gereden. Twee miljoen, precies het minimum dat je nodig hebt om met enig recht over het meervoud miljoenen te spreken. Dat komt dus neer op minder dan 0,3 procent van de gereden kilometers.</p>
<p>Het is alsof je 332 hamburgers van vlees uit de bio-industrie plus één burger van zeewier verkoopt en vervolgens op posters laat drukken dat jij het voortouw neemt in de transitie naar vegetarische producten. Het is alsof je T-shirts laat maken van abominabele stof die niet langer meegaat dan één seizoen mét een kek borstzakje van gerecycled materiaal en vervolgens een campagne start dat jij heel erg voor duurzaamheid bent. Het is alsof je in een literfles frisdrank 3 milliliter echt vruchtensap doet en van de daken schreeuwt dat jij een activist bent voor gezondere voeding.</p>
<p>Het is kortom wat talloze bedrijven doen: greenwashing. Bedrijven presenteren zich als veel duurzamer en maatschappelijk betrokkener dan ze zijn. Maar dat is vooral reclame, het is een pakketje schroot met een dun laagje groen. Ze doen een klein duurzaam projectje en blazen dat enorm op, schermen met keurmerken die niets betekenen en roepen in vage termen over hoe goed ze bezig zijn. Teun van de Keuken en consorten trekken al jaren ten strijde tegen dit soort marketing, maar het lijkt alleen maar erger te worden.</p>
<p>Christine Otten</p>
<p>schreef</p>
<p>eind vorig jaar over hoe ‘bedrijven niet alleen de taal, maar vooral ook de boodschap van zo’n beetje ieder maatschappelijk protest, verzet of kritiek overnemen, zich toe-eigenen en vertalen in reclameboodschappen waarvan je bijna de tranen in de ogen krijgt en denkt: ‘Yes!! Er verandert eindelijk echt iets!’</p>
<p>Er verandert niets, vrees ik.</p>
<p>(Voor wie liever een optimistischer einde aan deze column wil: Gelukkig zijn er wereldwijd miljoenen mensen die blijven klagen en blijven vechten en die de wereld echt schoner en beter proberen te maken.)</p>]]></description>
      <guid>https://volkskrant.nl/wetenschap/greenwashing-een-pakketje-schroot-met-een-dun-laagje-groen~be0ad1c1/</guid>
      <pubDate>Fri, 25 Feb 2022 00:00:00 +00:00</pubDate>
    </item>
  </channel>
</rss>
