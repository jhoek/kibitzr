<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Bol.com blééf maar zeuren dat ik ‘Zuid-moeders breken niet’ moest lezen. Waar had ik dat aan verdiend?]]></title>
      <description><![CDATA[<p>Bij Bol.com heb ik een abonnement op een virtuele bibliotheek. Voor een tientje per maand mag ik zo veel boeken lezen als ik maar wil. Dat is ideaal, want slechte boeken kan ik dan na dertig teleurstellende pagina’s gewoon links laten liggen zonder dat het zonde is, en van elk fijn boek kan ik mezelf tevreden wijsmaken dat ik het ‘gratis’ gelezen heb.</p>
<p>Ik lees daar dus van alles door elkaar, hebberig als een kind met een koektrommel, een Vestdijkje hier, een Couperusje daar, Ted van Lieshout, Nicolien Mizee, Geert Mak… Prima geregeld dus, alleen: ze werken daar bij Bol met algoritmen. Elke keer als ik mijn virtuele bibliotheekje opensla, schuiven die algoritmen mij boeken onder mijn neus waarvan ze vinden dat ik die moet lezen, zogeheten ‘aanbevolen e-books’.</p>
<p>Op zich geen probleem. Daar heb je Paulien Cornelisse, altijd leuk, een Carmiggeltje, gezellig, Cindy Hoetmer, hè ja. Wel jammer (en ook een beetje dom van Bol) vind ik dat ze me voortdurend mijn eigen bundeltjes aanraden. Ik zit dan telkens, helemaal alleen achter mijn bureau, te blozen van gêne.</p>
<p>Maar het kan nog erger. Al wekenlang duwt Bol me het werkje</p>
<p>Zuid-moeders breken niet</p>
<p>onder mijn neus, van Kimberley Klaver. Ik had nooit van haar gehoord, maar die naam allitereert lekker, net als bij de Kardashians. Het omslag, hemelsblauw met een roze flamingo erop, deed chicklit vermoeden.</p>
<p>‘Kersverse moeder Poppy moet zich staande houden in Amsterdam-Zuid, waar de moedermaffia heerst en alles perfect lijkt. Maar niets is minder waar…’ stond er onder het geknakte nekje van de flamingo (flamingo’s breken blijkbaar wél). Google sprak, desgevraagd, van een ‘bestseller’ en Bol blééf maar zeuren dat ik</p>
<p>Zuid-moeders breken niet</p>
<p>moest lezen. Nou, vooruit dan maar.</p>
<p>‘Voor de sterren in de hemel die mij hebben geleerd wat echt belangrijk is in het leven’, is de opdracht. Dat is weer eens wat anders dan ‘Voor Henk, zonder wiens engelengeduld dit boek er nooit was gekomen’, maar wát er dan zo belangrijk was in het leven laat Klaver wijselijk in het midden.</p>
<p>Ik las. Het verhaal begint met een terugblik (‘Ik kijk nog één keer om naar de slaapkamer. De kamer die onze liefde symboliseert’), maar dan worden we ook in het heden gesmeten. Poppy, een fotografe uit Maastricht, belandt zwanger en al met haar ‘grote liefde’ Alex (‘beroemd chef-kok’) in Amsterdam-Zuid (‘De diversiteit van de stad biedt een prachtige arena voor mijn fotografiewerk’).</p>
<p>Poppy (‘Shit, ik moet echt gaan shoppen voor babyspullen. Ik ben over iets meer dan twee maanden uitgerekend’), die Poppy dus, heeft een ‘vrije, spirituele opvoeding’ gehad en past dus niet helemaal in het Amsterdam-Zuid ‘van schone schijn, botox, roddels en rijkdom’. Toch sluit ze vriendschappen, bijvoorbeeld met de ‘bloedmooie’ Bobby. ‘Ik dacht, ik stel me even voor. Ik ben dus Bobby en dat is grappig want ik heb grote boobies.’ Ja, grappig.</p>
<p>Amsterdam-Zuid blijkt een mijnenveld, vol vrouwen op hoge hakken in dure auto’s die niets liever doen dan coke snuiven, met geld smijten en gemeen doen tegen Poppy (inmiddels bevallen van zoontje Wolf). ‘Geniet nog maar even van deze avond want verder ben je nergens meer welkom.’</p>
<p>Nou, en dan gaat Poppy door het lint: ‘Mensen rennen en springen weg. Een dienblad met kristallen glazen champagne valt over de Birò heen. Ik hoor gegil en kreten om hulp, maar ik stop niet en handel op de automatische piloot.’</p>
<p>Ach, Poppy toch. Het ís ook echt veel leuker in Maastricht.</p>
<p>Maar zeg eens, Bol.com: waar heb ik dit aan verdiend?</p>]]></description>
      <guid>https://volkskrant.nl/cultuur-media/bol-com-bleef-maar-zeuren-dat-ik-zuid-moeders-breken-niet-moest-lezen-waar-had-ik-dat-aan-verdiend~bef7645f/</guid>
      <pubDate>Fri, 25 Nov 2022 00:00:00 +00:00</pubDate>
    </item>
    <item>
      <title><![CDATA[Een wollen trui is warmer dan een katoenen hemdje. Waardevolle informatie in deze barre tijden]]></title>
      <description><![CDATA[<p>Wie zich warm aankleedt krijgt het niet snel koud; je moet het even weten.</p>
<p>In de krant</p>
<p>kwam er van de week een thermofysicus aan te pas, Boris Kingma, die vond dat wij ‘zijn verleerd hoe we onszelf goed warm kunnen houden’. Jeetje, wat dom van ons! Wat nu?</p>
<p>Daar was gelukkig Johanna Louwagie, ‘industrieel ingenieur bij de Textielgroep van de Universiteit Gent’. Volgens haar is het belangrijk om te ‘ontdekken waar je eigen warmtelekken zitten. Zit je hemd niet goed in je broek of zijn je mouwen te wijd? Hier verlies je potentieel veel warmte door.’ Wist u niet, hè?</p>
<p>Maar écht interessant werd het artikel pas bij de derde deskundige, Kris De Decker. Hij legde uit hoe het isolerend vermogen van een kledingstuk wordt uitgedrukt in ‘clo-waarden’. Die ‘worden bepaald door de dikte, het materiaal, en de mate waarin het kledingstuk bedekt’. Met andere woorden: een wollen trui is warmer dan een katoenen hemdje. Waardevolle informatie in deze barre tijden.</p>
<p>Gefascineerd las ik verder. ‘Omdat clo-waarden zijn bedacht door het Amerikaanse leger, komt een kledingisolatie van 1 clo overeen met een typische uitrusting van een militair uniform, inclusief ondergoed. Draag je dit, dan heb je een binnentemperatuur van 21 graden nodig om comfortabel tv te kijken.’</p>
<p>Ik zag die soldaten voor me, hangend op de bank bij 21 graden in hun uniform, mét ondergoed, althans, dat hopen we dan maar. Er rezen vragen, zoals: heeft het Amerikaanse leger niks beters te doen dan comfortabel tv kijken? Maar vooral: 21 graden? Is dat niet erg warm? Was hier misschien iets misgegaan bij het omrekenen van de Amerikaanse graden Fahrenheit naar onze Celsius?</p>
<p>Na enig speurwerk naar internationale ‘clo-waarden’ vond ik de Amerikaanse kamertemperatuur voor tv-kijkende soldaten in uniform: 71 graden Fahrenheit. Dat is nog warmer dan ik had gevreesd, namelijk 21,6 graden Celsius. Eenentwintig komma zes graden! Zelfs mijn 83 jaar oude, kouwelijke moedertje trekt dan puffend haar vestje uit.</p>
<p>Ergernis maakte zich van mij meester. In ons huis staat de thermostaat op 19. En die Amerikaanse soldaten zitten, aan de andere kant van de oceaan, op hun luie reet in die smoorhitte tv te kijken terwijl ons klimaat naar de gallemiezen gaat? Stelletje watjes! Waarom tijgeren ze niet door de sneeuw, om te wennen aan ijzige veldslagen tegen Poetin, in de Siberische toendra’s?</p>
<p>Nou, ik doe niet meer mee. Ik ga een klimaatverslindende terraslamp kopen voor op het balkon. Zelf vind ik het veel te warm onder zo’n ding, maar mijn katten zijn er vast blij mee.</p>
<p>Die stumpers hebben immers geen ondergoed.</p>]]></description>
      <guid>https://volkskrant.nl/nieuws-achtergrond/een-wollen-trui-is-warmer-dan-een-katoenen-hemdje-waardevolle-informatie-in-deze-barre-tijden~b5173690/</guid>
      <pubDate>Wed, 23 Nov 2022 00:00:00 +00:00</pubDate>
    </item>
    <item>
      <title><![CDATA[Om mijn aanwezigheid in Moskou een schijn van relevantie te verlenen kocht ik een camera]]></title>
      <description><![CDATA[<p>Op het journaal zag ik een reportage: jongeren, opgegroeid met de gemakken van digitale fotografie, herontdekken het ouderwetse fotorolletje. Stuntelig zag ik die jongelui aan hun toestel frommelen. ‘Af en toe vergeet je wat je geschoten hebt en dan krijg je bij het ontwikkelen die verrassing’, zei een jongeman opgetogen, en een meisje sprak van ‘een bepaalde rauwheid die ik heel vet vind’.</p>
<p>Ik dacht terug aan mijn eigen fotocarrière. In 1991 werd huisgenoot P. door</p>
<p>De Telegraaf</p>
<p>als correspondent naar de toenmalige Sovjetunie gestuurd. Omdat ik niets beters te doen had, ging ik mee, en om mijn aanwezigheid in Moskou een schijn van relevantie te verlenen kocht ik een camera. Een analoge, uiteraard, want er was niks anders.</p>
<p>Zo begeleidde ik P. op zijn reizen, en maakte foto’s van wat er zoal te zien viel. Die foto’s waren erg slecht, maar dat vonden ze bij</p>
<p>De Telegraaf</p>
<p>niet erg. Ze drukten die foto’s gewoon af, en ze betaalden me er ook nog voor! Ja, het waren mooie tijden voor talentloze freelancers.</p>
<p>We reisden wat af. Zo fotografeerde ik de meest uiteenlopende dingen en mensen, waaronder een bevroren waterval in Kirgizië, een abortus in een groezelige kliniek, de onder het puin bedekte lijken in het stadje Neftegorsk na een aardbeving, en de bestorming van het Moskouse parlementsgebouw in 1993.</p>
<p>Ik herinner me een bezoek aan Oefa, de troosteloze hoofdstad van de republiek Basjkortostan, waar iedereen ziek werd van het drinkwater, dat chronisch met dioxine werd vergiftigd door een slordige chemische fabriek. Ik fotografeerde een lijkgrauwe, maar laconieke Oefanees, bij de kraan in zijn sovjetkeukentje, die grijnzend verklaarde ‘Ik drink al mijn hele leven dioxine, en ik heb nergens last van.’</p>
<p>En die rendieren. We waren in Siberië voor een reportage over rondtrekkende rendieren die daar alomtegenwoordig zouden zijn. Dat viel tegen. Na een week hadden we nog geen rendier gezien. Jammer, maar we moesten terug. Op de laatste avond werden we te eten genood door onze gids. Toen ik zijn badkamer binnenliep om mijn handen te wassen lag daar, in de badkuip, een gigantisch dood rendier, tong uit de bek als in een stripverhaal. Een deel van hem werd even later opgediend als avondmaal. Ook van dat rendier maakte ik foto’s.</p>
<p>‘Een bepaalde rauwheid’, zeg dat wel. Ik heb geen idee waar al die foto’s zijn gebleven. Wat zou ik ze graag nog eens terugzien! Ja, tegenwoordig heb ik een smartphone, waarmee ik zo veel foto’s kan maken als ik wil. En dat doe ik ook.</p>
<p>Maar helaas: die zijn het terugzien niet waard.</p>]]></description>
      <guid>https://volkskrant.nl/nieuws-achtergrond/om-mijn-aanwezigheid-in-moskou-een-schijn-van-relevantie-te-verlenen-kocht-ik-een-camera~bc357d4a/</guid>
      <pubDate>Mon, 21 Nov 2022 00:00:00 +00:00</pubDate>
    </item>
    <item>
      <title><![CDATA[Als blogger Teunie zich erdoorheen slaat met die horde kinderen, dan moet het mij ook lukken – dacht ik vaak]]></title>
      <description><![CDATA[<p>Dwepen ligt niet in mijn aard, maar ik maak graag een uitzondering voor Teunie. Al vele jaren volg ik haar blog ‘Eenvoudig leven’, met verbazing, bewondering en soms ook deernis. Teunie Luijck heet ze, en ze heeft tien kinderen, die ik op dat blog heb zien opgroeien.</p>
<p>Tien kinderen! Luiers, zwemles, verjaardagsfeestjes, brillen, beugels, huiswerk, blokfluiten ad(h)d, eetstoornissen, kapotte fietsen, het gewone opvoedwerk: maar dan keer tien. Alleen al van dat meelezen op dat blog werd ik soms zó uitgeput dat ik even moest gaan liggen.</p>
<p>Inmiddels zijn bijna al haar kinderen getrouwd (behalve kleine Henk, maar die is ook alweer 16: ik ‘ken’ hem al vanaf zijn 3de) en verschijnt het ene na het andere schattige kleinkind op Teunies blog. ‘Waar blijven míjn kleinkinderen?’, schreeuw ik dan telkens naar mijn eigen nageslacht, dat bitter weinig aanstalten maakt.</p>
<p>Dat laatste is natuurlijk mijn eigen schuld. Teunie heeft haar kinderen als goede christenen opgevoed in de biblebelt, terwijl de mijne hier in Sodom aan de Amstel louter voor hun zondige pleziertjes leven, zoals ze dat van hun ouders hebben afgekeken. Teunies kinderen zijn de koning te rijk met een kommetje zelfgemaakte vla, terwijl de mijne zich na het eten op de scooter naar de luxe Italiaanse ijswinkel spoeden.</p>
<p>Teunie is de koningin van wat met een lelijk woord ‘consuminderen’ heet. Dat kan ook haast niet anders, als je zoveel kinderen moet voeden, kleden en schoeien van één bescheiden inkomen, in Teunies geval dat van haar man Willem. Tussen al dat kindergedoe door houdt ze ook nog een moestuin bij, spint haar eigen wol, breit sokken, houdt bijen en bakt haar eigen brood.</p>
<p>En ze schrijft dus dat blog. Dat blog dat mij altijd op de been heeft gehouden in moeilijke tijden. Want, dacht ik geregeld, als Teunie zich erdoorheen slaat met die horde kinderen, dan moet het mij ook lukken met die schamele drie stuks en zonder moestuin, spinnewiel of breipennen.</p>
<p>En nu heeft ze ook nog een kookboek geschreven.</p>
<p>Eenvoudig lekker</p>
<p>heet het. In haar voorwoord legt Teunie uit hoe ze in financieel moeilijke tijden met een snelgroeiend gezin noodgedwongen leerde te koken met de seizoenen, met basisingrediënten (dus geen pakjes en zakjes), door zo veel mogelijk zelf te doen en niks weg te gooien. Dat bleek, een niet onaardige bijkomstigheid, ook nog eens beter voor het klimaat.</p>
<p>Het boek ligt voor me en vervult me met een mengsel van herkenning en vertedering. Het ‘aardbeientaartje met gele room’, met aardbeien uit eigen tuin. De gevulde eitjes (met kerrie!). Geglaceerde worteltjes, zoals ik die vijftig jaar geleden bij mijn oma kreeg. Aspergesoep, waarbij Teunie spijtig verzucht: ‘Het is en blijft natuurlijk een heel dure groente.’</p>
<p>Lammetjespap! Ach, wat vond ik dat heerlijk als kind. Ontbijtkoek, appeltaart, poffertjes, zelfgemaakte advocaat, tijmsiroop voor de zere keel. Koekjes met half boter en half margarine (‘Je hebt dan de heerlijke roombotersmaak, maar door de margarine blijven de koekjes beter in vorm in de oven’).</p>
<p>Het boek bevat weinig vleesgerechten (Teunie is een slagersdochter, maar kookt meestal vegetarisch), maar wel spotgoedkope schotels van overgebleven aardappelen, plaatpizza’s en pasta met zalmsnippers die Teunie een tikje beschaamd ‘best luxe’ noemt, ‘zeker als je er dan ook nog vlokken Parmezaanse kaas over strooit’.</p>
<p>Nee, veel buitenissigs staat er niet in</p>
<p>Eenvoudig lekker</p>
<p>, maar de vlag van de titel dekt beslist de lading: alle recepten zijn inderdaad zowel eenvoudig als heel lekker. Wie het boek leest, leert bovendien dat je met een beetje inzet ‘klimaatneutraal’ kunt koken voor heel weinig geld.</p>
<p>Toch handig, in deze barre tijden.</p>]]></description>
      <guid>https://volkskrant.nl/cultuur-media/als-blogger-teunie-zich-erdoorheen-slaat-met-die-horde-kinderen-dan-moet-het-mij-ook-lukken-dacht-ik-vaak~b9b620ad/</guid>
      <pubDate>Fri, 18 Nov 2022 00:00:00 +00:00</pubDate>
    </item>
    <item>
      <title><![CDATA[Ja, wij mensen gaan er allemaal aan. Jammer, maar zo leuk waren we nou ook weer niet]]></title>
      <description><![CDATA[<p>Toen ik de supermarkt uitliep zag ik onder de bomen van het Museumplein drie kleine gestalten rondscharrelen. Eekhoorntjes? Ja, dat zou gezellig zijn, maar het bleken ratten. Ratten zijn ook gezellig trouwens. Ik bewaar dierbare herinneringen aan wijlen onze Polly en Miep, die zo vrolijk tsjilpend een ei konden pellen, ach, met die snoezige handjes!</p>
<p>Even later zag ik een vierde rat de Van Baerlestraat oversteken, haastig maar niet paniekerig, minuscuul iPhonetje in de linkervoorpoot, papieren koffiebekertje ter grootte van een vingerhoed in de rechter, in de richting van de halte van lijn 3. ‘Mama, kijk!’, riep een klein jongetje enthousiast wijzend, maar zijn moeder trok hem weg, als van een uitslaande brand.</p>
<p>Ook huisgenoot P. heeft het niet op ratten. ‘Maar ze lijken toch sprekend op eekhoorntjes?’, placht ik bezwerend te zeggen als hij weer eens met afschuw toekeek hoe die goeie Miep zich knus op mijn schouder nestelde, heur snorharen kietelend in mijn hals. Maar nee. ‘Die stáárt’ gruwde hij dan. ‘Die kale, geschubde staart...’</p>
<p>Je kunt iemand niet discrimineren om zijn staart, vind ik. Trouwens, die eekhoorntjes zitten in het openbaar altijd wel zo kneuterig aan nootjes te knabbelen, maar ik heb ook eens een reusachtige eekhoorn een muis zien opvreten. Het zijn stiekem gewoon bloeddorstige kannibalen, met hun schijnheilige, pompeuze pluimstaart, die vast ook nog krioelt van de vlooien.</p>
<p>‘Bon appétit, jongens’ zei ik dus vriendelijk tegen de ratten onder de bomen van het Museumplein. Ze keken even schichtig op van hun platgetrapte frikandelbroodje, en ik vervolgde mijn weg in de richting van de ijsbaan tegenover het Rijksmuseum. Die wordt daar elk jaar rond deze tijd geïnstalleerd, weer of geen weer. Het was trouwens zonnig en windstil, ideaal schaatsweer op zich, alleen een graad of 15 te warm.</p>
<p>‘Dit kán toch niet?’, riep een meisje van een jaar of 20 schril uit. ‘Een kunstijsbaan, terwijl de aarde opwarmt?’ De jongen naast haar sprak sussend: ‘Dat is vast geen echt ijs, maar plexiglas of zo...’ Tsja. Naast de ijsbaan bevond zich overigens een caféterras met gloeikachels. Het meisje keek ernaar, sprakeloos van woede.</p>
<p>Ja, met dat klimaat loopt het ongetwijfeld slecht af. Wij, mensen, gaan er allemaal aan. Jammer, maar zo leuk waren we nou ook weer niet. Ik passeerde andermaal de scharrelende ratten onder de bomen. Die zullen zich wel redden, dacht ik, ook als wij allemaal dood zijn. Ze moeten dan wel even zelf frikandelbroodjes leren bakken, maar ratten zijn heel slim, dus dat komt wel goed.</p>
<p>Zalig zijn de kalen van staart; zij zullen de aarde beërven.</p>]]></description>
      <guid>https://volkskrant.nl/nieuws-achtergrond/ja-wij-mensen-gaan-er-allemaal-aan-jammer-maar-zo-leuk-waren-we-nou-ook-weer-niet~bbf67cc7/</guid>
      <pubDate>Wed, 16 Nov 2022 00:00:00 +00:00</pubDate>
    </item>
    <item>
      <title><![CDATA[Wanneer is dat gewraakte Hanky Panky Shanghai eigenlijk de Nederlandse kleuterscholen binnengeslopen?]]></title>
      <description><![CDATA[<p>Er is de laatste tijd nogal wat te doen over het kinderliedje</p>
<p>Hanky Panky Shanghai</p>
<p>. Ik kende het niet. Aanvankelijk dacht ik dat het een verbastering was van</p>
<p>Hansje Pansje kevertje</p>
<p>(dat, op zijn beurt, een vrije vertaling is van</p>
<p>Itsy Bitsy Spider</p>
<p>; een kevertje op een hek is iets anders dan een spin in een regenpijp, maar beide diertjes verrichten dezelfde sysifusarbeid, en vormen daarmee ongetwijfeld een wrede metafoor voor het menselijk tekort.)</p>
<p>Hanky Panky Shanghai</p>
<p>bleek, bij navraag, gezongen te worden op de wijze van</p>
<p>Happy Birthday to You</p>
<p>. Daarbij worden de ogen tot spleetjes getrokken, tot begrijpelijke verbijstering van de aanwezige kinderen van Aziatische komaf.</p>
<p>Ja, allemaal goed bedoeld, maar stel: je bent als Hollands kind op een Chinees schooltje terechtgekomen. Dan zou je toch ook schrikken als je in een kring werd toegezongen met</p>
<p>Grutje mutje, Den Bosch</p>
<p>of</p>
<p>Prachtig tachtig, Gouda</p>
<p>door een klas vol Chinese kindertjes die met hun vingers hun ogen wijd opensperren?</p>
<p>Wanneer is dat gewraakte</p>
<p>Hanky Panky Shanghai</p>
<p>eigenlijk de Nederlandse kleuterscholen binnengeslopen? Het moet na mijn kleutertijd geweest zijn (toen de doodenkele niet-blonde kleuter gemakshalve door zijn vriendjes met ‘poepchinees’ werd aangesproken), maar niet véél later. Enig zoekwerk leidde naar de late jaren zeventig. Het lied werd indertijd ongetwijfeld juist beschouwd als een symbool voor de verlichte multiculturele samenleving waarin we toen dachten te wonen. Wéér dat menselijk tekort.</p>
<p>Wat te doen? Liedjes verbieden werkt meestal averechts. Voor je het weet verspreidt zoiets zich als een olievlek, en krijgen we er, ik bedenk maar wat,</p>
<p>Macaroni, ciao ciao</p>
<p>bij, of</p>
<p>Dikke döner, kebab</p>
<p>,</p>
<p>Lekker lekker, couscous</p>
<p>en</p>
<p>No</p>
<p>me gusta, tapas</p>
<p>.</p>
<p>Ik speurde verder en trok onwillekeurig een enorme beerput open. Wat bleek? Er zíjn al meerdere versies van</p>
<p>Hanky Panky Shanghai</p>
<p>! Ik kwam alleen al vier ‘Russische’ varianten tegen:</p>
<p>Balalaika, boem boem</p>
<p>,</p>
<p>Grote bofnof, njet, njet</p>
<p>,</p>
<p>Wladiwostok, njet njet</p>
<p>en</p>
<p>Broodje kofnof, bof bof</p>
<p>. Ik verzin dit allemaal beslist niet. Bij het zingen wordt bovendien kletsend op de knieën geslagen, als bij een Slavische volksdans.</p>
<p>Denk u eens in: die arme Oekraïense en Russische vluchtelingenkinderen! Dan ben je ontsnapt aan Poetins bombardementen, eindelijk veilig in Holland achter een bammetje hagelslag (met schrijnend heimwee naar je vertrouwde broodje kofnof), en dan krijg je ‘grote Bofnof’ naar je hoofd geslingerd!!</p>
<p>En dat terwijl er natuurlijk maar één grote Bofnof is. Hij zit in het Kremlin. Het kan geen kwaad om hem, op veilige afstand, zo nu en dan</p>
<p>Grote Bofnof, njet, njet</p>
<p>toe te zingen. Als dat niet helpt:</p>
<p>Balalaika, boem boem</p>
<p>!</p>]]></description>
      <guid>https://volkskrant.nl/nieuws-achtergrond/wanneer-is-dat-gewraakte-hanky-panky-shanghai-eigenlijk-de-nederlandse-kleuterscholen-binnengeslopen~ba1cb435/</guid>
      <pubDate>Mon, 14 Nov 2022 00:00:00 +00:00</pubDate>
    </item>
    <item>
      <title><![CDATA[Op het omslag trof ik de vertrouwde gelaatstrekken van Heer Bommel en Tom Poes. Op de achterkant: ‘KLIMAATEDITIE’]]></title>
      <description><![CDATA[<p>Op de mat onder de brievenbus trof ik een boekje aan. Op het omslag de vertrouwde gelaatstrekken van Heer Bommel en Tom Poes, de roemrijke naam Marten Toonder en de titel:</p>
<p>De Hopsa’s</p>
<p>. Ik heb, denk ik, zowat alle Bommelverhalen wel gelezen, maar dit kon ik me slechts vaag herinneren (het zijn er ook zo veel!), dus verheugd nam ik het boekje mee naar boven. Iets met betoverd bronwater, toch?</p>
<p>‘KLIMAATEDITIE’, zag ik in grote letters op de achterkant staan. Bij openslaan trof ik dan ook niet gewoon Heer Bommel aan een voedzaam ontbijt of achter het stuur van de Oude Schicht, maar een voorwoord van Marjan Minnesma. Zij is directeur van Urgenda, een stichting die zich inzet voor duurzaamheid. Zij repte over Tata Steel, de Groningse gaswinning en andere uitwassen van het ‘gretige grootkapitaal’, verzuchtte ‘Waar is commissaris Bas als je hem nodig hebt?’ en besloot: ‘De Bommelverhalen kunnen velen (…) inspireren, moed geven en hoop.’</p>
<p>Toen begon het verhaal. Onze antropomorfe lievelingsbeer belandt met zijn (non-binaire?) makkertje Tom Poes per toeval in de Hopsavallei, een lustoord waar de zon altijd schijnt. Er wonen vreedzame, blije wezens, de Hopsa’s, die weinig anders doen dan dansen en fluitspelen. De oorzaak blijkt het water uit de rivier: een heilzame drank, ‘eten, drinken en vrolijk zijn’ tegelijk.</p>
<p>Heer Bommel en Tom Poes genieten een poosje van dat eenvoudige geluk, maar dan besluit Bommel dat hij al dat heerlijks niet voor zichzelf wil houden. ‘Ik vind het niet juist om het hier zo prettig te hebben, terwijl vrienden en bekenden een zorgelijk bestaan in de regen leiden. Het is mijn plicht als heer om iedereen mee te laten genieten, zeg nu zelf.’</p>
<p>Daar komt natuurlijk narigheid van. Voor je het weet staat Professor Prlwytzkofski het Hopsawater te onderzoeken. Ook hij is onder de indruk en ‘toefde een ogenblik op de drempel om een korte hakkendans uit te voeren op de maat van een uitheems lied. ‘Pom, Pomr pomskoja/ Van der Baml inder Bams, o ja’, zong hij. ‘Praw!’, riep hij uit. ‘Een schoner proeving. Deze vloedigheid is wonderbaar! Ik voel mij gans aangenaam vermonterd.’</p>
<p>En ja hoor, daar haasten de Bovenbazen zich al naar de Hopsavallei, want met dat water moet geld te verdienen zijn. Geld, dat altijd alles verpest. ‘De heer Steenbreek begaf zich naar de oever van de rivier en trok een flesje uit zijn zak. ‘Vullen, knaap’, sprak hij koel tot een Hopsa die hem gevolgd was.’</p>
<p>Ook Bul Super en journalist Argus doen een hebzuchtige duit in het zakje, en even later worden de Hopsa’s verjaagd door drommen toeristen die alles plattrappen en de boel vervuilen. Maar dan blijkt opeens het rivierwater zijn geheimzinnige kracht te verliezen…</p>
<p>Het verhaal stamt uit 1974, maar ‘laat zich lezen als een wrange parodie op de klimaatcrisis en het doorgeslagen massatoerisme van vandaag’, aldus de achterflap van het boekje. Ja, dat was wel heel profetisch van Marten Toonder! Of toch niet?</p>
<p>Ik herinner mij 1974 nog heel goed. Ook toen bevonden we ons in het holst van een crisis, al heette het Klimaat toen nog ‘Milieu’. Overal hing die poster van de aardbol, weergegeven als een kaars die opbrandt. Het Wereld Natuur Fonds gooide snoezige, uitstervende panda’s in de strijd. Mijn moeder kookte alleen nog maar zilvervliesrijst met steentjes en onbespoten peentjes, en boycotte de spuitbussen met haarlak waar we allemaal dood van zouden gaan.</p>
<p>Het hielp. Algauw ging het een stuk beter met het Milieu. Maar ja, toen kwam het Klimaat.</p>
<p>Gelukkig hebben we de Bommelverhalen nog, waarin alles altijd wél goed afloopt.</p>]]></description>
      <guid>https://volkskrant.nl/cultuur-media/op-het-omslag-trof-ik-de-vertrouwde-gelaatstrekken-van-heer-bommel-en-tom-poes-op-de-achterkant-klimaateditie~be7d55ea/</guid>
      <pubDate>Fri, 11 Nov 2022 00:00:00 +00:00</pubDate>
    </item>
    <item>
      <title><![CDATA[‘Die heb je niet in Haaksbergen, hè?’ sprak de jongen minzaam. ‘Nee, ik ben blij dat ik daar weg ben’]]></title>
      <description><![CDATA[<p>De buienradar had weer eens een alternatieve waarheid verkondigd en daarom stond ik te schuilen onder de overkapping bij de Hema. Naast mij stonden een jongen en een meisje van een jaar of 18. Het meisje, klein en blond, keek letterlijk en figuurlijk op tegen de jongen die zowat twee meter lang was. Hij had donkere krullen en een adamsappel die zo hoekig was dat het leek alsof hij een kleerhanger had ingeslikt.</p>
<p>‘Is het hier altijd zo druk?’ vroeg het meisje vol ontzag, met een blik op de roerige Ferdinand Bolstraat. Ze had een Twents accent. De jongen sloeg beschermend zijn arm om haar schouders. ‘Da’s even wennen, hè?’, lachte hij. ‘Had ik ook hoor, toen ik hier net kwam wonen. Begin september. Tweeënhalve maand geleden... het voelt als járen. Maar ik was al heel gauw gewoon Amsterdammer tussen de Amsterdammers.’</p>
<p>Ook hij had een Twents accent, maar lichter dan het meisje. (Ik was in mijn jeugd in Haarlem bevriend met een jongen die uit Antwerpen kwam en zijn accent in een wéék kwijt was. Alleen om de lachers op zijn hand te krijgen liet hij nog wel eens een Antwerpse uitdrukking vallen als ‘ziever in pakskes’ (geleuter) of, over slappe koffie: ‘ge kunt er de gazet door lezen’.)</p>
<p>Het meisje knikte eerbiedig en keek naar tram 24 die voorbijkwam. ‘Ja, die heb je niet in Haaksbergen, hè?’ sprak de jongen minzaam. ‘Nee, ik ben blij dat ik daar weg ben. Zo... kleín allemaal. Ik bedoel, je kunt daar niet eens...’</p>
<p>‘Lars!’ onderbrak het meisje hem. ‘Kijk nou, Lars...’ Ze wees naar een man die luidkeels schreeuwend met grote, woeste stappen schuin de straat overstak. Een grote, zware man op blote voeten in de regen, met rafelig verwaaid piekhaar. In zijn rechterhand sleurde hij het stoffelijk overschot mee van wat ooit een roze rolkoffertje was geweest.</p>
<p>Het koffertje had geen wielen meer. Zelfs was de bodem, door het schuren langs de straat, zo ver afgesleten dat het gelige schuim van de binnenkant te zien was. De man kwam snel dichterbij gestampt. Met vertrokken mond stootte hij onverstaanbare kreten uit, afgewisseld met een hijgend ‘godverdomme... heuhhhh... god-ver-domme!’</p>
<p>De schuilers voor de Hema deinsden achteruit. Moeders trokken hun kinderen mee. Fietsers stapten op veilige afstand af om toe te kijken. ‘Lars!’ riep het meisje angstig. Ze greep de jongen bij zijn arm. ‘Lars, kom nou...!’</p>
<p>Maar de jongen bleef, in alle consternatie, staan als een rots in de branding. ‘Niks aan de hand, schatje’ zei hij, weer zo minzaam. ‘Dit vinden wij hier doodgewoon, in Amsterdam.’</p>]]></description>
      <guid>https://volkskrant.nl/nieuws-achtergrond/die-heb-je-niet-in-haaksbergen-he-sprak-de-jongen-minzaam-nee-ik-ben-blij-dat-ik-daar-weg-ben~b37a3fb4/</guid>
      <pubDate>Wed, 9 Nov 2022 00:00:00 +00:00</pubDate>
    </item>
    <item>
      <title><![CDATA[Wat staat ons nog te wachten, in musea? Een tirade over het dierenleed van de kalkoen in de pastei?]]></title>
      <description><![CDATA[<p>Ik ging naar het Rijksmuseum om neushoorn Clara te zien. Zij ging in de 18de eeuw op tournee door Europa. Clara werd beroemd, want vrijwel niemand had daar toen ooit een neushoorn gezien. Eerdere afbeeldingen waren gebaseerd op mondelinge informatie, dus daar klopte meestal weinig van.</p>
<p>Ik bekeek een grappig porseleinen beeldje. Een knullige neushoorn met een mannetje in Turkse klederdracht op zijn rug. De neushoorn en het mannetje zijn zowat even groot. Op het bordje ernaast staat: ‘De clichématige Turkse man en de neushoorn zijn hier allebei archetypen. Voor de Europese kopers van dit soort porseleinen beeldjes benadrukken zij vooral het ‘anders zijn’(...) Van werkelijke interesse in een neushoorn of in Turken is geen sprake. De man is in verhouding tot de neushoorn trouwens veel te groot weergegeven.’</p>
<p>Ik dacht er het mijne van. Namelijk: hoe kun je eeuwen na dato vaststellen wie er ‘werkelijke interesse’ had voor neushoorns of Turken? Waarom het woord ‘archetypen’ waar ‘stereotypen’ wordt bedoeld? En denken ze nou heus dat ik niet weet hoe groot een echte neushoorn is?</p>
<p>Geërgerd droop ik af naar de vertrouwde Hollandse en Vlaamse meesters. Kijk, dat heerlijke stilleven van Pieter Claesz, uit de 17de eeuw. Die pastei, je zou er zo in bijten. Hoe deed Claesz dat toch? Even op het bijschrift kijken.</p>
<p>‘De specerijen in deze pasteien werden door de VOC vaak door geweld en slavernij verkregen. (...) De Ambonezen moesten met door de VOC tot slaaf gemaakte arbeiders de kruidnagels oogsten. Nootmuskaat kwam van de in 1621 gewelddadig ingenomen Banda-eilanden...’ Ja, wist ik al, hoor. (Let wel, op het hele schilderij is geen specerij te zien.)</p>
<p>En door! Nog zo’n schitterend stilleven, ditmaal van oesters en een zoutvaatje. ‘Tot slaaf gemaakte mensen moesten het zout uit de zoutpannen hakken. Ze stonden dag in dag uit met blote voeten in het zoute water en in de brandende zon. Dit zout (...) kwam terecht in luxueuze zilveren zoutvaatjes zoals degene die hier is afgebeeld.’</p>
<p>‘Degene’? Wat is dat voor makelaarstaal? En wat staat ons nog te wachten, in musea? Een tirade over het dierenleed van de kalkoen in de pastei? Dat de vrouw van de schilder het huishouden moest doen en zich niet als kunstenares kon ontplooien? Het kobalt in de smartphones van de bezoekers, afkomstig van kinderarbeid in giftige mijnen? Hun kleren, gemaakt door onderbetaalde vrouwen in brandgevaarlijke sweatshops? De klimaatvijandige kipsaté in de kantine van het Rijks?</p>
<p>Ik wil niet worden toegesproken als een achterlijk kind, nota bene in krom Nederlands.</p>
<p>Dan kan ik net zo goed thuisblijven, daar krijg ik het gratis.</p>]]></description>
      <guid>https://volkskrant.nl/nieuws-achtergrond/wat-staat-ons-nog-te-wachten-in-musea-een-tirade-over-het-dierenleed-van-de-kalkoen-in-de-pastei~b824993d/</guid>
      <pubDate>Mon, 7 Nov 2022 00:00:00 +00:00</pubDate>
    </item>
    <item>
      <title><![CDATA[Had Julie Powell het nou maar bij ‘Julie & Julia’ gelaten]]></title>
      <description><![CDATA[<p>Afgelopen week kwam het bericht van Julie Powells dood. Ze was nog maar 49. Zo’n twintig jaar geleden werd ze bekend als blogster: om afleiding te zoeken van haar uitzichtloze baantje als secretaresse kookte ze een jaar lang in haar piepkleine New Yorkse keukentje alle recepten na uit Julia Childs wereldberoemde klassieker</p>
<p>De kunst van het koken</p>
<p>. ‘The Project’ noemde Powell deze culinaire odyssee.</p>
<p>The Project</p>
<p>is leuk om te lezen. Powell is geen ervaren kok en aanvankelijk is bijna alles een uitdaging voor haar. (‘De weg naar de hel is geplaveid met prei en aardappelen.’) Ze worstelt met ingrediënten als beenmerg (moeilijk te krijgen in een New Yorkse buitenwijk) en een levende kreeft, ze overwint haar afkeer van eieren en blijft, ondanks al haar pogingen, begrijpelijkerwijs walgen van aspic.</p>
<p>Tussen de bedrijven door maakt ze voortdurend ruzie met haar echtgenoot Eric, die een goeierd is en alles slikt wat ze hem voorzet (‘I love my husband like a pig loves shit’), ze kijkt een heleboel afleveringen van</p>
<p>Buffy the Vampire Slayer</p>
<p>, drinkt te veel en schrijft haar alledaagse, herkenbare wederwaardigheden pakkend en geestig op.</p>
<p>Het blog wordt een succes, het daaruit voortvloeiende boek</p>
<p>Julie & Julia</p>
<p>wordt een bestseller, al gauw verfilmd door de geweldige Nora Ephron, met een al even geweldige Meryl Streep als Julia Child.</p>
<p>Ook de film wordt een hit, en de ooit zo onbeduidende Powell is opeens rijk en beroemd. ‘Twee jaar geleden was ik een secretaresse van 29. Nu ben ik een schrijfster van 31. Ik hang rond in mijn pyjama en tik stukjes op mijn luxe iMac. Daar word ik heel goed voor betaald, behalve op momenten dat ik liever een dutje doe. Je mag gerust de pest aan me hebben, dat zou ik bij jou ook doen.’</p>
<p>Ja, daar had het sprookje mee moeten eindigen, maar het loopt anders. Powell schrijft nóg een boek,</p>
<p>Cleaving</p>
<p>(klieven, splijten), in het Nederlands vertaald als</p>
<p>Huwelijk, vlees en andere obsessies</p>
<p>. Ze beschrijft hoe ze na het grote succes met haar ziel onder haar arm loopt. Om de leegte te vullen gaat ze in de leer bij een slagerij.</p>
<p>Vegetariërs zullen het boek al gauw dichtslaan, want de levers, pezen en botten vliegen je bloederig om de oren. Maar ook voor de minder kleinzerigen is het een afstotelijk boek. Powell beschrijft tot in detail hoe ze zich totaal overgeeft aan een overspelige verhouding met een griezel van een man, zonder enig medelijden met haar brave Eric, die handenwringend zit te hopen dat alles weer goedkomt.</p>
<p>De seksscènes zijn niet alleen onsmakelijk, maar ook, en dat is veel erger, saai. Het hele boek is saai: eindeloos genavelstaar van een door en door zelfzuchtige vrouw. ‘Eerlijk’, ja, dat wel. Een eerlijk dagboek, dat, zoals de meeste eerlijke dagboeken, maar beter in het nachtkastje van de schrijfster had kunnen blijven liggen.</p>
<p>Cleaving</p>
<p>(2009) kreeg vernietigende recensies, waarna het stil werd rond Powell. Wat deed ze? Wat is er gebeurd tussen toen en het moment van haar vroege dood? Ik keek op haar twitteraccount, dat nog online blijkt te staan. Haar tweets van de afgelopen maanden lijken, zoals dat heet, een schreeuw om hulp. ‘Ik ben verslaafd.’ ‘Ik val de hele tijd om, ook als ik nuchter ben. Zit onder de blauwe plekken.’ ‘Kun je sterven aan zelfmedelijden?’ ‘Ik heb buikpijn en ik wil alleen maar huilen.’ ‘Ik ben al dagen misselijk en moet kokhalzen als ik eten zie.’ ‘Mijn man wil dat ik naar de dokter ga, maar stel dat ik daar te horen krijg dat ik doodga?’</p>
<p>Had ze het nou maar bij dat éne boek gelaten.</p>]]></description>
      <guid>https://volkskrant.nl/cultuur-media/had-julie-powell-het-nou-maar-bij-julie-julia-gelaten~b8b891b0/</guid>
      <pubDate>Fri, 4 Nov 2022 00:00:00 +00:00</pubDate>
    </item>
  </channel>
</rss>
