<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Politieagenten, dokters, het lijken allemaal pubers – tot ze je bekeuren of opensnijden]]></title>
      <description><![CDATA[<p>De zon hing dapper zijn best te doen boven het vrieskoude Osdorpplein. Bij de tramhalte was het wachten op lijn 17. Een Surinaamse dame van een jaar of 70 zat er, warm ingepakt in een donkerblauwe wollen mantel met bontkraag, te praten met een meisje in zo’n lange slaapzakdonsjas. De dame had een bos narcissen op schoot; wit met gele hartjes. “Ik heb altijd bloemen in huis,” zei ze tegen het meisje. “Je moet er zelf wat van maken, hè? Een ander doet het niet. Een huis zonder bloemen heeft geen ziel. Met bloemen in huis heb je iets om voor te leven. En iets dat voor jóú leeft.” Dat laatste was discutabel, want snijbloemen staan voornamelijk te stérven in zo’n vaas, maar het meisje glimlachte en raakte voorzichtig de narcissen aan. “Mooie bloemen,” zei ze. Ze had een bleek, smal hoofdje, en prachtig, donker haar met bijpassende bruine ogen, die niet helemaal meelachten. Het gesprek kabbelde voort. De dame had in de zorg gewerkt, vertelde ze, maar was al een paar jaar met pensioen. En wat deed het meisje voor werk? “Advocaat. Europees recht,” antwoordde ze. Nou, daar keek de dame van op. “Zo’n jong meisje, en dan al zo’n goede baan!” Het meisje zei, een beetje verlegen: “Ik ben 27, mevrouw.” De dame en ik keken elkaar even aan. Ook ik had haar veel jonger geschat. Dat krijg je, als je zelf oud wordt. Politieagenten, dokters, bouwvakkers, het lijken allemaal pubers. Tot ze je bekeuren, opensnijden, of een piekfijn muurtje voor je stuken. “Ik vind het knap, m’n schat,” zei de dame. Ze klapte in haar gehandschoende handen. “Advocaat! Maar jij houdt vast ook van bloemen. Narcissen. En tulpen. Fresiaatjes, die zijn ook zo lief, maar die komen pas in de zomer...” Het meisje knikte afwezig, maar de dame hield vol. “Jouw vriendje brengt zeker vaak bloemen voor je mee?” Het meisje slikte. “Ik heb momenteel geen vriend,” zei ze schor. “Hij heeft het uitgemaakt, vorige week. Na vijf jaar. Bijna zes. Hij voelde het niet meer, zei hij...” Ze knipperde met haar beeldschone wimpers. De wind gierde luguber rond het tramhokje. “Hij vóélde het niet meer?!” riep de dame verontwaardigd. “Zo’n mooi meisje, met zo’n goede baan?” Het meisje liet haar hoofdje hangen, als een geknakte bloem. De dame legde een hand op haar onderarm. “Nou, trek je daar maar niks van aan, m’n schat,” zei ze teder. “Er zijn zovéél leuke mannen. Geen hand vol, maar een land vol, toch? En koop gezellig een bosje bloemen. Je moet er zelf wat van maken. Een ander doet het niet.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/politieagenten-dokters-het-lijken-allemaal-pubers-tot-ze-je-bekeuren-of-opensnijden~b14bee54/</guid>
      <pubDate>Tue, 18 Feb 2025 00:00:00 +0100</pubDate>
    </item>
    <item>
      <title><![CDATA[Houten lepels doen denken aan een badstof washandje, een van de akeligste sensaties die ik ken]]></title>
      <description><![CDATA[<p>Donald Trump wil papieren rietjes verbieden, las ik, want ‘die werken gewoon niet’. Nu is Trump een krankzinnige, fascistische machtswellusteling (Als je het over Trump hebt hoor je zoiets er altijd bij te zeggen, om te benadrukken dat je echt, echt, écht heel erg tegen Trump bent; een soort ‘overigens ben ik van mening dat Carthago vernietigd moet worden’) maar wat die rietjes betreft heeft hij gelijk. Papieren rietjes worden na een paar slokken zompig en onbruikbaar. Maar ja, we moeten van die plastic troep af, dát wel. Het bericht over microplastics in onze hersenen, vorige week, kwam hard aan: die zitten door ons hele hoofd, in totaal wel ‘zoveel als een plastic lepel’, stond er in de krant. Nou, ik zag die lepel vóór me, languit, onder mijn schedeldak. Maar het leven gaat door. Zo bestelde ik gisteren bij de Hema in de Ferdinand Bol een portie erwtensoep, altijd een onschuldig winters genoegen, tot ik daar opeens, tot mijn schrik, een hóúten lepel bij kreeg. Het was, hoe goedbedoeld ook, een fiasco. Ten eerste kreeg de kostelijke snert er een rauwe houtsmaak van, alsof er vers gezaagde schrootjes in waren meegekookt. Ten tweede, en dat is nog veel erger, heeft hout een akelig droog, schurend mondgevoel. Het doet denken aan bijten in een badstof washandje, een van de akeligste sensaties die ik ken. Ten derde: die lepel was veel te plat om behoorlijk mee te scheppen. Gelukkig was die snert heel dik, maar toch. Ik at met lange tanden, bevangen door heimwee naar die heerlijk gladde, reuk- en smaakloze lepels van weleer. Toen dacht ik aan dat plastic in ons hoofd. Eigenlijk zou dat een uitkomst zijn. De mens gebruikt maar 10 procent van zijn hersencellen, dus je maakt mij niet wijs dat er ergens tussen de hypofyse en de frontale kwab geen ruimte zou zijn voor een bescheiden plastic lepel (zijn kopje knus tegen de hersenstam gevlijd). Aangezien de huidige medische wetenschap de prachtigste kunststukjes uithaalt (zoals een beschadigd hart repareren met een ‘levende pleister’), moet het toch ook mogelijk zijn om ergens opzij in onze schedel een luikje te maken, zodat we die lepel eruit kunnen pakken, gebruiken, en vervolgens (wel even afspoelen!) weer netjes opbergen? Wellicht, daar moet Ikea zich maar even over buigen, past er met een beetje inschikken ook nog een rietje naast. En plastic vergaat niet, hè? We kunnen er ons hele leven mee doen, zuinig en klimaatneutraal. Probleem opgelost, al verzint Trump dan vast wel weer wat nieuws: Trump, zo haast ik mij te zeggen, is natuurlijk een krankzinnige, fascistische machtswellusteling. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/houten-lepels-doen-denken-aan-een-badstof-washandje-een-van-de-akeligste-sensaties-die-ik-ken~b1f0bfe5/</guid>
      <pubDate>Sat, 15 Feb 2025 00:00:00 +0100</pubDate>
    </item>
    <item>
      <title><![CDATA[De buitenkant van mijn huis wordt geschilderd – door aardige jongens, maar ze werken me op de zenuwen]]></title>
      <description><![CDATA[<p>De buitenkant van mijn huis wordt geschilderd. Beter laat dan nooit (er vielen harde woorden als ‘zeer achterstallig’ en ‘houtrot’) maar nu stáán die steigers er toch, met die schilders erop. Het zijn aardige jongens, maar ze werken me op de zenuwen. Vanaf zeven uur ’s ochtends hanteren ze een apparaat dat schril jankt als een geslagen hond, ze verschijnen op driehoog voor mijn blote badkamerraam als ik net uit de douche stap en ze laten telkens de voordeur openstaan om ‘stroom te trekken’ zodat ik in een vlijmende poolwind mijn stukjes zit te tikken. Een complicerende factor is mijn hoogbejaarde poes Lola. Zij is zeventien en vertoont steeds meer gebreken. Het begon met artrose en staar en nu tobt ze met de alvleesklier. De Schepper heeft er stellig Zijn best op gedaan – waarvoor hulde – maar op het binnenwerk van zo’n kat zit geen levenslange garantie. Van de dierenarts kreeg ik medicijnen om Lola’s aards bestaan te rekken. Maar een poes doet niet zomaar gedwee het bekje open, al hangt haar leven er letterlijk van af. Zo zíjn katten. Dus moest ik, meermaals per dag, minuscule stukjes van zo’n pil op een schoteltje nóg kleiner hakken, met behulp van een taartvorkje, terwijl die schilders door mijn keukenraam verbaasd toekeken. ‘Verwarde vrouw staat in een leeg schoteltje te prakken’ zag ik ze denken. Vervolgens roerde ik de verpulverde pil door een kwakje roze brij: ‘liquid snack met kip en eend’. Katten zijn daar dol op. Ook Lola, dat wil zeggen: aanvankelijk likte ze het spul gretig op, maar na een paar dagen wendde ze nuffig haar kop af. Zo zíjn katten. Ik verzon een list; ik pakte een kattensnoepje (‘met tonijn en forel’), priegelde er met een aardappelmesje een gaatje in, en verstopte het medicijn dáárin. Het was een langdurig geklooi vanachter mijn leesbril (de schilder, bij het keukenraam, liet zijn kwast zakken van verbijstering) maar het lukte. Nog een paar dagen later trapte mijn kat daar óók niet meer in. Ik kocht een plastic spuitje bij de apotheek, prakte en mengde, laadde de spuit met medicijn plus roze brij en liep naar Lola’s ziekbed. De schilders, achter het raam, konden goed zien hoe ik, geknield op de vloer, de kaken van een tegenstribbelende kat probeerde open te wrikken, waarna er een klodder roze brij (‘met lam en konijn’) rakelings langs dat bekje schoot en in de sokkenla belandde. Het helse geluid van hun schuurmachines overstemde hun hilariteit nét niet. Dat karwei gaat nog weken duren. In mijn huis, ooit mijn veilige haven, mijn oase van rust, word ik nu stapelkrankzinnig. Wellicht voorgoed. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? sylvia.witteman@parool.nl</p>]]></description>
      <guid>https://www.parool.nl/columns-opinie/de-buitenkant-van-mijn-huis-wordt-geschilderd-door-aardige-jongens-maar-ze-werken-me-op-de-zenuwen~b454eb17/</guid>
      <pubDate>Thu, 13 Feb 2025 00:00:00 +0100</pubDate>
    </item>
    <item>
      <title><![CDATA[Waar was de politie? Waakzaam en dienstbaar, jawel, maar niet in de Bilderdijkstraat]]></title>
      <description><![CDATA[<p>In de Bilderdijkstraat fietste ik zonder licht door de kille avond. Ter hoogte van het ‘inloophuis’ voor daklozen kon ik nog nét remmen voor iets donkers dat opeens voor mijn voorwiel opdoemde. Het bleek een man, die dwars over het fietspad lag. Geschrokken stapte ik af. Was hij aangereden? Maar nee, hij lag er ontspannen bij, als een zonnebader op Zandvoort. Ook neuriede hij zachtjes. De oorzaak van die misplaatste gemoedsrust had hij in zijn linkerhand: een fles wijn met een giraffe op het etiket. ‘Suid-Afrika, vol & halfzoet’. Ondanks zijn roes hield hij de fles netjes rechtop. “Hee! Je kunt hier niet liggen!” riep ik, en schudde zijn schouder. Geen sjoege. Terwijl ik aan hem stond te sjorren zwenkten er fietsers om ons heen. Ik kreeg bescheten ‘jij-liever-dan-ik’-blikken toegeworpen, maar al gauw stapte er een meisje af, een jonge, tengere vrouw in een Afghaanse jas. “Wat is er gebeurd?” vroeg ze ongerust, met een keurig Oud-Zuidstemmetje, maar na een blik op de fles begreep ze de toedracht. “U moet hier weg, meneer!” riep ze, en greep de man kordaat bij de schouders van zijn doorleefde donsjack. Ik, op mijn beurt, pakte zijn enkels. “Eén, twee, húpsakee!” tsjilpte het meisje, alsof we die dronkenlap feestelijk gingen jonassen. Uit alle macht sleurden we hem naar de stoep, terwijl hij de klaaglijke geluidjes maakte van een kind dat in zijn slaap wordt gestoord. “Zo!” zei ik tevreden, “hier ligt hij tenminste veilig.” Maar de man richtte zich half op, mompelde iets onverstaanbaars en kroop vastberaden terug naar het fietspad waar hij roerloos bleef liggen, als een van het balkon gesmeten vuilniszak. Zijn haar glom vettig in het schijnsel van een passerende fietslamp. “Kut,” concludeerde het meisje, met haar beschaafde stemmetje. “Ik kom te laat voor zangles.” Zangles! Ging ze mij nu alleen laten, met dit loodzware lastpak, op dat vochtige fietspad? Waar was de politie? Waakzaam en dienstbaar, jawel, maar niet in de Bilderdijkstraat. “Meneer!” riep het meisje. “Wakker worden!” Geen sjoege. Maar toen zag ze de wijnfles, die de man nog steeds stevig omklemd hield. Ze trok de fles met een ruk uit zijn hand. Dát hielp. Met een verwilderde blik kwam hij overeind. “Hier meneer, hier!” lokte het meisje, terwijl ze de stoep opliep en de fles in een portiek zette. In een oogwenk zat de man ernaast. Een beetje wankel, maar hij blééf zitten. Boven zijn hoofd hing een bordje ‘VERBODEN TE ZITTEN Art.2.18 APV’. Het was een kleine smet op de goede afloop, maar nood breekt wet, en de zangles was gered. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/waar-was-de-politie-waakzaam-en-dienstbaar-jawel-maar-niet-in-de-bilderdijkstraat~bf5d2cb2/</guid>
      <pubDate>Tue, 11 Feb 2025 00:00:00 +0100</pubDate>
    </item>
    <item>
      <title><![CDATA[De vrouw glimlachte conspiratief en tikte tegen de zijkant van haar neus. Coke, dus]]></title>
      <description><![CDATA[<p>Het Américain wordt alwéér verbouwd, las ik. Een paar jaar geleden hebben ze nog geprobeerd The Grand Old Lady om te katten tot Hard Rock Hotel, een initiatief dat niet helemaal uit de verf kwam: ja, er hing hier en daar een gitaar van Eric Clapton of Eddie Van Halen, maar op de strak opgemaakte bedden lagen nog steeds stapels truttige kussentjes, en ook zag je in de lobby niemand Jack Daniels drinken uit een schedel, of zo. Ik liep over het Leidseplein, terwijl ik mijn verkouden neus snoot in een brave blauwe herenzakdoek van huisgenoot P. Juist wilde ik het Américain binnengaan toen ik werd staande gehouden door een vrouw met een oranje wollen hipstermutsje. Zij was een jaar of 45, maar haar ogen waren nog steeds meisjesachtig en ze had een kinderlijke wipneus. Ze was op zoek naar een ‘good time’, zei ze, met een lijzig Amerikaans accent en een veelbetekenende blik. Aha, zó’n good time. Met een routinegebaar wees ik naar de gevel van The Bulldog, en wilde al doorlopen, maar ze schudde haar hoofd, glimlachte conspiratief en tikte tegen de zijkant van haar neus. Coke, dus. Zelf doe ik daar al vele jaren niet meer aan (ik heb inmiddels een zwak voor kopjes thee) en ik zou ook niet weten waar je het moest kopen. Ja, de jongelui in mijn omgeving betrekken hun poeier bij ene ‘Bas van de Zuidas’, bedacht ik, terwijl ik nogmaals mijn neus snoot. Op Bas’ kabouter-envelopjes staan twee QR-codes afgedrukt; de ene tovert handig de prijslijst van de firma tevoorschijn en de andere stuurt de clientèle behulpzaam naar de website van de Jellinekkliniek, mocht het ‘recreatief gebruik’ uit de hand lopen. (Ik moest denken aan Rabbit Angstrom, wiens zoon het familiebedrijf te gronde richt met zijn cokemisbruik en desondanks blijft volhouden: ‘I’m no addict. I’m a recreational user.’ Waarop zijn vader antwoordt: ‘Yeah. Like Hitler was a recreational killer.’) De vrouw stond intussen te wachten op mijn antwoord. Moest ik haar tippen over ‘Bas van de Zuidas’? Maar ik wist zijn nummer niet eens. “Sorry, maar waarom vraag je dit niet aan een jóng iemand?” zei ik. Waarop ze aarzelend antwoordde: “Nou ja... je ziet eruit alsof je op dat gebied de weg wel weet...” Perplex keek ik haar aan. “Ik ben gewoon verkouden!” riep ik. Ze haalde haar schouders op, schonk me nog een spottend lachje en verdween in de richting van de taxistandplaats. Ik liet het Américain links liggen en liep naar huis, waar ik woedend een hele pot thee leegdronk. Wat niet hielp.</p>]]></description>
      <guid>https://www.parool.nl/columns-opinie/de-vrouw-glimlachte-conspiratief-en-tikte-tegen-de-zijkant-van-haar-neus-coke-dus~b5078451a/</guid>
      <pubDate>Sat, 8 Feb 2025 00:00:00 +0100</pubDate>
    </item>
    <item>
      <title><![CDATA[Heleen van Royen zouden we dan op TikTok bezig zien een verstrakkende crème op haar staart te smeren]]></title>
      <description><![CDATA[<p>Ik moest op de foto, en zag daar uiteraard tegenop. Omdat ik te vroeg was voor de afspraak, ergens in Bos en Lommer, liep ik een nabij plantsoen in, zonder bos of lommer, maar wel met een bankje waar ik op ging zitten. Terwijl ik een TikTokfilmpje bekeek waarin Heleen van Royen een verstrakkende crème onder haar ogen smeerde, verscheen er, vanonder een bergje dorre bladeren, een forse, welvarende rat. Nieuwsgierig keek hij mij aan. Een rat heeft vele charmes. (Die satijnen oortjes! Die handjes als van een porseleinen pop! Die glanzend zwarte oogjes!) Ik heb dan ook in mijn leven vrijwillig meerdere ratten gehuisvest en verzorgd (Kiki, Koekie, Miep en Polly, zaliger gedachtenis), maar die staart verpest het een beetje, zo kaal en geschubd. Een staart hoort pluizig te zijn. Eekhoorntjes zijn niets meer of minder dan een rat (‘Squirrels are just rats with better PR’), maar door die staart vindt iedereen ze schattig. Deze rat in BoLo had bovendien een rare knik in zijn staart. Was hij ternauwernood ontkomen aan een ‘rattenkoning’? Een rattenkoning is helaas geen weldoorvoede, mild glimlachende rat met een gouden kroontje en een hermelijnen manteltje; een rattenkoning is een nest ratten die met hun staarten in elkaar verstrikt zijn geraakt, wat vreselijk zielig is maar gelukkig niet vaak voorkomt. De rat scharrelde onbevangen rond. Als mensen een staart hadden, zou die sprekend lijken op een rattenstaart, bedacht ik, maar dan natuurlijk veel groter. Dan hadden we nóg een uiterlijk kenmerk om over te tobben. Voor vrouwen zou een kleine, slanke staart ongetwijfeld als schoonheidsideaal gelden, mannen zouden pronken met een lange, dikke. ‘An dem Schwanz eines Mannes, erkennt man seinen Johannes.’ Dan zouden we Heleen van Royen op TikTok bezig zien een verstrakkende crème op haar staart te smeren, H&M en Zara zouden ‘corrigerende’ staarthoesjes verkopen, je zou overal getatoeëerde en gepiercete staarten zien, verwende meisjes zouden een staartverkleining voor hun 18de verjaardag vragen, en vrouwen van mijn leeftijd zouden sparen voor een staartlift. Ik zelf zou – geen zin in al dat gedoe – mijn staart maar zo’n beetje in mijn linkerbroekspijp verstoppen, in het knagende besef dat ik er niet helemaal bíj hoorde. Nee, het is maar goed dat wij geen staart hebben, besloot ik. Ik knapte zowaar wat op van die gedachte, en liep met opgeheven hoofd naar de fotostudio. Toen ik die foto – weken later – te zien kreeg, bleek ik erop te staan als een tachtigjarig Oostblok-grootmoedertje dat met moeilijke voeten op de markt staat te kleumen achter een vat augurken. Maar: zonder staart.</p>]]></description>
      <guid>https://www.parool.nl/columns-opinie/heleen-van-royen-zouden-we-dan-op-tiktok-bezig-zien-een-verstrakkende-creme-op-haar-staart-te-smeren~bac11fa2/</guid>
      <pubDate>Thu, 6 Feb 2025 00:00:00 +0100</pubDate>
    </item>
    <item>
      <title><![CDATA[Ik verhuisde naar Amsterdam, alleen maar omdat al mijn vrienden het óók deden]]></title>
      <description><![CDATA[<p>Het zal in ’84 zijn geweest dat ik uit Haarlem verhuisde naar Amsterdam, alleen maar omdat al mijn vrienden het óók deden: als je 18 bent lijkt zoiets een normale gang van zaken. Met twee van die vrienden kwam ik te wonen in de Ferdinand Bolstraat, boven een café waarvan het personeel om onduidelijke redenen elke nacht om 1 uur op topvolume Beethovens Ode an die Freude afspeelde. Misschien vonden ze het een lekker moppie om bij te dweilen. Wij leefden daar zo’n beetje op goed geluk van oploskoffie, paprikachips met mayonaise uit een tube, rijst met kippenragout uit blik en goedkope schuimwijn van het merk Kellergeister (‘immer griffbereit im Kühlschrank’, adviseerde het etiket). We hadden geen telefoon, maar wel twee katten (die de rijst met kippenragout spoedig zat waren en van huis wegliepen, ons achterlatend met een knagend schuldgevoel) en speelden elke avond Risk, want dat was gratis. Om ons heen was Amsterdam. Die mij als bruisend aangeprezen stad had nogal wat haken en ogen. Ten eerste was ik zo arm als een kerkrat, en voor kerkratten viel (en valt) er, afgezien van die Kellergeister, weinig te bruisen. Ten tweede was ik niet goed bij mijn hoofd (tegenwoordig hebben ze daar eufemistischer diagnoses voor), wat onder andere inhield dat ik nooit ergens de weg kon vinden. Zelfs in het vertrouwde Haarlem van mijn jeugd had ik het altijd klaargespeeld te verdwalen, maar van dat grote, vreemde Amsterdam begreep ik al helemáál niets en kaartlezen kon ik ook niet. “Nou, onthoud dan maar dat je met tram 24, 25 en 16 altijd thuiskomt,” zeiden mijn vrienden. Ik prentte die getallen in mijn hoofd. Dat ging nog nét. Wat mijn vrienden er niet bij hadden verteld was, dat je in zo’n tram wel moet uitstappen bij de juiste halte. Dat deed ik dus niet. De tram stopte uiteindelijk ergens in wat, met de kennis van nu, de Rivierenbuurt geweest moet zijn. In opperste verwarring stapte ik uit en vroeg de weg aan een beige man die zijn schouders ophaalde en me iets toevoegde in een taal die, met de kennis van nu, Urdu geweest moet zijn. Nooit in mijn leven, ook niet in Magnitogorsk, Tanger of Harbin, heb ik me zo verloren gevoeld als toen in die barre, onherbergzame President Kennedylaan. De tranen sprongen me in de ogen. Ik moest zo snel mogelijk weg uit Amsterdam, besloot ik. Dat is er niet van gekomen, want ik woon hier nog steeds. Ik hoop hier te sterven, al is daar – wat mij betreft – geen haast bij.</p>]]></description>
      <guid>https://www.parool.nl/columns-opinie/ik-verhuisde-naar-amsterdam-alleen-maar-omdat-al-mijn-vrienden-het-ook-deden~bd24dcec/</guid>
      <pubDate>Tue, 4 Feb 2025 00:00:00 +0100</pubDate>
    </item>
  </channel>
</rss>
