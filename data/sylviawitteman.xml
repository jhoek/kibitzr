<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Ik zag de woedende recensies van de insectenhotels al voor me, door Google slecht vertaald uit het Krekels en het Wesps]]></title>
      <description><![CDATA[<p>Onder het strijklicht van de late zon dwaalde ik door een parkje in een uithoek van de stad. Ik at een appel. Ik houd niet zo van appels, maar ze groeien in de tuin van mijn zus, dus ze moeten op, want anders is het zonde. Al kauwend stuitte ik op een zogeheten ‘insectenhotel’. Je ziet ze vaak, de laatste tijd. Van die vurenhouten huisjes vol buizen, gaten, en spleten. Ongetwijfeld zit de Xenos er weer eens achter.</p>
<p>Ik probeerde me te verplaatsen in de insecten, die tot voor kort voor hun eigen behuizing moesten zorgen. Zouden ze blij zijn, dat er opeens overal gratis hotels staan? Gaan ze enthousiast op reis, piepkleine rolkoffertjes in één van hun zes poten? (De lieveheersbeestjes hebben altijd een flesje rode nagellak bij zich voor hun dekschildjes, en drie setjes schone stippeltjes, want je weet maar nooit of je die kunt krijgen, in het buitenland.)</p>
<p>Over hotels valt vaak nogal wat te klagen, dat zal voor insecten wel net zo goed gelden als voor mensen. Ik zag ze al voor me, de woedende recensies op insecten-Tripadvisor, door Google slecht vertaald uit het Krekels, het Wesps en het Kevers, onder het kopje ‘Horrornacht’: ‘Deze vuilhoop zal ik iedereen afraden. Kakkerlakken in kamer naast ons seks van lawaai te hebben hele nacht, wij deden niets oog dicht, de badkamer meer scheen een kerker en de ontbijt, nauwelijks een druppel nectar uit een pak verlopen houdbaarheid! Kon ik minder dan één ster geven, ik zou het doen! Nooit nog eens!’</p>
<p>En hoe zit het met de aanzuigende werking op invasieve exoten? Ik zag de ingezonden brieven al, in dom-rechtse insectenkranten als</p>
<p>De Voelspriet</p>
<p>en</p>
<p>Compost</p>
<p>, van oer-Hollandse bromvliegen die vrezen dat hun roomblanke larven aangerand worden door hitsige schorpioenen.</p>
<p>‘Een schorpioen is geen insect’, zegt u nu (en daarbij zet u even parmantig uw bril recht). Klopt, maar daar hebben schorpioenen schijt aan! Dus die trekken van heinde en verre langs onze zuurverdiende insectenhotels en gaan zich daar omstandig liggen voorplanten, terwijl de kindertjes van hardwerkende mieren liggen te rillen in hun bedjes, aan de andere kant van dat dunne muurtje!</p>
<p>Ik bekeek het hotel. Er was geen insect te zien, maar misschien waren ze toevallig allemaal nét naar het Anne Frank Huis, de Heineken Experience of op een rondvaartboot.</p>
<p>Ach, daar kwam een hommel aanvliegen. Ik beet een minuscuul stukje van mijn appel en legde het op het dak van het hotel. Dat werd één negatieve recensie minder, hoopte ik. Maar de hommel liet mijn lekkernij links liggen.</p>
<p>Verwend kutbeest.</p>]]></description>
      <guid>https://volkskrant.nl/mensen/ik-zag-de-woedende-recensies-van-de-insectenhotels-al-voor-me-door-google-slecht-vertaald-uit-het-krekels-en-het-wesps~b14a1684/</guid>
      <pubDate>Wed, 7 Sep 2022 00:00:00 +00:00</pubDate>
    </item>
    <item>
      <title><![CDATA[Zwarte lippen, witte neus? Er doemde een beeld op uit mijn jeugd. Nina Hagen!]]></title>
      <description><![CDATA[<p>In de krant las ik een column over jonge vrouwen op Instagram. Die zijn allemaal op elkaar gaan lijken,</p>
<p>aldus columnist Lisa Bouyeure</p>
<p>, en ‘samengesmolten tot één gezicht: haar lippen zijn zwart, haar neus is wit, haar ogen en wenkbrauwen hebben iets Zuid-Aziatisch’.</p>
<p>Zwarte lippen en een witte neus? Verbaasd las ik de zin nog eens over. Was er weer eens een merkwaardige modegril aan mij voorbij gegaan? Op de bijgaande foto zag ik alleen maar vrouwen met rood gestifte lippen, en neuzen in dezelfde kleur als de rest van hun gezicht.</p>
<p>Eén van mijn katten heeft zwarte lippen (en een zwart kontgat, maar dit geheel terzijde), dat wel. Bedoelde de schrijfster misschien zoiets als die filters op Snapchat waardoor mensen een poezengezicht krijgen? Maar die zijn alweer een tijdje passé.</p>
<p>Vol onbegrip tuurde ik naar die fotootjes. Zwarte lippen, witte neus? Er doemde een beeld op uit mijn jeugd. Nina Hagen! Die was altijd heel bleek geschminkt en droeg vaak zwarte lippenstift. Ik googelde meteen haar beroemde album</p>
<p>Nina Hagen Band</p>
<p>uit 1978. Ach, ja....</p>
<p>Vol heimwee beluisterde ik Nina’s vrolijk ironische vaudeville-liedje</p>
<p>Du hast den Farbfilm vergessen</p>
<p>(je bent het kleurenfotorolletje vergeten). Het is nogal een</p>
<p>Ohrwurm</p>
<p>, maar wel heel leuk. Het gaat over een vakantiereisje aan de Hiddensee, indertijd een populair vakantie-eiland in de DDR, het Kos van het Oostblok. Maar er zit een dubbele bodem in, want onderhuids bespot Nina de kleurloosheid van de DDR: alles was daar in zwart-wit... Wácht eens even.</p>
<p>Zwart-wit! Dat deed me denken aan een controverse die al jaren tot vervelens toe wordt uitgevochten. Sommige mensen zeggen ‘blank’ en ‘donker/getint/van kleur’, anderen zeggen ‘zwart’ en ‘wit’. Ieder zijn meug, zou je zeggen, maar de discussie blijft oplaaien.</p>
<p>Opeens begon het me te dagen. Met die zwarte lippen wordt niet bedoeld dat ze zwart zijn, maar dat ze net zo voluptueus zijn als de lippen van ‘zwarte’ mensen. En die witte neuzen zijn de smalle neuzen van ‘witte’ mensen. Ik bekeek nogmaals de foto’s en het klopte. Eureka!</p>
<p>Het dispuut over ‘blank’ versus ‘wit’ en ‘donker/getint/ van kleur’ versus ‘zwart’ is inmiddels te veel uitgemolken om nog over te zeuren. Maar in dit specifieke geval waren die woorden ook niet nodig geweest. Sterker nog, ze werken uiterst verwarrend. Met ‘volle lippen en een smalle neus’ was alles meteen duidelijk geweest. Trouwens, ik ken volop ‘witte’ mensen met dikke neuzen, en ook lang niet alle ‘zwarte’ mensen hebben volle lippen. Ieder mens is anders, nietwaar?</p>
<p>Toch jammer, van die vergeten Farbfilm.</p>]]></description>
      <guid>https://volkskrant.nl/mensen/zwarte-lippen-witte-neus-er-doemde-een-beeld-op-uit-mijn-jeugd-nina-hagen~b9e0f315/</guid>
      <pubDate>Mon, 5 Sep 2022 00:00:00 +00:00</pubDate>
    </item>
    <item>
      <title><![CDATA[Niemand keek op van vieze boekjes, maar kom op zeg: Fred? Fred Emmer, de nieuwslezer?]]></title>
      <description><![CDATA[<p>Ik schreef een stukje waar Fred Emmer zijdelings in voorkwam, en toen kreeg ik hem niet meer uit mijn hoofd. Van mijn geboorte tot mijn volwassenheid las hij het nieuws voor op de tv. Hoe hevig de wereld ook in brand stond, hij bleef altijd kalm, keurig en neutraal. Decennia heb ik zijn uitgestreken gezicht afgespeurd naar enig teken van emotie, maar vergeefs. Wat ging er toch om in Fred Emmer?</p>
<p>Onkreukbare Fred viel slechts één keer uit zijn rol: hij kreeg een hoestbui tijdens het voorlezen van een nieuwsbericht over een ontploft transformatorhuisje. Heel Nederland had het erover. Nog dágen. Vervolgens las hij weer onbewogen verder, tot aan zijn pensioen.</p>
<p>Toen schreef hij een boek. Tot ieders verbazing en hilariteit blies Emmer in één klap zijn onberispelijke imago op met een ‘erotische verhalenbundel’. Indertijd (1987) waren vieze boekjes alomtegenwoordig, want we hadden nog geen internet. Niemand keek op van vieze boekjes, maar kom op zeg: Fred? Fred Emmer?</p>
<p>Het mooiste van verleiding… is eraan toegeven</p>
<p>heet het werkje. Op het omslag een naakte vrouw en een vaas met oranje gerbera’s. Over de titel kunnen we kort zijn: hoe verzin je het?</p>
<p>Het boek betreft de belevenissen van Irma. Irma! De kamenierster van Bianca Castafiore heet Irma, en dat is zowat de minst geile vrouw ter wereld. Maar de Irma van Fred lust er wel pap van. Al op bladzijde twee wordt ze gevingerd door de keuringsarts, ook de rijinstructeur vangt geen bot, laat staan de pluimveeboer, de masseur, de verkrachter (!), vervolgens de gynaecoloog (!) en twee Zimbabwanen die een kledingboetiek uitbaten met een wel heel merkwaardig pashokje:</p>
<p>‘Daar waar in de spiegel de onderste uitsparing was, steekt nu een erecte penis. (…) het bruine lid beweegt een beetje. Als gebiologeerd bukt ze zich. Dan geeft ze een bedeesd kusje op de eikel, likt het spleetje erin en neemt ten slotte het hele geval in haar mond. Vanachter de spiegel hoort ze steunen. Ze zuigt verwoed…’ Et cetera.</p>
<p>Hoe loopt dat af? ‘Ze grijpt de stamper van Joshua tussen duim- en wijsvinger en terwijl de gebroken witte stroom (elders is sprake van ‘de gebroken witte uitkomst van haar actie’, ook erg mooi,</p>
<p>SW</p>
<p>) naar buiten komt bereikt ook de man in haar achterlijf zijn hoogtepunt. Het is een pandemonium van dierlijke kreten in de boetiek. Het komt goed uit dat er geen klanten verschijnen.’</p>
<p>Met die laatste zin krijgt Fred toch wel iets van zijn onkreukbaarheid terug, vind ik. Sowieso neemt hij tussen alle ‘hopsende koplampen’, ‘mergpijpen’, ‘spattende sappen’ en ‘de zachte open snavel onder haar buik’ (?!) door af en toe merkwaardig academische zijsprongen.</p>
<p>Neem nu de incestueuze pluimveeboer die zijn dochter Mibette (?!) graag deelt met Irma’s man Krijn. (‘Ga uw gang meneer, het halve dorp is er al overheen geweest.’) Na gedane zaken geeft de boer Irma een rondleiding. ‘Hij vertelt dat de Azteken al kalkoenen als huisdier hadden. En dat deze vogels al sinds vijftienzoveel worden opgegeten. De tamme dieren zijn pas de laatste vijftig jaar door teeltkeus verbeterd. Ze leven in troepjes en zijn polygaam.’</p>
<p>‘Waar wil je naartoe, Fred?’, zei ik hardop. Maar ja hoor, daar heb je ’t al: Irma moet een kalkoen aftrekken. ‘Irma streelt eerst de rode lellen aan kin en keel. Dan de veerpluim op de borst. Ten slotte brengt ze haar ervaren vingers rond het minuscule lidje.’ Oké, Fred!</p>
<p>Ja, nu weet ik eindelijk wat er al die jaren omging in Fred Emmer.</p>
<p>Toch jammer.</p>]]></description>
      <guid>https://volkskrant.nl/cultuur-media/niemand-keek-op-van-vieze-boekjes-maar-kom-op-zeg-fred-fred-emmer-de-nieuwslezer~b9b8038b/</guid>
      <pubDate>Fri, 2 Sep 2022 00:00:00 +00:00</pubDate>
    </item>
    <item>
      <title><![CDATA[Ik hoorde vreemde dingen over een legendary penis, maar dat bleek ik verkeerd te verstaan]]></title>
      <description><![CDATA[<p>Ik was een kwartier te vroeg op het station en probeerde op het perron mijn koffie te roeren met een dun, houten staafje dat ongetwijfeld voor van alles geschikt was ( uitstrijkjes, het reinigen van de gehoorgang, een landingsbaan voor een lieveheersbeestje of het metselen van een very, very tiny house) maar niet voor het roeren van suiker door koffie met melkschuim.</p>
<p>Naast me stonden twee vrouwen van een jaar of 30. De een was een schonkige blondine met dreadlocks in een vaal paars jurkje, de ander had kersrood geverfd haar en oren boordevol metalen ornamenten.</p>
<p>‘Dat heb ík weer, hoor’, riep de rode hardop in sappig Amsterdams. ‘Ben ik eindelijk van die borderliner Jeffrey af, en trap ik na drie dates wéér in een vent met een persoonlijkheidsstoornis. Wél een lekker ding, trouwens.’ De blondine knikte mat, alsof het haar niets verbaasde. De rode begon op te sommen: ‘Verlatingsangst. Overdag slapen en ’s nachts gamen. Amper sociale contacten. Wat zeg jij? Ik twijfel tussen een vermijdende en een afhankelijke persoonlijkheidsstoornis. Onveilig gehecht, ook.’</p>
<p>De blonde dacht even na. ‘Is dat niet gewoon een depressie?’, zei ze. ‘Hoe is het in bed? Gebeurt er wat?’ De rode maakte met haar rechterhand een kantelend gebaar. ‘Nou...’, sprak ze. ‘Dat gáát eigenlijk nog wel. En dat is best wel atypisch bij een depressie. Dus...’</p>
<p>Haar betoog werd onderbroken door luide muziek, het overbekende</p>
<p>Get lucky</p>
<p>van Daft Punk, uit een boombox, meegedragen door een pezige, dansende jongen die helemaal opging in de muziek. Een knappe jongen, wel. Hij zong mee:</p>
<p>‘She’s up all night ’til the suuuuun....You’re up all night to get sooome...’ Ik dacht terug aan zo’n tien jaar geleden, toen ik</p>
<p>Get lucky</p>
<p>voor het eerst hoorde. Ik vond het fascinerend dat een lied in mineur toch zo aanstekelijk vrolijk kon zijn. Ook hoorde ik vreemde dingen in de tekst, over een ‘legendary penis’ en een ‘Mexican monkey’ maar dat bleek ik verkeerd te verstaan.</p>
<p>De jongen zette zijn boombox nog wat harder. ‘We’re up all night to get lucky...we’re up all night to get lucky...’, zong hij mee. ‘Godskolere’, sprak de rode. ‘Wat is dit nou weer?’ ‘Een klassieke narcist’ concludeerde de blonde. Woedend staarde ze naar de jongen. Lachend keek hij terug en dansend blies hij haar een kushandje toe. ‘Zág je dat?!’, siste de blonde. ‘Totaal passive agressive!’</p>
<p>‘Hij heeft wél een lekkere kop’, zei de rode. ‘Dat is het, hè. Als ze een lekkere kop hebben, denken ze dat ze overal mee wegkomen. En dat is dan nog wáár ook.’</p>]]></description>
      <guid>https://volkskrant.nl/mensen/ik-hoorde-vreemde-dingen-over-een-legendary-penis-maar-dat-bleek-ik-verkeerd-te-verstaan~bc3651be/</guid>
      <pubDate>Wed, 31 Aug 2022 00:00:00 +00:00</pubDate>
    </item>
    <item>
      <title><![CDATA[‘Het meeste is er alweer af’ huichelde heel Nederland dan, op de borrel bij de eveneens Nutellakleurige buren]]></title>
      <description><![CDATA[<p>Op een terras aan de Eerste Constantijn Huygensstraat zat ik met koffie aan Bill Cosby te denken toen er naast me een jonge, zongebruinde vrouw neerstreek. Ze greep haar telefoon, klikte op het scherm, haalde diep adem als voor een speech, en sprak: ‘Ha, mam! Ik ben er weer!’</p>
<p>Voorspelbaarheden ontrolden zich. ‘Heerlijk. (...) Ja, maar dróge hitte. (...) Vrijdagavond. Heel laat. (...) Ja, ik had je wel eerder willen bellen maar (...) Mam, ik bél nu toch.’ Ze wierp een kritische blik op haar bruine arm en zei: ‘Nou. Het meeste is er alweer af.’</p>
<p>Die laatste zin hoor je niet vaak meer. Hij katapulteerde mij terug naar de jaren zeventig. We hadden de oliecrisis, Mao’s culturele revolutie, de opkomst van de meubelboulevard, de Rode Khmer, de Rote Armee Fraktion, de Lockheed-affaire en Watergate, maar het belangrijkste nieuws aan het eind van de zomer was altijd: ‘Het meeste is er alweer af’.</p>
<p>Het gonsde door scholen en kantoren. Kranten kopten ‘MEESTE ER ALWEER AF’. Het journaal opende ermee: ‘BOING! Goedenavond, dames en heren. Het meeste is er alweer af.’ De roddelbladen speculeerden over de bruiningsgraad van nieuwslezer Fred Emmer (zo goed als zwart): ‘Hoe is het mogelijk, dat eind augustus bij FRED EMMER het MEESTE er alweer AF is? Heeft FRED EMMER een NOODLOTTIGE ZIEKTE onder de leden?’ Muziek: Gerard ‘mahoniefineer’ Cox . (‘Nananaaanana nanananananaaanana nananananana ná ná ná...’)</p>
<p>Daar draaide het om, in de jaren zeventig: je moest zo bruin mogelijk zijn. Zelfs baby’s, die tegenwoordig van hun geboorte tot hun eindexamen in factor 60 worden gemarineerd, waren toen net zo bruin als de ribfluwelen jasjes van hun vader. Schoolkinderen gaven elkaar na de grote vakantie ter begroeting geen high five, nee, ze hielden hun armen naast elkaar om de kleur te vergelijken. De bleekste (ik) werd in elkaar geslagen.</p>
<p>In alle achtertuinen lagen huisvrouwen op gebloemde stretchers, tussen het kloppen van de matten en de Saromapudding door, krampachtig te zonnen, het hoofd achter een met aluminiumfolie beplakt drieluik voor maximale belichting. ‘Niet te vaak douchen, vooral voorzichtig afdrogen’ maande de</p>
<p>Viva</p>
<p>.</p>
<p>‘Het meeste is er alweer af’ huichelde heel Nederland dan, op de borrel bij de eveneens Nutellakleurige buren. En dan hielden ze ’s avonds om 8 uur hoopvol hun arm voor Fred Emmer, van wie immers het meeste alweer af was, om te kijken of ze hem hadden ingehaald. Dat was nog best lastig, met een zwart-wit-tv.</p>
<p>‘Het meeste is er alweer af’. Ook zelf moet ik dat honderden keren gezegd hebben, indertijd. Dat het er nooit op gezeten had, hoefde niemand te weten.</p>]]></description>
      <guid>https://volkskrant.nl/mensen/het-meeste-is-er-alweer-af-huichelde-heel-nederland-dan-op-de-borrel-bij-de-eveneens-nutellakleurige-buren~bb7cf8e4/</guid>
      <pubDate>Mon, 29 Aug 2022 00:00:00 +00:00</pubDate>
    </item>
    <item>
      <title><![CDATA[David Sedaris veranderde, getuige zijn nieuwe bundel, helaas langzaam maar zeker in een ouwe lul]]></title>
      <description><![CDATA[<p>Een van mijn lievelingsschrijvers van deze eeuw is ongetwijfeld David Sedaris, de sympathieke underdog uit een emotioneel gemankeerd gezin (‘We waren geen knuffelmensen. Wat emotionele steun betreft waren we ervan overtuigd dat geen enkele vorm van fysiek contact kon opwegen tegen de genezende krachten van een goeie borrel’). Sedaris heeft het terecht ver geschopt met de wrang-humoristische beschrijvingen van zijn vader (een rechtse, chagrijnige man die meestal halfnaakt door het huis loopt en zijn kinderen kleineert), zijn stuk voor stuk merkwaardige broertje en zusjes, en zijn moeder, die zwaar rookt en drinkt en desgevraagd aan haar kinderen uitlegt wat liefde voor haar betekent: ‘Liefde? Ik hou van een goeie, kort gebakken biefstuk. Ik hou van mijn kat. En ik hou van…’ Mijn zusjes en ik leunden voorover om haar onze namen te horen zeggen. ‘Rennies’, zei mijn moeder. Ik hou van Rennies.’</p>
<p>Sedaris groeide op tot een chronisch arme schlemiel, klein van stuk, homo, met een piepstem, een rampzalig gebit, een hele reeks ‘neurodiverse’ afwijkingen (add, adhd, dwangneurosen, noem maar op), een reeks vage baantjes na een mislukte studie en een alcohol- en drugsprobleem. Gelukkig schreef hij alles geweldig geestig op. Wie</p>
<p>Me Talk Pretty One Day</p>
<p>en</p>
<p>Dress Your Family in Corduroy and Denim</p>
<p>leest, kan niet anders dan dankbaar zijn voor Sedaris’ ongelukkige jeugd.</p>
<p>Hoe die jeugd écht was, beschrijft hij pas in zijn nieuwste bundel,</p>
<p>Happy-Go-Lucky</p>
<p>. Zijn vader is op bijna 100-jarige leeftijd eindelijk gestorven. Sedaris heeft altijd met milde spot over zijn vader geschreven, maar vond na diens dood blijkbaar pas de kracht voor een finale afrekening. Beschreef hij hun verstandhouding in</p>
<p>Calypso</p>
<p>(2018) nog als ‘een stel slechte trapeze-artiesten, die elkaars hand proberen te pakken en telkens misgrijpen’, in</p>
<p>Happy-Go-Lucky</p>
<p>blijkt de oude heer werkelijk nogal een engerd te zijn geweest, die naar zijn dochters loerde en zijn zoon meermaals tussen de billen keek, ‘op zoek naar aambeien’. Nee, opeens viel er niks meer te lachen.</p>
<p>Zoals dat (soms) gaat, werd die jeugd voor Sedaris een goudmijn. Hij werd wereldberoemd, puissant rijk, wierp de verslavingen af, liet zijn gebit opknappen, kocht een paar huizen plus een Picasso en veranderde daarbij, getuige zijn nieuwste bundel</p>
<p>Happy-Go-Lucky</p>
<p>, helaas langzaam maar zeker in een ouwe lul.</p>
<p>Hij verschoont zijn bed om de dag, bijvoorbeeld, met peperdure designlakens. Nou goed, zelf weten, al is het belachelijk. Vreemder is dat hij het niet kan uitstaan als zijn partner (al dertig jaar) Hugh piano speelt. Sedaris koopt zelfs een extra appartement voor Hugh, om piano in te spelen. Dat kan natuurlijk, als je zo rijk bent, maar dan ben je wel heel ver verwijderd van de sympathieke underdog die je ooit was. ‘Hoe is het zover met ons gekomen?’, verzucht hij. Het is ongetwijfeld een poging tot zelfspot, maar het klinkt vooral koket.</p>
<p>Hij schrijft over corona en de lockdown: het stoort hem vooral dat de winkels dicht zijn (winkelen is zijn enig overgebleven verslaving) en dat hij noodgedwongen zo veel tijd moet doorbrengen met zijn vriend. Hij ergert zich aan Black Lives Matter-demonstraties. Hij ergert zich aan medepassagiers in het vliegtuig. Hij ergert zich eigenlijk aan iedereen en alles. Hij is, heel eerlijk gezegd, net zo’n boze oude man geworden als zijn vader.</p>
<p>Sedaris beschrijft zijn vader op zijn sterfbed. Die zegt: ‘David… je hebt zoveel geweldigs bereikt in je leven. Je hebt… nou ja, dat wou ik je zeggen: je hebt gewonnen.’ Gewonnen, ja, maar van wie? Van zijn vader, die hem zijn hele leven vernederd heeft? Of gewonnen van het leven zelf?</p>]]></description>
      <guid>https://volkskrant.nl/cultuur-media/david-sedaris-veranderde-getuige-zijn-nieuwe-bundel-helaas-langzaam-maar-zeker-in-een-ouwe-lul~bb9ff085a/</guid>
      <pubDate>Fri, 26 Aug 2022 00:00:00 +00:00</pubDate>
    </item>
    <item>
      <title><![CDATA[Publiek geheim: Farida kon het met een satéprikker]]></title>
      <description><![CDATA[<p>Het nieuws brak als een zonnestraal door de donderwolken van kolkend wereldleed: het muntje in het boodschappenkarretje gaat verdwijnen. Eindelijk. Hoe vaak heb ik niet, stampvoetend naast die vergrendelde huisvrouwenkoetsjes, moeten constateren dat ik geen muntje bij me had? (En kleingeld al helemaal niet. Kleingeld bestaat niet eens meer. O ja? Laat eens zien dan.)</p>
<p>Dan moest ik naar de servicebalie, in de rij tussen de rokers en scheermesjeskopers. Als ik mazzel had trof ik Latifa achter de balie. Die gaf me zomaar zo’n plastic muntje,</p>
<p>no questions asked</p>
<p>, vergezeld van een hemelse glimlach bovendien. Maar als ik pech had stond Demi daar. Demi was ingewikkelder. Die keek altijd zuinig in haar muntenbakje, waar blijkbaar leegstand dreigde, en sprak dan streng: ‘Ik wil hem straks wél terug hebben.’</p>
<p>‘Tuurlijk, tuurlijk’, zei ik dan en knikte er hevig bij, als een vooroorlogse missiespaarpot. Maar hoe gaan die dingen? Ik voelde, in gedachten verzonken over de prijs van een pak melk, Demi’s ogen niet in mijn schuldige rug priemen en stak na gedane zaken dat muntje in mijn lekke broekzak. Daar zocht het onmiddellijk grinnikend een goed heenkomen, naar het onderaardse muntjes-limbo van de illuminati.</p>
<p>En dan durfde ik de volgende dag niet wéér een muntje te vragen, aan Demi. Hopen op Latifa dan maar, die trouwens geregeld moest boeten voor haar gulheid. Dan zag ik het al aan haar droevige hertenogen: de muntjes waren op.</p>
<p>Smekend kijken, was wat mij te doen stond. ‘Wacht maar even’, zei Latifa dan. Ze verdween naar achteren en keerde terug met Farida, haar kogelronde, energieke collega. Publiek geheim: Farida kon het met een satéprikker. Ze schoof het houten lansje met een magisch zwenkje in de gleuf en klik! ‘Kijk eens’, zei Farida dan en rolde me met een triomfantelijk goochelaarsgebaar het bevrijde karretje toe.</p>
<p>‘Hoe doe je dat?’, vroeg ik meermaals verbluft, maar dan kreeg ik een geheimzinnige duizend-en-een-nachtglimlach retour, waarna Farida, dansend als een derwisj, achter de snijbloemen verdween, een rol 35%-stickers onder haar gevulde arm.</p>
<p>Telkens nam ik me voor om een satéprikker mee te nemen naar de supermarkt. Maar ja, als je eraan kunt denken een satéprikker mee te nemen, kun je er ook aan denken een muntje mee te nemen. Trouwens, als iedereen satéprikkers op zak heeft, is het eind zoek. Gevaarlijk is het ook. Weet u hoe scherp die dingen zijn? Hoe vaak heb ik niet stukken ketjap-doordrenkte kip aan de muis van mijn hand geregen, met lelijke ontstekingen als gevolg?</p>
<p>Goddank is dat nu allemaal voorgoed voorbij.</p>]]></description>
      <guid>https://volkskrant.nl/mensen/publiek-geheim-farida-kon-het-met-een-sateprikker~b57be408/</guid>
      <pubDate>Wed, 24 Aug 2022 00:00:00 +00:00</pubDate>
    </item>
    <item>
      <title><![CDATA[Pinnig keek ze me aan, en sprak: ‘Heeft u nou echt niets beters te doen?’]]></title>
      <description><![CDATA[<p>Het voordeel van een goed voorziene bloemenkraam is dat je veel keus hebt. Het nadeel is dat andere mensen óók veel keus hebben, vooral als dat mensen zijn met een wankelmoedig karakter. En dan stond het bloemenmeisje er ook nog alléén voor. Haar collega had corona, verklaarde ze, ‘tenminste, dat zegt ze. Ze zal wel op het strand liggen.’ Dat hebben we wel aan die corona overgehouden: een ideale smoes.</p>
<p>De keurige oude dame vóór mij, intussen, kon maar niet kiezen. Ze aarzelde lang tussen gladiolen en hortensia’s, speelde nog even hardop met de gedachte aan zonnebloemen, bevond die toch te ‘gewoontjes’ en hakte uiteindelijk (ik stond inmiddels bij gebrek aan horloge verwoed op mijn lege pols te kijken) de knoop door: Lisianthus moesten het wezen, die paarse, ja, ze had liever roze gehad, maar die waren er niet, al had ze die wel verwacht in een ‘toch doorgaans ruim gesorteerde zaak’. (Verwijtende blik naar het bloemenmeisje).</p>
<p>Terwijl het meisje de bloemen haastig inpakte rinkelde in de tas van de oude dame een telefoon. Tring, tring, tring... ‘O jeetje’, riep de oude dame, maar dat hielp niet: de tas, voorzien van twee ingewikkelde draaisluitingen, moest open. Tring, tring ... toen die hindernis eenmaal genomen was kwam er een grote huishoudknip tevoorschijn, waaruit ze moeizaam een telefoon opviste in een met een drukkertje afgesloten leren hoesje. Tring, tring ... ook het drukkertje stribbelde nog even tegen, maar toen gaf haar perkamenten wijsvinger dan toch eindelijk de verlossende veeg over het scherm. Tri...</p>
<p>‘Met mevrouw Verhoeven. Ben jij het, Joosje? (...) Ja.(...) Ja.(...) Nee, je stoort niet, dat wil zeggen, ik sta hier bij de bloemenkraam. Je weet wel, die grote, op de hoek van de ... ja, die. Nou, die heeft ook zijn beste tijd gehad, maar moet je horen, Joosje, ik bel je straks terug. Ik moet hier nog afrekenen, en achter me staat iemand die verschrikkelijke haast schijnt te hebben.’ (Verwijtende blik naar mij).</p>
<p>‘Ja. Nee. Je vraagt je af wat sommige mensen ... maar goed, ik bel je dus straks terug. Ik kan je wel vast vertellen dat ik niet zulk goed nieuws heb. Over Hilda, ja. (...) Nee, zo erg is het nu ook weer niet, maar toch, heel verdrietig. (...) Ja, precies. Maar ik bel je dus straks terug, want de muren hebben hier oren, zullen we maar zeggen’. (Verwijtende blik naar mij). ‘Ja. Dat is toch schanda... ja. Maar enfin. Tot straks, Joosje!’</p>
<p>Met een theatraal gebaar liet ze de telefoon zakken. Pinnig keek ze me aan, en sprak: ‘Heeft u nou echt niets beters te doen?’</p>]]></description>
      <guid>https://volkskrant.nl/mensen/pinnig-keek-ze-me-aan-en-sprak-heeft-u-nou-echt-niets-beters-te-doen~b9ee0669/</guid>
      <pubDate>Mon, 22 Aug 2022 00:00:00 +00:00</pubDate>
    </item>
    <item>
      <title><![CDATA[Ik ontving een oud exemplaar van De vloek van Woestewolf. De zaak werd bepaald griezelig toen ik het opensloeg]]></title>
      <description><![CDATA[<p>Tijdens mijn vakantie logeerde ik in een Zuid-Franse ruïne. Dat wil zeggen, van binnen was het een kasteel, netjes verbouwd en smaakvol gemeubileerd (mits je gesteld bent op geborsteld staal, wit linnen en L-vormige, cementkleurige bankstellen van Rivièra Maison met een miljoen beige kussentjes erop), maar van buiten was het nog steeds een ruïne.</p>
<p>Vooral ’s avonds deed het kasteel me denken aan</p>
<p>De vloek van Woestewolf</p>
<p>. Dat was in mijn jeugd een geweldige, doodenge televisieserie over een betoverd kasteel. Jeroen Krabbé speelde erin en de muziek was van Rogier van Otterloo, want in de jaren zeventig speelde Jeroen Krabbé overal in, en alle muziek werd gemaakt door Rogier van Otterloo. Mooie tijden.</p>
<p>Het script was van de beroemde kinderboekenschrijver Paul Biegel en het decor was getekend door de al even beroemde Carl Hollander. Met behulp van een zogeheten ‘greenscreen’ werd het decor achter de acteurs geplakt, met een, althans in mijn 8-jarige ogen, verbluffend resultaat.</p>
<p>Veel te snel was de serie afgelopen en iets terugkijken bestond toen nog niet. Maar ik had het boek nog, eveneens van Biegel, met illustraties van Hollander en dat was zo mogelijk nog fijner dan die serie. Ik moet het zeker tien keer gelezen hebben.</p>
<p>Stelt u zich voor: toen ik terugkwam van mijn vakantie, lag er een grote envelop in de brievenbus. Ik maakte hem open en zag, tot mijn verbazing, een oud exemplaar van</p>
<p>De vloek van Woestewolf</p>
<p>. Wat een geweldig toeval! Maar de zaak werd bepaald griezelig toen ik het opensloeg. Mijn naam stond erin, in mijn eigen handschrift van een halve eeuw geleden. ‘Sylvia Witteman, 23 januarie (sic) 1974, van mijn eigen geld gekocht.’</p>
<p>Terwijl ik er met open mond naar staarde, viel er een ansichtkaart uit het boek, ondertekend door een mij onbekende vrouw. ‘Beste Sylvia, wij kennen elkaar niet, maar ik vond dit boek tussen onze kinderboeken en misschien vind je het leuk om het terug te krijgen. Het is nog altijd prachtig, trouwens.’</p>
<p>Ik begon meteen te lezen. Ach ja, dokter Kroch, ‘heelmeester van alle kwalen’, die zit ‘te roeren, te mengen en te mompelen te midden van een onbeschrijflijke wanorde. Boeken, buizen, glazen, potten, geraamtes, pruttelmengsels, kruiden, tangen, scharen, papieren vol cijfers, sterrenkaarten en zijn bril. ‘Arma virumque cano’ mompelde hij, want Latijn is de taal der geleerden. ‘Troiae qui primus ab oris…’ en hij roerde en snoof alsof kennis ook door de neus binnen was te halen.’</p>
<p>Dat dokter Kroch de beginzinnen van Vergilius’</p>
<p>Aeneis</p>
<p>voor zich uit mompelde, daar had ik natuurlijk geen idee van, als 8-jarige, maar indruk maakte het wel. Ach ja, daar was ook de doktersknecht Valet, die de geheimzinnige kist binnenbracht. ‘Bijna had hij een kruisteken geslagen toen hij de inhoud zag, goud, niets dan goud, blinkend en schitterend goud danste voor zijn ogen. Ringen, kettingen, juwelen bekers, schalen…’</p>
<p>Er zit een brief bij, geschreven door de Hertog van Woestewolf die beweert al honderden jaren aan goudkoorts te lijden, en dokter Kroch smeekt hem te komen genezen. In de kist stuurt hij alvast ‘het halve honorarium vooruit’. Dokter Kroch, sceptisch als hij is, verklaart de afzender voor gek. Omdat hij bovendien niet in rijkdommen geïnteresseerd is, schuift hij de kist in een hoek en gaat weer aan het werk. Maar niemand ziet de voetsporen bij het raam, waar twee struikrovers alles hebben gezien…</p>
<p>Inderdaad, nog altijd prachtig. Maar hoe was dat boek, toch een van mijn lievelingsboeken, aan het zwerven geraakt?</p>
<p>Gelukkig heb ik het terug. ‘Van mijn eigen geld gekocht’, helemaal in 1974.</p>]]></description>
      <guid>https://volkskrant.nl/cultuur-media/ik-ontving-een-oud-exemplaar-van-de-vloek-van-woestewolf-de-zaak-werd-bepaald-griezelig-toen-ik-het-opensloeg~b614e888/</guid>
      <pubDate>Thu, 18 Aug 2022 00:00:00 +00:00</pubDate>
    </item>
    <item>
      <title><![CDATA[Lowlands is een soort Donbas (Vietnam, voor de oudere lezers. De slag aan de Somme, voor nog oudere)]]></title>
      <description><![CDATA[<p>Mijn jongste zoon gaat naar Lowlands. ‘Leuk’, zei ik. ‘Trek bergschoenen aan, want het wordt vast modderig.’ Ik ben nooit op Lowlands geweest, maar uit decennialange berichtgeving is mij bijgebleven dat het er altijd regent en dat Jimi Hendrix nooit kwam opdagen, zelfs niet toen hij nog leefde.</p>
<p>‘Bergschoenen?!’, riep mijn zoon spottend. ‘En een paraplu’, zei ik nog, maar hij was al de straat op, om pindakaas te kopen (‘met twee potten pindakaas naar Lowlands’). En van die eeuwig verse witte kadetjes. En vuilniszakken, paracetamol, oordoppen en babybillendoekjes. En liters wodka. En plastic flessen, om die wodka in te doen.</p>
<p>Lowlands, zo bleek, is een soort Donbas. (Vietnam, voor oudere lezers. De slag aan de Somme, voor nog oudere lezers.) Een survival of the fittest, maar dan zonder bergschoenen want the fittest dragen sicke patta’s, een vintage bloesje uit de jaren ’90, een geel vissershoedje en eventueel een vuilniszak, maar zeker geen bergschoenen. Fuck de modder.</p>
<p>Je moet, zo vertelde mijn zoon, heel vroeg komen om een goede plek voor je tent te bevechten, waar de kans zo klein mogelijk is dat hij vertrapt wordt door al te opgezweepte fans van The Arctic Monkeys. Er staan lange rijen voor de douches (vandaar de babydoekjes), het eten is onbetaalbaar (vandaar de pindakaas), de drank ook (vandaar de wodka) Je moet oordopjes in omdat je anders niet kunt slapen van de herrie die mensen nu eenmaal maken op een straf mengsel van coke, xtc en Jägermeister (wat is er geworden van wierook, bodypainting en vloeistofdia’s?).</p>
<p>Dat is allemaal nogal wat, voor een joch dat doorgaans tot twee uur ’s middags uitslaapt, lang in bad zit, en ontbijt met ijsgekoelde frisdrank en verse bammetjes filet americain van de bioslager. Een doos hardgekookte eieren zou hij meenemen, want die zijn heel voedzaam, had hij gehoord. ‘Blijft dat drie dagen goed?’, vroeg ik me hardop af. ‘Je kunt ook gewoon thuis blijven en gezellig een plaat opzetten van The Arctic Monkeys...’ maar mijn zoon wuifde me weg als een vlieg en telde zijn flessendoppen.</p>
<p>Het is, zo vertelde hij, verboden om de concerten te bezoeken met een afgesloten fles. Ook ter plekke kun je consumpties alleen zonder dop kopen. Waarom? Omdat mensen anders gaan smijten met volle flessen, en elkaar verwonden. (Een charmante festivaltraditie, ooit begonnen op een concert van Iggy Pop.)</p>
<p>Zelf dopjes meenemen was dus het devies, want met een open fles danst het niet zo lekker, in de</p>
<p>mosh pit</p>
<p>. ‘Slim!’ zei ik. ‘Maar niet góóien met die fles, hè?’</p>
<p>En dan hadden we het nog niet eens over drugs gehad.</p>]]></description>
      <guid>https://volkskrant.nl/mensen/lowlands-is-een-soort-donbas-vietnam-voor-de-oudere-lezers-de-slag-aan-de-somme-voor-nog-oudere~be69bf46/</guid>
      <pubDate>Wed, 17 Aug 2022 00:00:00 +00:00</pubDate>
    </item>
  </channel>
</rss>
