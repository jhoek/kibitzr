<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Ik dwaalde door de duistere gangen. Maar dit was een heel ander hotel! Ik zweer dat ik het niet verzin]]></title>
      <description><![CDATA[<p>Mijn verjaardag naderde, en het was een kroonjaar. In zo’n geval beginnen mensen om je heen al maanden van tevoren met een dorstige blik in de ogen over ‘groot feest, hoor’ of ‘het leven vieren’: kortom, je moet maken dat je wegkomt. Zo gezegd, zo gedaan. Sevilla is mooi, bedacht ik, met zacht weer, en lekker rustig, zo in het laagseizoen. Inderdaad was Sevilla nog steeds heel mooi, maar niet bepaald rustig want oktober blijkt daar bruisend hoogseizoen te zijn, en ‘lekker zacht’ kwam neer op 32 graden, maar goed, zoals Eva Braun al zei: ik heb wel voor hetere Führer gestaan. Het was trouwens maar goed dat ik huisgenoot P. had meegenomen, want ons hotel bleek nogal een doolhof. Ik ben niet zo handig in de weg vinden. Dat is tegenwoordig buitenshuis geen probleem meer, dankzij Google, maar daar heb je binnenshuis niets aan. Mijn verjaardag brak aan, we stortten ons op de stad, alles was mooi en fijn, maar om een uur of vijf ’s middags werd ik wel een beetje moe. 22.000 stappen had ik gezet, meldde mijn telefoon desgevraagd. “Ik ga even een uurtje liggen in het hotel,” zei ik tegen P., die nooit moe is, maar hij is dan ook pas 59. Ik moest nóg eens 5000 stappen lopen, maar toen was ik er ook. Uitgeput strompelde ik het hotel binnen, waar mij het heerlijke bed wachtte. Maar wacht even: welke lift moest ik nou ook alweer hebben? Deze? Ik belandde wel degelijk boven, maar ik herkende er niets. Na geruime tijd dwalen door lange, duistere gangen belandde ik in een zaal vol opeengestapelde stoelen en oude tv’s. Oké, terug naar de receptie. Maar waar was die lift nou gebleven? Nou, met de trap, dan maar. Ik sjokte drie trappen naar beneden. Ha, daar was de receptie al... Maar wacht even: dit was de receptie van mijn hotel niet. Dit was de receptie van een heel ander hotel. Ik zweer dat ik het niet verzin. Erger: er zat niemand achter de balie. Er was überhaupt niemand. Ik liep naar de lift en drukte op goed geluk op de 3. De lift zette zich in beweging. Alleen: hij ging niet omhoog maar naar de kelder. Beneden stapte ik uit, en belandde uitgeput in een soort washok. Daar lig ik nu, languit op een berg handdoeken. Het ruikt hier heerlijk naar Spaanse zeep, en op mijn telefoon lees ik op mijn gemak alle lieve felicitaties die ik in mijn mail heb gekregen: van de Staatsloterij, van de Hema, van Ici Paris, van Odido en van Zalando. Een mooiere verjaardag had ik me niet kunnen wensen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-dwaalde-door-de-duistere-gangen-maar-dit-was-een-heel-ander-hotel-ik-zweer-dat-ik-het-niet-verzin~b220dc6d/</guid>
      <pubDate>Sat, 11 Oct 2025 00:00:00 +0200</pubDate>
    </item>
    <item>
      <title><![CDATA[‘Wat doet dat konijn hier?’ Het Hongaarse meisje keek me verwachtingsvol aan, alsof ik haar Amsterdamse gids was]]></title>
      <description><![CDATA[<p>Ik liep door het Leidsebosje, waar een man op een bankje lag te slapen. Hij moet erg moe zijn geweest, want hij sliep overal doorheen, zelfs door de luidruchtige conversatie van een Hongaars gezin naast hem; vader, moeder en een meisje van een jaar of 16. Hun gesprek was vrolijk, maar voor de niet-Hongaar onverstaanbaar, want Hongaars is een taal die op geen enkele andere taal ter wereld lijkt. Ik ken maar één Hongaars woord, szia. Dat is een handig woord, want het betekent zowel ‘hoi’ als ‘doei’. Daar kom je overigens niet veel verder mee, als toerist in Boedapest. Terwijl ik met toenemende frustratie probeerde iets van hun gesprek te begrijpen, stond het meisje plotseling op en wees, lachend en Hongaarse uitroepen slakend, in de richting van Herman Heijermans. Niet naar hemzelf, natuurlijk, want hij is al honderd jaar dood, maar naar zijn borstbeeld, dat sinds 1934 in het Leidsebosje ironisch-clownesk de passanten staat op te nemen. Ik keek met haar mee en zag, kalmpjes scharrelend rond de sokkel van wat ooit onze belangrijkste toneelschrijver was (‘De vis wordt duur betaald’): een konijn. Een doodgewoon konijn, grijs en met een normaal postuur, voor zover daar bij konijnen überhaupt sprake van is. “A rabbit!” riep ik, want ik spreek mijn talen (afgezien van dat Hongaars dan) en ook het meisje bleek polyglot, want ze vroeg in het Engels: “Wat doet dat konijn hier?” Ze keek me verwachtingsvol aan, alsof ik haar persoonlijke Amsterdamse gids was, gespecialiseerd in grootsteedse fauna. Ja, hoe was dat beest hier terechtgekomen? Uit het Vondelpark misschien? Maar daar heb ik nog nooit een konijn gezien, en bovendien: hoe steek je als konijn die drukke Overtoom over? En waaróm in godsnaam? Ik had geen idee, kortom, maar als een toerist je iets vraagt over je eigen stad bijt je liever je tong af dan dat toe te geven. “Er is hier genoeg gras te eten en hij zit veilig, tussen al die bosjes,” leuterde ik. Als om mijn gelijk te bewijzen huppelde het konijn een struikje in, en verdween. Het meisje gaf een teleurgesteld kreetje. “Ik had ook een konijn,” zei ze. “Wat is ‘konijn’ in het Hongaars?” vroeg ik, want je weet maar nooit of zo’n woord nog eens van pas komt. “Nyuszi,” antwoordde ze. “Maar mijn nyuszi is dood...” Het begon hevig te regenen. De bankslaper werd wakker en stond foeterend op. De ouders van het meisje staken een paraplu op. Het meisje bleef verlangend kijken in de richting van het weggehupte konijn. Er stonden tranen in haar ogen, maar misschien was het ook gewoon de regen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/wat-doet-dat-konijn-hier-het-hongaarse-meisje-keek-me-verwachtingsvol-aan-alsof-ik-haar-amsterdamse-gids-was~be37cf48/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[Ja hoor, daar was de eerste bemoeizuchtige voorbijganger al: ‘Daar moet zo snel mogelijk ijs op’]]></title>
      <description><![CDATA[<p>Op de Stadhouderskade, ter hoogte van het Marriott Hotel, stond ik zondag naar de demonstratie te kijken. Zowat iedereen was in het rood en overal zag je het watermeloenthema voorbijkomen. Er waren watermeloenprotestborden, zelfbeschilderde watermeloenshirts en kleine meisjes met pluchen watermeloentasjes. Die watermeloen is inmiddels zo’n alomtegenwoordig symbool geworden voor het Palestijnse verzet, dat hij zijn oorspronkelijke identiteit van neutrale, dorstlessende vrucht wel nooit meer terug zal krijgen. Ik vroeg me af: kun je in Israël inmiddels nog openlijk watermeloen eten? Of zou de verkoop van watermeloenen daar dramatisch kelderen? Terwijl ik daarover piekerde, begon er in de menigte een kind te huilen. Het was geen drenzerig gejammer van vermoeidheid of verveling, maar een felle, angstige kreet, gevolgd door gierende uithalen. “Een wesp!” riep een jonge vrouw in een rode parka. Ze maakte een meppende beweging met haar protestbord (‘STOP GENOCIDE’) en inderdaad: daar vloog een wesp. Ik heb de hele zomer geen wesp gezien. Wat had deze ene dan, in oktober, hier te zoeken? Kwam hij op die vrolijke kleuren af? Het huilende kind was een jongetje van een jaar of zes. Zijn protestbordje (in de vorm van een schijf watermeloen) had hij laten vallen. ‘DO YOU HEAR ME?’ stond erop. Hij greep naar zijn oor en brulde zo hartverscheurend dat Dick Schoof het in Den Haag kon horen. De vrouw tilde hem op en droeg hem naar een bankje. Haar lange, donkere haar was sliertig van de regen. “Liam? Laat mama eens kijken,” zei ze ongerust. Ze zette haar protestbord ondersteboven tegen het bankje en trok voorzichtig het handje van het kind opzij. Zijn oor was knalrood. En ja hoor, daar was de eerste bemoeizuchtige voorbijganger al, een kale zestiger die op dreigende toon sprak: “Daar moet zo snel mogelijk ijs op. En ik wil geen paniek zaaien, maar is dit zijn eerste wespensteek? Dan zou ik toch even langs de EHBO gaan, want als-ie allergisch is, kan-ie in shock raken.” Verwilderd keek de vrouw hem aan. “In shock?” vroeg ze schril. Ze keek als Shelley Duvall in The Shining op het moment dat Jack Nicholson die bijl door de badkamerdeur ramt. Haar ogen puilden van angst. “Kop op, meid,” suste de kale man. Zó had hij het nou ook weer niet bedoeld. “Ga gewoon even naar binnen,” zei hij, wijzend naar het Marriott. “Daar hebben ze wel ijs voor zijn oor.” De vrouw stamelde een bedankje en liep met het kind in haar armen het hotel binnen. Het protestbord bleef ondersteboven tegen het bankje staan. ‘Stop genocide’, ja, maar nu eerst even dat ijs. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ja-hoor-daar-was-de-eerste-bemoeizuchtige-voorbijganger-al-daar-moet-zo-snel-mogelijk-ijs-op~bd6bb566/</guid>
      <pubDate>Tue, 7 Oct 2025 00:00:00 +0200</pubDate>
    </item>
    <item>
      <title><![CDATA[Telt corona nog als griep, of is dat inmiddels ook een doodgewone verkoudheid?]]></title>
      <description><![CDATA[<p>Er lag een brief van de huisarts op de mat. Met bonzend hart scheurde ik hem open, want als hypochonder in hart en nieren ga ik altijd uit van slecht nieuws. Maar het viel mee: ‘Geachte mevrouw Witteman,’ stond er. ‘Met deze brief nodig ik u uit voor de jaarlijkse griepprik. De griepprik krijgt u gratis.’ Dat laatste was natuurlijk mooi meegenomen. Dat eerste waarschijnlijk ook. Over eerste gesproken: ik ben nog nooit eerder uitgenodigd voor een griepprik. Het zal iets te maken hebben mijn zestigste verjaardag, die zich volgende week voltrekt. ‘Deo volente’, hoor je daarbij te zeggen, of ‘in­sjal­lah’, afhankelijk van het gewenste opperwezen. Ik dacht na over griep. Toen ik klein was liet mijn moeder voor ons, kinderen, bij het lulligste wissewasje de dokter aan huis komen. Dat kon toen nog (in het ziekenfonds, nota bene!) maar die dokter werd er begrijpelijkerwijs wel een beetje moe van. Ik kan me nog goed herinneren – ik was een jaar of acht en had volgens mijn moeder ‘griep’ – hoe hij zijn stethoscoop afdeed, een sigaret (Caballero!) opstak naast de bank waarop ik Donald Duckjes lag te lezen, en mijn moeder uitlegde: “Wat de meeste mensen ‘griep’ noemen, is helemaal geen griep, maar een doodgewone verkoudheid.” Het is me altijd bijgebleven. Nog steeds zeg ik tegen iedereen die beweert griep te hebben dat ze ongetwijfeld te maken hebben met een doodgewone verkoudheid. Dat nemen de meeste mensen me niet in dank af, maar de waarheid moet op tafel. Heb ik zelf eigenlijk ooit wel échte griep gehad? Ja, een paar keer corona. Telt dat als griep of is corona inmiddels ook een doodgewone verkoudheid? ‘U krijgt de griepprik in uw bovenarm. Draag daarom kleren waarbij u gemakkelijk uw bovenarm bloot kunt maken,’ beval de brief van de huisarts. Geen surfpak of laklederen maliënkolder dus. Staat genoteerd. Achter mijn brief over de griepprik zat nóg een brief, zag ik, op oranje papier, wat hem een zekere urgentie verstrekte. Daarin werd ik uitgenodigd voor nóg een prik: tegen pneumokokken. ‘Pneumokokken zijn bacteriën waar u erg ziek van kunt worden,’ legde de brief behulpzaam uit. Nou, daar was geen woord Frans bij. Daarvoor maak ik ook mijn andere arm graag bloot. Ook huisgenoot P. kreeg een uitnodiging voor de griepprik, maar géén oranje brief over pneumokokken. Aan de ontbijttafel uitte ik mijn verbazing, maar P. kwam met een scherpzinnige verklaring: “Misschien zijn pneumokokken alleen voor vrouwen.” Zo’n bijgoochem! Nou ja, hij is een stuk jonger dan ik: vijf hele maanden. Dus over een half jaar zal ook híj die pneumokokken voor zijn kiezen krijgen. Dat zal hem leren. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/telt-corona-nog-als-griep-of-is-dat-inmiddels-ook-een-doodgewone-verkoudheid~b1401634/</guid>
      <pubDate>Sat, 4 Oct 2025 00:00:00 +0200</pubDate>
    </item>
    <item>
      <title><![CDATA[Het was heel opwindend: de Nachtwacht, maar dan extreem vergroot, 717 gigapixels]]></title>
      <description><![CDATA[<p>Rembrandt heeft het hondje in de Nachtwacht gejat van een tijdgenoot, las ik onlangs in de krant. Dat wilde ik weleens van dichtbij zien, dus vol verwachting fietste ik naar het Rijks(spatie)museum. Helaas: achter de balie had niemand enig idee waar dat prentje zich bevond. Vreemd. In arren moede ging ik maar weer eens naar de Nachtwacht zélf kijken. Bevredigend was dat niet. Je ziet hem nauwelijks, op die afstand en met die stellages ervoor. Trouwens, je kent hem al zó uitputtend van koektrommels, mokken, paraplu’s en waterflessen dat hij geen enkele indruk meer maakt. Datzelfde geldt uiteraard voor alle Mona Lisa’s, Guernica’s, Meisjes met de parel, Laatste avondmalen, Sterrennachten (ook echte!), Zonsondergangen (dito) en zelfs wanneer ik een écht zigeunerjongetje zie huilen, word ik daar niet meer warm of koud van. (Sorry, jongetje). Gefrustreerd fietste ik naar huis, waar ik de site van het Rijks openklikte. Ook dáár staat de Nachtwacht, maar dan extreem vergroot: 717 gigapixels. Je kunt elk kwaststreekje bekijken, net zo gedetailleerd als Rembrandt het zelf gezien heeft indertijd. Het was heel opwindend. Achter dat meisje met de gouden jurk blijkt bijvoorbeeld nóg een meisje te staan. Ze draagt een rijkversierde, blauwe jurk en haar voorhoofd, haren en oor zijn vol in beeld; als je goed kijkt, zie je zelfs een oog. Klein, vaag, maar onmiskenbaar een Rembrandtoog. Raadselachtig. Waarom had Rembrandt dat oog niet afgemaakt? Kijk, daar was het hondje. Minder vaag dan dat oog, maar toch vreemd schimmig op dat verder zo gedetailleerde schilderij. Waarom? ‘Dat deed Rembrandt expres, om beweging te suggereren,’ legde een geraadpleegde site uit. ‘Nee,’ zei een andere site, ‘Rembrandt heeft een bepaald pigment gebruikt dat de tand des tijds niet kon doorstaan.’ Weer een ander: ‘Rembrandt vond dat hondje niet zo belangrijk, daarom maakte hij er geen werk van.’ Zo waren er nog een paar tegenstrijdige verklaringen. Prompt verzon ik er zelf ook nog een: ‘De Nachtwacht heeft ooit ergens gehangen waar kinderen erbij konden, en die hebben dat hondje net zo lang geaaid tot de verf eraf was.’ Klinkt goed, toch? Ik keek verder. Dat schot uit die musket! Was dat nou een losse flodder of is dat een vlam, bij die hoed? En daar, die schaduw van die hand op het jasje van de luitenant! Ongelooflijk! Pas uren later keek ik op van de Nachtwacht, met rode ogen van het turen. Voor het eerst in mijn leven had ik Rembrandts meesterwerk eens écht kunnen bekijken. Niet met mijn dure Museumkaart, maar dankzij die gratis 717 gigapixels. En dan zeggen ze dat vroeger alles beter was! Nu dat zigeunerjongetje nog. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/het-was-heel-opwindend-de-nachtwacht-maar-dan-extreem-vergroot-717-gigapixels~ba916a60/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[‘Ik heb een héleboel baby’s in mijn buik,’ zei de vrouw tegen het jongetje, ‘wel vijf of zes’]]></title>
      <description><![CDATA[<p>Ik zat in een halfvolle lijn 12 toen er een vader binnenstapte met zijn zoontje van een jaar of zeven. Ze gingen zitten, met uitzicht op een lege stoel. Het was zo’n rode stoel, voor mensen die zwanger zijn, of slecht ter been, of een baby op schoot hebben. Dat moet je wel weten, want de pictogrammen op die stoelen zijn voor de minder goede verstaander nogal raadselachtig. Het jongetje was zo’n minder goede verstaander. Hij vroeg zijn vader om opheldering. “Waarom heeft die twee hoofden?” vroeg hij, wijzend op een poppetje in de vorm van een diabolo, waar inderdaad twee hoofdjes op leken te zitten: een groot hoofd en een kleintje. De vader lachte. “Dat is een mevrouw met een baby op schoot,” zei hij. Het jongetje keek nog eens met grote ogen. Hij zag het er niet in. “Kijk,” begon de vader. “Deze stoel is speciaal voor mensen die niet goed kunnen staan.” Hij wees: “Zie je, dit is een oude meneer met een wandelstok. En dit is dus een moeder met een baby. En deze...” Het jongetje onderbrak hem met een verontwaardigde stem: “Waarom hebben ze geen gezicht?” Inderdaad waren alle hoofdjes lege rondjes. Een gemiste kans, GVB! “Nou,” aarzelde de vader. “Daar hadden ze geen tijd meer voor, denk ik...” Een zes min, vadertje, een zes met een héél lange min. “En deze is heel dik,” riep het jongetje, wijzend. “Nee, dat is een mevrouw met een baby in haar buik,” zei de vader. “Als een vrouw een baby in haar buik heeft, moet ze af en toe even zitten.” Ja, zeg dát wel. Het jongetje herkauwde een en ander zwijgend en de vader pakte zijn telefoon. De tram stopte bij het concertgebouw. Er stapte een zeer zwaarlijvige vrouw in van een jaar of zestig. Met een plof liet ze zich zakken op de rode stoel, en zuchtte tevreden. “Hè hè...” Het jongetje keek. De vader zag het. “Kas, we moeten er zo uit,” zei hij haastig. “Kom...” Maar het jongetje keek nog steeds naar de dikke vrouw en ja hoor, daar was zijn schelle stemmetje al. “Mevrouw! Heb jij een baby in je buik?” “Kas!!” riep de vader wanhopig. En tegen de vrouw: “Sorry zeg, dat komt, we hadden het net over die stoel... Jezus, Kas...” Maar de vrouw wuifde hem achteloos weg, en richtte zich tot het kind. “Ik heb een héleboel baby’s in mijn buik,” zei ze op vertrouwelijke toon. “Ik denk wel vijf of zes...” “Echt?!” vroeg het kind verrukt. “Ja écht,” zei de vrouw. “En wat goed dat jij zo netjes ‘mevrouw’ zegt. Jij bent een lieve jongen.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-heb-een-heleboel-baby-s-in-mijn-buik-zei-de-vrouw-tegen-het-jongetje-wel-vijf-of-zes~b729be41/</guid>
      <pubDate>Tue, 30 Sep 2025 00:00:00 +0200</pubDate>
    </item>
    <item>
      <title><![CDATA[De clientèle bestond vooral uit vastgoedproleten en voetbalvrouwen die een Monclerjasje kwamen ‘halen’]]></title>
      <description><![CDATA[<p>Op de zonnige Overtoom stond ik te wachten voor een stoplicht (brieven in het genre ‘Zeg, dat heet geen stoplicht maar een verkeerslicht’ zullen niet worden beantwoord; het was een stóplicht, anders stond ik er niet te wachten) toen iemand naast me vroeg: “Mag ik u wat vragen? Bent u hier bekend?” Je hoort zoiets niet vaak meer, sinds Google Maps. Het was een forse vrouw van 70 met een koperrood, kogelvrij kapsel en een rond, vriendelijk gezicht. Aan haar hand hield ze een spichtig jongetje van een jaar of acht. “Er zat hier zo’n gezellige winkel,” vervolgde de vrouw. “Met kinderkleren?” Ik wist meteen welke winkel ze bedoelde. De etalage stond altijd vol met van die doodenge pasgeborenbabypoppen in angstaanjagend dure kleertjes, compleet met slangenleren tasjes en schoentjes. De clientèle bestond vooral uit vastgoedproleten en verveelde voetbalvrouwen die tussen de abjecte bedrijven door een overbodig Monclerjasje of Versacepolootje voor hun kleine Jaxx, Sky of Harper kwamen ‘halen’. “Ja, die was hier.” zei ik. “Maar hij is weg. Al een jaar, geloof ik.” Ik keek naar het rolluik. ‘Wat u met liefde heeft gemaakt mag u ook met liefde aankleden’ staat er nog steeds op. Een wezenloos motto, maar de vrouw las het hardop en lachte. “Oma?” vroeg het kind ongerust. “Gaan we nou nog wel naar de maccie?” “Ja snuit, zó,” zei de vrouw. En tegen mij: “Wat jammer nou. Ze hadden daar altijd van die bijzondere spullen. En wat zit er dan nu? Een goed doel of zo?” Ze keek in de etalage, waar de opgedirkte babypoppen plaats hadden gemaakt voor posters. ‘Stichting Gelukszoekers strijdt voor een inclusieve samenleving. MVNG MTTRS wil mensen uit alle lagen van de bevolking kennis laten maken met elkaar en de kracht van dans’ stond erop. Weer las de vrouw hardop mee, al haperde ze even bij ‘MVNG MTTRS’. “Een soort dansschool?” begreep ze. “Leuk!” Ik knikte maar, want dansen is inderdaad leuk, zeker als ‘alle lagen van de bevolking’ mogen meedoen. Maar pasten die allemaal in dat winkeltje? Daarnaast hing een poster met de tekst ‘In Nederland wonen 18.008.287 gelukszoekers’. De vrouw las het.“Goh,” zei ze. “ Zijn het er echt al meer dan achttien miljoen? Er is toch zo’n liedje? Vijftien miljoen mensen, op dat hele kleine stukje aarde...” zong ze, tamelijk vals. Het jongetje keek geschrokken naar haar op. “Ja, maar dat liedje is alweer van dertig jaar geleden,” zei ik. De vrouw schudde haar hoofd. “Achttien miljoen!” riep ze. “Of je een emmer leeggooit. Waar láten ze al die mensen? Maar jammer hoor. Het was echt een heel gezellige winkel.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-clientele-bestond-vooral-uit-vastgoedproleten-en-voetbalvrouwen-die-een-monclerjasje-kwamen-halen~b3e9903c/</guid>
      <pubDate>Sat, 27 Sep 2025 00:00:00 +0200</pubDate>
    </item>
    <item>
      <title><![CDATA[Aarzelend liep ik het plein van mijn oude basisschool op voor de reünie. O, God, en nu?]]></title>
      <description><![CDATA[<p>Ik kreeg een mailtje van mijn lagere school: ze hadden een reünie beraamd. Dat doen ze nu eenmaal op gezette tijden, en ik blijf dan altijd van ganser harte weg. Mijn klasgenootjes staan me stuk voor stuk nog haarscherp voor de geest als 11-jarigen, en dat wil ik graag zo houden. Rooie Jolanda die altijd naar gebakken uien rook (ze aten bij haar thuis tussen de middag warm), witblonde Marcel van de drogist die zijn eigen naam hardnekkig als ‘Márzel’ uitsprak, Floris-Jan met de hockeyklem aan zijn fiets, Bart-met-de-hazetanden, goedhartige, domme Monique die op haar tiende nog steeds niet echt kon lezen maar wel al borsten had, en de vierkante, schorre aannemerszoon Bert, die mij steevast aansprak met ‘oliebol’. En dan zo nóg een stuk of dertig. De meisjes wilden allemaal verpleegster worden (en dan trouwen met een dokter) en de jongens brandweerman. Heel overzichtelijk. En die zou ik dan allemaal moeten terugzien, op hun zestigste, en horen wat er écht van ze was geworden? Een oud kinderliedje drong zich aan me op. Edelman, bedelman, dokter, pastoor, koning, keizer, schuttermajoor... Een holistische therapeute met een zoon in een tbs-kliniek? Een ‘lifestyleconsultant’ met een cokeprobleem? Een kunstenares met oranje oogschaduw in een zelfgevilte poncho? Wilde ik dat weten? Nee, want ik ben een lafaard. “Gá nou maar. Dat is toch leuk?” zei huisgenoot P. Hij vindt allerlei dingen leuk die ik verschrikkelijk vind, en vice versa: dat houdt ons huwelijk mooi in evenwicht. Daar zat ik al in de trein, om even later uit te stappen in het dorp van mijn jeugd. Ik draalde naar mijn oude school en liep aarzelend het plein op. Er stond een grote groep mensen gezellig in het zonnetje te keuvelen met wijn en stukjes kaas, alsof er niets aan de hand was. O, God, en nu? ‘Loop gewoon naar ze toe,’ zei de stem van huisgenoot P. in mijn hoofd. Hij vindt alles ‘gewoon’, ook de engste dingen, van spinnen tot schimmen uit het verleden. Schuw ging ik tussen al die mensen staan en wachtte af. Elk moment kon een schor gejubeld ‘Heeee oliebol!’ me in de rug treffen. Maar er gebeurde niets. Na 10 minuten durfde ik voorzichtig om me heen te kijken. Ik herkende niemand en niemand sprak me aan. Ik wachtte een half uur. Ik dacht aan hockey, gebakken uien en hazetanden. Ik wachtte een uur. Nog niets. Ongelooflijk. Van mijn oude klas was niemand komen opdagen. Ontredderd liep ik terug naar het station. Vijfendertig brandweermannen en verpleegsters. Nooit zal ik weten wat er van ze geworden is. Stelletje lafaards. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/aarzelend-liep-ik-het-plein-van-mijn-oude-basisschool-op-voor-de-reunie-o-god-en-nu~b23fae1d/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[‘Voor 23 euro aan riblappen heeft ie opgevreten, dat schijtbeest’]]></title>
      <description><![CDATA[<p>Zaterdagochtend. Bij de bakker op de Ten Katemarkt was het druk. Ik trok een nummertje uit zo’n rode automaat op een poot. 86 had ik, en 62 was net aan de beurt. Dat gaat wel even duren, besloot ik, en droomde weg bij de gesprekken om me heen. “Ik kom beneden, heeft ie de deur van de koelkast opengetrokken,” zei een dikke blonde vrouw. “Voor 23 euro aan riblappen heeft ie opgevreten, dat schijtbeest.” Nummer 69 was aan de beurt. “Soixante-neuf!” riep een van de bakkersmeisjes schalks. Dat doet ze al sinds mensenheugenis, en toch blijft iedereen er welwillend om lachen. Intussen trokken twee kleine jongetjes achter elkaar nummertjes uit de automaat. Hun moeder zag het ook. “Niet doen, jongens,” zei ze, en hield haar hand beschermend voor de automaat. “Soixante-neuf! Niemand?” schalde het bakkersmeisje. “70, dan?” Daar stapte de dikke vrouw al naar voren, legde pontificaal haar bonnetje op de toonbank, en vroeg om een tijgerwit. “O shit!” riep de jonge moeder, “ik had 69!” En tegen de jongetjes: “Afblijven hoor!” Ze begon aan een lange bestelling. Een heel allinson met pompoenpitten. Een half casino wit. Twee kaasstengels... Achter haar rug gingen de jongetjes door met nummertjes trekken. Ze moesten telkens een sprongetje maken om erbij te kunnen en ze hadden veel plezier. Daarnaast lag een baby in een kinderwagen te huilen. “Ja dat komt, hij heb net m’n schoonmoeder gezien in d’r nachtjapon,” zei z’n vader knipogend. “73! Niemand 73? 74 dan?” klonk het vanachter de toonbank. “75? 76? Niemand? 77 dan?” De dikke vrouw stak haar hand op en verklaarde: “Die leggen hier allemaal op de grond...” Consternatie. De moeder sleurde de jongetjes weg van de automaat. “Ze had d’r kunstgebit niet in,” vervolgde de vader van de baby grinnikend. “Logisch dat zo’n kind zich het lazarus schrikt.” De jongetjes kregen ieder een krentenbol van de bakker. Hun moeder vond hardop dat ze die niet verdiend hadden. “Maar goed, die riblappen,” zei de dikke vrouw. “Daarnaast lag dus een stuk leverworst. En wat denk je?” “Ja, ik kan ze toch moeilijk alleen thuis laten,” zei de jonge moeder. “En Erik slaapt nog want die zit in de nachtdienst.” Ze glimlachte. “Niet dat het nou véél scheelt, met of zonder kunstgebit,” zei de vader van de baby. “Voor drie-en-twin-tig euro riblappen,” herhaalde de dikke vrouw. “Maar die leverworst, hè...” “Nummer 93!” riep het meisje van de bakker. %#@&$! Mijn beurt was allang weer voorbij. Zo gaat dat nou elke week... Ik heb maar weer een nieuw nummertje getrokken. Ik móést weten hoe het was afgelopen, met die leverworst. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/voor-23-euro-aan-riblappen-heeft-ie-opgevreten-dat-schijtbeest~ba87bb3d/</guid>
      <pubDate>Tue, 23 Sep 2025 00:00:00 +0200</pubDate>
    </item>
  </channel>
</rss>
