<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Bij mij staan geen zes flessen water klaar, maar wel: melk, sardientjes, jam. Ik heb alleen nog geen gasmasker]]></title>
      <description><![CDATA[<p>De overheid wil dat wij ons voorbereiden op een noodsituatie en heeft daarom boekjes laten drukken waarin staat hoe dat moet. In elk Nederlands huishouden is de afgelopen week zo’n boekje op de deurmat gevallen, begrijp ik. Behalve bij mij. Ten eerste: waarom niet? Hebben ze daar in Den Haag gevoelige informatie over me? Sta ik te boek als subversief persoon, als iemand die zo’n boekje tóch maar meteen cynisch grinnikend in de vuilnisbak werpt en vonden ze het, in dat verband, zonde van de postzegel? Ten tweede: hoe nu verder? Moet ik gelaten wachten op die ramp of zal ik me op eigen houtje voorbereiden? Bij mijn oude moeder zag ik zes flessen spa blauw in de keuken staan. Zij heeft dat boekje blijkbaar wél gekregen. “Ik moet ook nog een transistorradio kopen,” zei ze ongerust. “En een zaklantaarn. En een fluitje.” “Het komt allemaal goed, mama,” zei ik. Want ik mag dan een subversief persoon zijn, ik weet wat me te doen staat. Al sinds jaar en dag heb ik een oude poster uit de Sovjet-Unie aan de muur hangen, in de gang. Hij stamt uit de koude oorlog. ‘Hoe te handelen in geval van een noodsituatie,’ staat erop, en daaronder een reeks plaatjes, met duidelijke instructies. Zo zien we een vrouw met daadkrachtige gelaatstrekken een boodschappennetje vullen met een fles melk, een blikje sardientjes, een pot jam, een paspoort en een trouwboekje. ‘Verzamel essentiële documenten en niet-bederfelijke levensmiddelen,’ staat erbij. Op een volgend plaatje zien we dezelfde vrouw het mutsje van een klein meisje onder de kin vaststrikken. ‘Kleed kinderen snel aan en spoed u naar de dichtstbijzijnde veilige locatie,’ staat erbij. En ook: ‘Of u nu te voet, per auto, per motorfiets of te paard reist, voorzie u van beschermende middelen’ – we zien allerlei daadkrachtige mensen in/op de betreffende vervoersmiddelen zitten en ze dragen allemaal een gasmasker. Ook het paard. Echt waar. Ik zie die poster al decennia meermaals per dag, dus ik ken hem uit mijn hoofd. Geen woord over zes flessen spa blauw, nergens een zaklamp of transistorradio te bekennen, laat staan dat lullige fluitje. Ik heb heel wat meer vertrouwen in de Russische bestendigheid tegen rampen dan in de Nederlandse. Dat volk heeft de gruwelijkste omstandigheden zonder morren overleefd, terwijl wij na tachtig jaar nóg niet zijn uitgeklaagd over dat éne tulpenbollenhongerwintertje. Kortom: het tasje met melk, sardientjes, jam, paspoort en trouwboekje ligt onder aan de trap. Het paard staat klaar in de gang. Ik heb alleen nog geen gasmasker voor hem, maar ik hoop dat onze overheid dáár toch tenminste wel in zal voorzien. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/bij-mij-staan-geen-zes-flessen-water-klaar-maar-wel-melk-sardientjes-jam-ik-heb-alleen-nog-geen-gasmasker~bf8a4b28/</guid>
      <pubDate>Tue, 2 Dec 2025 00:00:00 +0100</pubDate>
    </item>
    <item>
      <title><![CDATA[De moeder in de Bijenkorf schudde haar hoofd. ‘Het was hier vroeger zó gezellig’]]></title>
      <description><![CDATA[<p>Een hevige regenbui had me vanaf het Rokin de Bijenkorf binnengejaagd. Terwijl ik druipend de Buienradar raadpleegde spuugden de draaideuren nog twee vrouwen uit, moeder en dochter ongetwijfeld, die met hun spitse neuzen en frisse gezichten sprekend leken op Jans en Karlijn, uit Jan, Jans en de kinderen. Alleen, in die onuitroeibare strip blijven Jans en Karlijn eeuwig 40 en 16, en deze vrouwen liepen tegen de 65, respectievelijk 35. “Jeetje,” zei de moeder terwijl ze verbaasd om zich heen keek, naar de tassen van 2300 euro, de bewakers met oortjes en de hordes Aziatische toeristen. “Wat is het hier veranderd, zeg!” Ze had een licht West-Fries accent. De dochter trok een gelijkhebberig mondje en antwoordde: “Ik zéí het toch, mam. Net de taxfree-afdeling op Schiphol. Zullen we meteen maar weer weggaan? Ik wou bij de Uniqlo kijken voor een jas...” Maar de moeder schudde haar hoofd. “Het was hier vroeger zó gezellig,” zei ze bedroefd. “Een soort sprookje. Ik weet nog dat ik als kind weleens mee mocht met mijn moeder. ‘Naar Amsterdam’ noemde ze dat, maar dat betekende: naar de Bijenkorf. De voorpret alleen al! En als je er dan eindelijk was, die etalages! Ze hadden een sneeuwlandschap met een treintje erin, dat écht rondreed...” Ze glimlachte bij de herinnering. De dochter keek op haar telefoon. Oók naar de Buienradar, zag ik. Regen. De moeder, intussen, praatte vertederd door over de Bijenkorf van weleer. De boeken, het speelgoed, de Franse en Italiaanse mode die je nergens anders kon krijgen, en de levensmiddelenafdeling. “Daar kocht oma voor het eerst een blikje olijven, en we vonden ze helemaal niet lekker, maar dat durfden we niet tegen elkaar te zeggen...” “Mam,” zuchtte de dochter. “Je hebt het nu over de jaren... zeventig of zo?” De moeder knikte sip en zei: “Ik ben later natuurlijk nog weleens terug geweest, maar zo ongezellig als het nu is... O, maar weet je wát we gaan doen? We gaan lekker lunchen, boven in het restaurant!” Haar gezicht klaarde op. “Goed mam,” zei de dochter genadig. Het regende tóch. Ze verdwenen in de richting van de lift. Ik dwaalde nog een minuut of vijf rond tussen al die wezenloze luxe en besloot toen ook boven iets te gaan eten. Dat was een verkeerde beslissing, bleek toen ik de eerste hap nam van een kom waterige, lauwe en bespottelijk dure soep. Een paar tafels verderop zag ik ook de moeder en dochter zitten. De dochter staarde naar haar telefoon. De Buienradar, ongetwijfeld. De moeder beet met lange tanden in een dor saucijzenbroodje en keek ontgoocheld uit het raam. Regen, zover het oog reikte. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-moeder-in-de-bijenkorf-schudde-haar-hoofd-het-was-hier-vroeger-zo-gezellig~bd85732b/</guid>
      <pubDate>Sat, 29 Nov 2025 00:00:00 +0100</pubDate>
    </item>
    <item>
      <title><![CDATA[‘Doe normaal, zeg...’ begon de bakfietsvrouw. ‘Je hebt zeker zelf geen kinderen?’ vroeg een rokende man van een jaar of 60]]></title>
      <description><![CDATA[<p>In de Kinkerstraat wilde ik juist een schoenwinkel binnengaan om pantoffels te kopen voor huisgenoot P. (maat 46) toen de wereld verging. Althans, daar leek het op: er klonk een knal zo oorverdovend als ik nog nooit gehoord had, en ik héb wat knallen meegemaakt in mijn leven, want ik heb twee zoons. Het effect was overdonderend. Een vlucht duiven steeg paniekerig klapwiekend op, omstanders schreeuwden, een peuter in een buggy begon hartverscheurend te huilen; ik kon het allemaal nét horen door de nazingende pieptoon in mijn oren heen. Het leek War of the Worlds wel. Ontreddering alom, maar niemand leek gewond en ook zag ik nergens een ontplofte pinautomaat of opgeblazen auto of zo, en er renden geen boeven weg met bivakmutsen en grote zakken geld over hun schouder (dat laatste was wel een beetje jammer). De oorzaak van die verschrikkelijke dreun werd nu ook duidelijk: een groepje jongens stond voor de ruiten van de Albert Heijn vuurwerk af te steken. En dan geen sterretjes, rotjes of van die gezellige Bengaalse lucifers (die wij als kind mochten aansteken met de brandende sigaretten van onze ouders). Nee, dit was van het allergemeenste, allerverbodenste knalvuurwerk. Het betrof een stuk of zes jongens van een jaar of vijftien, in alle tinten die onze grootsteedse jeugd te bieden heeft. Ze lachten en schreeuwden door elkaar heen. De omstanders, een beetje van de schrik bekomen, begonnen saamhorig te mopperen. Een Surinaamse dame op leeftijd sprak misprijzend van ‘ondeugende jongens’, wat aan de blonde bakfietsmoeder naast haar een schril lachje ontlokte: “Noem dat maar ondeugend,” hinnikte ze. Hier was sprake van babylonische verwarring. Een Hollander gebruikt het woord ‘ondeugend’ uitsluitend nog als likkebaardende omschrijving van een schalks glimlachende vrouw in rood kanten ondergoed, maar in Suriname heeft ‘ondeugend’ nog de letterlijke betekenis: onopgevoed, brutaal, respectloos. Nét toen de rust een beetje weergekeerd was, klonk er nog zo’n knal. Omdat het de tweede was, schrokken we allemaal iets minder (alles went), maar de verontwaardiging steeg en kijk: daar viel het woord ‘kutmarokkaantjes’ al, uit de mond van een dikke vrouw die daar speciaal voor uit haar Canta was gestapt. “Ja, zo ís het toch,” voegde ze eraan toe, en keek polemisch om zich heen. Een paar mensen knikten zwijgend. “Doe normaal, zeg...” begon de bakfietsvrouw. De jongens maakten zich lachend uit de voeten. “Je hebt zeker zelf geen kinderen?” vroeg een rokende man van een jaar of zestig aan de dikke vrouw. “Nee, hoezo?” vroeg ze snibbig. De man nam een trekje van zijn sjekkie en besloot: “Dacht ik al. Moet je luisteren, schat: blank, bruin of zwart, op die leeftijd zijn het allemáál teringlijers.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/doe-normaal-zeg-begon-de-bakfietsvrouw-je-hebt-zeker-zelf-geen-kinderen-vroeg-een-rokende-man-van-een-jaar-of-60~b00c95d6/</guid>
      <pubDate>Thu, 27 Nov 2025 00:00:00 +0100</pubDate>
    </item>
    <item>
      <title><![CDATA[Met Russen aan tafel stal je de complete inhoud van je ijskast uit en hoop je op het beste]]></title>
      <description><![CDATA[<p>Afgelopen weekend had ik mijn Russische vriend Petja te logeren. Ik leerde hem lang geleden kennen in Moskou, toen ik 25 was en hij 20: een ranke, straatarme student met gekwelde blik en woest Beethovenhaar. Inmiddels is hij kunstenaar van enige naam en faam, en bovendien vader van een dochtertje. Hij wilde haar Amsterdam weleens laten zien, dus daar arriveerden ze, met een ernstig vertraagde trein. Het ‘dochtertje’ bleek een grote meid van 17, die zijn rankheid niet geërfd had, maar wel zijn gekwelde blik, waarmee ze voornamelijk naar de grond keek. “Ze is een beetje moeilijk,” verklaarde Petja fluisterend. Ik verstond hem amper, want we hadden elkaar tien jaar niet gezien, en al die tijd had ik geen Russisch gesproken. “Petja, ik ben bang dat mijn Russisch erg slecht is geworden,” zei ik. “Onzin,” antwoordde hij, en begon meteen aan een lange, sombere verhandeling over Russische politiek, met alle moeilijke woorden van dien. Het meisje, intussen, ging zwijgend in een hoekje zitten mokken. Dit zou een héél lang weekend worden, bedacht ik benauwd, terwijl ik de eettafel vol zette met alle lekkernijen die ik in huis had. Je kunt aan Russen niet vragen of ze iets willen eten of drinken, en zo ja wát; je dient de complete inhoud van je ijskast uit te stallen, en daar vervolgens maar het beste van te hopen. Dat viel mee: ze lieten zich de Hollandse delicatessen (paling, haring, boerenkaas, et cetera) goed smaken, en een borreltje ging er ook wel in. Na een paar glaasjes klaarde de stemming op, en tot mijn verbazing merkte ik dat mijn Russisch minder roestig werd. Algauw zat ik het opgefleurde meisje tot in de finesses uit te leggen hoe onze vaderlandse kroketten worden bereid, van het trekken van de bouillon tot het paneren en frituren. “Wat zeurde je nou, je Russisch is uitstekend,” verklaarde Petja. Jazeker, zolang we maar aan tafel bleven zitten eten, en vooral: drinken. De volgende ochtend, in het nuchtere daglicht, verdampte mijn woordenschat tot een schamel “Ik hoop goed geslapen jullie?” en “Jullie naar Rijksmuseum willen?” Bevreemd keek Petja me aan. Er zat niets anders op dan de tafel maar weer zo snel mogelijk vol te zetten, waarna het alcoholische taalwonder zich andermaal voltrok, en ik moeiteloos woorden ophoestte als ‘verantwoordelijkheidsgevoel’, ‘beleidsvorming’ en ‘cacaofantasie’ (dit laatste in verband met onze hagelslag). Zo ging dat drie slopende dagen door. Ze zijn net eindelijk vertrokken, met medeneming van dat pak hagelslag (‘sjokoladnaja krosjka’). Ik lig op de bank uit te hijgen, en te hopen dat hun trein in godsnaam niet weer vertraagd is: anders komen ze terug, en dat overleef ik niet. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/met-russen-aan-tafel-stal-je-de-complete-inhoud-van-je-ijskast-uit-en-hoop-je-op-het-beste~ba1a486f/</guid>
      <pubDate>Tue, 25 Nov 2025 00:00:00 +0100</pubDate>
    </item>
    <item>
      <title><![CDATA[‘Vrouw’ klikte ik, want ik twijfel aan alles, maar dáár niet aan]]></title>
      <description><![CDATA[<p>“Kom, laten we nu eens Sinterklaas vieren zónder die beschamende berg nutteloze verleidingen van de consumptiemaatschappij,” zei ik tegen mijn gezin. “Dit jaar trekken we lootjes, dan hoeven we ieder maar één cadeautje te kopen én te krijgen.” Zo gezegd, zo gedaan; even later appte mijn dochter een linkje rond van de niet geheel verrassend genaamde website ‘lootjestrekken.nl’. Ik dacht aan mijn jeugd. Toen trokken we lootjes met opgevouwen papiertjes in de slakom. Het moest altijd een paar keer opnieuw, omdat er telkens iemand bij zat die zichzelf getrokken had, maar aan dat gedoe heeft de voortschrijdende techniek een eind gemaakt. Handig! Ik wou meteen een virtueel lootje trekken, maar lootjestrekken.nl wilde eerst het een en ander van me weten, bijvoorbeeld mijn verlanglijstje. Nou, geen idee. ‘Wat ben je?’ vroeg de site vervolgens behulpzaam. Gelukkig was het geen open vraag, want dan was ik halsoverkop in een existentiële crisis beland. Nu moest ik simpelweg kiezen tussen ‘Vrouw’, ‘Man’ en ‘Geen van beide’. ‘Vrouw’ klikte ik aan, want ik twijfel aan alles, maar dáár niet aan. Toen wilde de site mijn leeftijd weten, en ook daarin ben ik maar gewoon eerlijk geweest. Een vrouw van 60. Meer kon ik er niet van maken, maar het algoritme wist genoeg, en schotelde mij een hapklaar verlanglijstje voor: Een bio-ethanol tafelhaard. Een aroma-diffuser. Een boek van Lucinda Riley. Een set ‘bewegende ledkaarsen’. Een fles Rituals doucheschuim. Een elektronische lepelweegschaal. Een ‘partykerstspel’. Een drinkschaal voor tuinvogels. Nóg een boek van Lucinda Riley. Een set geurstokjes ‘op basis van Indische roos met eeuwenoude ayurvedische ingrediënten’. Een boek van Suzanne Vermeer. En een draaibare keukenkastorganizer. “Krijgen jullie ook van die wezenloze cadeaus aangeraden?” vroeg ik in de gezinsapp. Mijn zoons, 21 en 24, stuurden foto’s van een schroevendraaierset, Axe deodorant en iets raadselachtigs dat een ‘bierkanon’ heette. Voor mijn dochter van 27 suggereerde de site een vijfpak witte sportsokken en een boek over borrelplankjes. Huisgenoot P. gaf geen antwoord, die zat waarschijnlijk verlekkerd rond te klikken tussen de bouwlampen, romans van Dan Brown en ‘luxe sleutelhangers met dubbele karabijnhaak’. Het sprankje sinterklaasgezelligheid dat in mijn ziel had gesmeuld, doofde sissend, als een vanillegeurkaars in de regen. ‘Vul je verlanglijstje in,’ zeurde de site van lootjestrekken.nl. Een setje van 24 minikerstmutsjes misschien? Een spinnenvanger? Een – ik zweer dat ik het niet verzin – scheetkussen? Ik dacht lang na, en noteerde uiteindelijk als enige wens ‘dat iemand de vriezer voor me ontdooit’. Ziezo, een uitmuntend cadeau. Het zal er wel op neerkomen dat ik die vriezer tóch weer zelf moet ontdooien, maar na een paar slokken uit het bierkanon van mijn zoons gaat dat vast van een leien dakje. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/vrouw-klikte-ik-want-ik-twijfel-aan-alles-maar-daar-niet-aan~b40bc69c/</guid>
      <pubDate>Sat, 22 Nov 2025 00:00:00 +0100</pubDate>
    </item>
    <item>
      <title><![CDATA[Bij de Xenos zag ik een pietenjurkje liggen, met als onderstuk een roze tutu van satijn en gaas]]></title>
      <description><![CDATA[<p>Bij de Xenos zag ik een pietenjurkje liggen. Het onderstuk bestond niet uit de vertrouwde pofbroek, maar uit een roze tutu van satijn en gaas. Allerlei herinneringen drongen zich op. In mijn jeugd was Piet niet alleen zwart, maar ook onomstotelijk een man. Dat wil zeggen: in de iconografie. De werkelijkheid was ingewikkelder. Als kleuter kende ik hem uitsluitend uit prentenboekjes, liedjes en verhalen van (groot)ouders, want het Sinterklaasjournaal bestond nog lang niet, en bovendien hadden wij nog geen tv. Geen spoor van twijfel: Zwarte Piet was een mán, een jonge man, een knecht immers, een wat ongepolijste, krom (Spaans!) pratende, maar trouwe dienaar. Met deze basiskennis ontmoette ik voor het eerst een echte Sinterklaas (dé echte Sinterklaas) van nabij op school, toen ik een jaar of 6 was. Het was een verpletterende ervaring. Sinterklaas was nog majestueuzer en imposanter dan ik me hem had voorgesteld. Zwarte Piet, daarentegen, werd een deceptie. Tot mijn verbijstering waren het er vier. Vier! In mijn kinderbrein was hij altijd in zijn eentje geweest, de onafscheidelijke, unieke sidekick van Sinterklaas. In de liedjes en boekjes kwamen Pieten ook nooit in troepen opdagen. En nu zaten ze opeens overal, in dat klaslokaaltje van juffie Venebosch. Er was meer dat niet klopte. Die Pieten hadden rare stemmetjes. Ze praatten inderdaad krom, maar het waren duidelijk vrouwenstemmen. Eén van de Pieten rook bovendien hevig naar damesparfum (Rive Gauche) en droeg onder ‘zijn’ pofbroek de wijnrode plateaulaarzen van juffie Bakker uit de tweede klas. Mijn geloof was, kortom, flink geknakt. Mijn hele jeugd, en zelfs tot ver in mijn volwassenheid, bleven Pieten gespeeld worden door vrouwen; moeders, oudere zusjes, juffen, complete majorettecorpsen. Bij nader inzien begrijp ik dat ook wel. Mannen hadden indertijd ‘wel wat beters te doen’ en ook geen zin (of vaardigheid) om zich uitgebreid te schminken. Vrouwen waren kleiner, wat een aardig contrast gaf met die boomlange Sinterklaas. En: aan dat zwarte gezicht kon je tóch niet zien wie eronder zat. Dat was nog even lastig, toen die schmink er eenmaal af was. We hebben toen aanvankelijk een korte overgangsperiode gekend van voornamelijk mannelijke Pieten, in het Sinterklaasjournaal en in het wild. Het was anders misschien ook wel wat veel tegelijk geweest, als er opeens alleen maar blozende vrouwengezichtjes onder die klassieke vermomming van zwarte man vandaan waren gekomen. Maar ook die tijden zijn voorbij. Pieten zijn inmiddels openlijk van beide geslachten en er is geen kind meer dat schrikt of van zijn geloof valt bij de aanblik van een vrouwtjes-Piet. Met Sinterklaas ziet ik dat trouwens voorlopig nog niet gebeuren. Maar ja, die droeg altíjd al een jurk. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/bij-de-xenos-zag-ik-een-pietenjurkje-liggen-met-als-onderstuk-een-roze-tutu-van-satijn-en-gaas~b07ead68/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[‘Weet je, het is gewoon asociaal, één oude man in zo’n gigantisch huis’]]></title>
      <description><![CDATA[<p>Omdat het begon te stortregenen, rende ik een koffiebar in de Helmersbuurt binnen, en ging aan een tafeltje zitten naast twee vrouwen van eind veertig. Ze zagen er ‘verzorgd’ uit, zoals dat heet, in zand- en mokkakleurige kleren, met glanzend lang haar (een witblond, een goudblond): ongetwijfeld vielen ze in de categorie ‘uitbaatster van een babyspa of internetboetiekje met sieraden vervaardigd van moedermelk’. Ze hadden een jongetje bij zich van een jaar of 10. Het ventje droeg een Darth Vader- masker, dat hij telkens even op zijn voorhoofd schoof om een slokje appelsap te nemen. Ook had hij een lichtgevend zwaard, waarmee hij vervaarlijk om zich heen zwaaide. “Schei eens uit, Flint,” zei de goudblonde. “Doe dat maar buiten.” Maar ja, buiten regende het. “We moeten zo naar mijn vader,” vervolgde de goudblonde hoofdschuddend. “Man, dat is een toestand, sinds de dood van mijn moeder. Hij zit dus nu in zijn eentje in dat grote huis, hier om de hoek, en hij zorgt dus totáál niet voor zichzelf.” “O, wat zielig! Eet hij niet meer?” vroeg de witblonde. “Wat is hij, begin tachtig?” De goudblonde knikte. “82. Hij eet wel, hoor, hij kookt nog zelf, zo’n beetje. Maar de rótzooi waar die man in leeft... Flint, hou nou op met dat ding!” “Wast hij zich niet meer?” hengelde de witblonde, verlekkerd huiverend. “Jawel, hoor,” antwoordde haar vriendin zuinig, “maar dat huis! Dat staat tot de nok vol troep. Schoenendozen vol God weet wat. En boeken. Stapels, overal. En als ik een beetje probeer op te ruimen, wordt hij woedend. Nee, dat gaat echt niet meer. Hij moet gewoon naar een serviceflat. Maar hij wil pertinent niet.” “Nou, ja, laat ‘m lekker, hij redt zichzelf toch?” vond de witblonde. De goudblonde trok een verbeten mond. “Weet je wat het ook is? Het is gewoon asociaal, één zo’n oude man in zo’n gigahuis. Mijn ouders hebben het in de jaren tachtig gekocht, hè. Nog geen twee ton, voor het hele pand. Gúldens.” “Jezus,” zei de witblonde. “En dat is nu zo’n eh... twee, drie miljoen waard?” “Zoiets,” antwoordde de goudblonde. “Maar dat weet hij niet, hoor. Hij heeft geen idee. Houden zo. Maar intussen zitten wij dus met zijn vieren op die krappe etage in BoLo. En dat vind ik dus ergens toch best wel scheef. Dus ik dacht, hij naar een mooie serviceflat, en dan lekker de bezem door die ouwe zooi, nieuwe keuken erin... nou, je snapt me wel.” De witblonde knikte langzaam. En de goudblonde zei: “Ik moet ervandoor. Kom je, Flint? We gaan naar opa. Vergeet je zwaard niet.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/weet-je-het-is-gewoon-asociaal-een-oude-man-in-zo-n-gigantisch-huis~b72eca4c/</guid>
      <pubDate>Tue, 18 Nov 2025 00:00:00 +0100</pubDate>
    </item>
    <item>
      <title><![CDATA[Daar stond Sonja Barend, zomaar, tussen het voetvolk, in een uiterst smaakvolle jas bij de dokter]]></title>
      <description><![CDATA[<p>Zes uur ’s avonds. Mijn huisarts deelde griepprikken uit, en de rij stond tot een heel eind op straat. Het was donker maar gezellig, alsof we met z’n allen bij de Krijtberg stonden te wachten op het begin van de nachtmis. Peter van Straaten had er een mooie prent van kunnen maken. (Tip voor de huisarts: volgende keer een koek-en-zopie bij de ingang van de praktijk.) Er stonden vooral mensen op leeftijd, soms gearmd met een stokoude vader of moeder. Ik voelde me een jonkie, met mijn 60 jaar. Langzaam schoof de rij naar binnen. Voor me zag ik allerlei oudjes omslachtig grote hoeveelheden kledingstukken uittrekken, jassen, truien, bloezen, tot ze letterlijk in hun hemd stonden. O ja, we moesten onze bovenarm bloot maken. Aan de muur van de wachtkamer hingen drie portretten van Ed van Thijn. Op de eerste foto was hij in de kracht van zijn leven, met die volle zwarte kuif op dat lachende, weldoorvoede hoofd. Op de tweede was hij een stuk ouder en valer, met schamel, grijs haar. Op de derde foto, vlak voor zijn dood, keek hij, met een moeilijk mondje, ineengedoken en somber in de camera. “Confronterend, hè?” zei een man achter me. “Dat is de weg die we allemaal gaan.” Nou, zeg dat wel! Wist die dokter niks leukers voor zijn wachtkamer? Iets met bloemetjes en lammetjes, of zo? Opeens voelde ik me helemaal geen jonkie meer. Hoe lang nog, voor ik zelf kromgetrokken en chagrijnig voor me uit zou zitten te staren? Wat zou ik die griepprik nog nemen? Al die capriolen om Magere Hein zo lang mogelijk om de tuin te leiden... en waarvóór? Om nog een tijdje armzalig door het leven te schuifelen, met allerlei kwalen, en overal hangend vel? Nee, ik moest maar gewoon weggaan, en thuis een borrel inschenken. Maar toen zag ik, bij de kapstok, Sonja Barend staan. Sonja Barend, onze koningin van de talkshow! Zomaar, tussen het voetvolk, bij de dokter! Ze stond juist een uiterst smaakvolle jas aan te trekken. Zelf zag ze er ook al zo geweldig uit. Lang, slank, flink rechtop, met gracieus opgestoken spierwit haar. Herinneringen kwamen boven. Ik was een jaar of 10 en keek naar Sonja’s programma. “Ze wordt wel een beetje oud,” klaagde mijn vader, die vadsig en halfdronken lag mee te kijken. 35 moet ze geweest zijn. Dat vonden mannen toen oud, voor een vrouw. Maar mijn vader is dood en zij leeft, een halve eeuw later, nog steeds. En hoe! Vitaal zag ik haar naar buiten lopen. Morgen gezond weer op. Ik heb die prik tóch maar genomen. Met dank aan Sonja. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/daar-stond-sonja-barend-zomaar-tussen-het-voetvolk-in-een-uiterst-smaakvolle-jas-bij-de-dokter~b4f1e353/</guid>
      <pubDate>Sat, 15 Nov 2025 00:00:00 +0100</pubDate>
    </item>
    <item>
      <title><![CDATA[‘Vorig jaar vierden we toch ook geen Sinterklaas? Heerlijk rustig’]]></title>
      <description><![CDATA[<p>Ik stond lang op mijn beurt te wachten voor de kaaskraam op de markt, die goede zaken doet sinds de kaasboer in de Gerard Dou met pensioen is. Ook het echtpaar voor me in de rij leek me met pensioen, anders sta je niet samen bij de kaasboer: een man en een vrouw van halverwege de zestig, in het soort kleren van mensen die daar niks om geven. Leraren, of journalisten, in ruste. Er passeerde een klein jongetje met een pietenbaret op zijn hoofd. “O ja, Sinterklaas!” zei de vrouw. “De kinderen willen het tóch graag vieren.” “De kínderen?” antwoordde de man op cynische toon. “Het is misschien nog niet helemaal tot je doorgedrongen, maar onze kinderen lopen tegen de dertig.” De vrouw glimlachte teder. “Nou ja, vooral Anouk wil het graag,” zei ze. “Ik denk ook omdat het uit is, met die jongen. Ze zoekt gewoon wat gezelligheid.” “Ik dacht dat we niet meer aan Sinterklaas deden,” zei de man. “Vorig jaar vierden we het toch ook niet? Heerlijk rustig.” De vrouw haalde een zakje drop uit haar jaszak en hield het de man voor. Hij weerde haar af alsof ze hem een schandalig voorstel had gedaan. “Ja, maar vorig jaar zat Anouk in New York met die jongen,” zei ze. “En Tim had ook iets. Maar nu...” Gemelijk keek de man naar de toonbank vol kazen. “Ik verdom het,” zei hij. “Ze schrijven die gedichten tóch allemaal met AI. Ja, ik ook, inmiddels. Maar wat is er dan nog áán?” Daar had hij beslist gelijk in. “Nou,” zei de vrouw, “laten we het dan zonder gedichten doen. Gewoon, een gezellige avond, met cadeautjes. Wil jij de nieuwe Buwalda?” “Nee,” sprak de man. “Erik was erin begonnen en die kwam er niet doorheen. En je kent Erik, die leest Próúst nog voor zijn lol, dus als díe het al taai vindt... Ik wil sowieso geen cadeautjes. Ik heb alles al. En de kinderen doe je ook geen lol met een boek of een sjaal, want het is tóch altijd de verkeerde. Je kunt ze beter gewoon geld geven. Laat ze maar een tikkie sturen, op 5 december.” “Hè, Jeroen, wat nihilistisch nou weer,” zei de vrouw. “Nou, dan weet ik het goedgemaakt. Geen gedichten, geen cadeautjes. Gewoon een gezellige avond met het hele gezin bij elkaar. En wat lekkers. Een glaasje glühwein...” “Ik heb de pest aan glühwein,” vonniste de man. “Die lúcht alleen al. Of er een pan rode kool is ontploft.” De vrouw zuchtte diep. “Nou, een kopje koffie dan,” besloot ze. En, bij wijze van laatste bod: “Met een lekker speculaasje.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/vorig-jaar-vierden-we-toch-ook-geen-sinterklaas-heerlijk-rustig~bd98e0cd/</guid>
      <pubDate>Thu, 13 Nov 2025 00:00:00 +0100</pubDate>
    </item>
  </channel>
</rss>
