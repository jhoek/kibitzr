<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Een eeuw geleden vonden ‘gewone’ mensen vegetariërs een tikje belachelijk]]></title>
      <description><![CDATA[<p>Geamuseerd las ik in de krant</p>
<p>een stuk</p>
<p>over ‘vegan’ sinterklaassnoep, een ‘heerlijk avondje zonder dierlijke ingrediënten’. Marsepein zonder ei, en geen melkchocoladeletters. Hoeveel Nederlanders eten er eigenlijk veganistisch, vroeg ik me af. Ongeveer 1 procent, zo bleek. Dat is niet veel. Nu ik toch aan het googlen was: hoeveel Nederlanders eten er eigenlijk helemaal geen vlees? 20 procent, gokte ik, maar ik zat er mijlenver naast. Slechts 5 procent van de Nederlanders is een echte vegetariër. 95 procent eet vlees.</p>
<p>Ik moest denken aan een opmerkelijk boekje dat ik eerder die week had gekregen van een lezer. Het was van zijn opa geweest, en helemaal stukgelezen. De auteur was Felix Hageman, de titel</p>
<p>Aan den zonkant</p>
<p>. Vaag herinnerde ik me dat Hageman indertijd columnist voor</p>
<p>De Telegraaf</p>
<p>was, een soort Rob Hoogland avant la lettre.</p>
<p>Ik begon te lezen. Het bleken alledaagse, grappige Amsterdamse belevenissen van zo’n honderd jaar geleden. Over hospita’s, roeien, autorijden, honden, en… over vegetarisme. ‘Ik liet me door een vriend introduceren bij een degelijke familie wier leden én vegetariërs én waterkuurlingen waren. (…) alle leden van dit merkwaardige gezin zagen eruit als gebruikte servetten, als kleerenhangers, als eindjes bindtouw, met een kleur als aardappelzakken of grauwe erwten.’</p>
<p>Het vegetarische gezin (‘De Kraalmeyers’) overtuigt de ‘ik’ ervan dat hij ‘vol met kwade vetten’ zit, ‘van onder tot bove vol kwaje sappen, meneer – uw hals is te dik. U mos ook eris ’n maandje of zo viggetariër worde – baat ’t niet, ’t schaadt toch ommers ook niet?’</p>
<p>De ‘ik’ zegt toe, om er vanaf te zijn. Maar zijn nieuwe vegetarische vrienden houden hem in de gaten. Ze zien er niet alleen op toe dat hij driemaal daags een koudwaterbad neemt, maar ze schuiven ook bij hem aan tafel.</p>
<p>‘‘Wat heb je daar?’, vroeg m’n beul. ‘Geldersche worst? Nee man – das verboden waar!’ En hij nam het appetijtelijke schaaltje voor mijn neus weg, liep weer naar de gangdeur, schreeuwde om de juffrouw, en zei tegen ’t mensch: ‘Hoor nu es goed, juf – meneer mag absoluut geen vlees of worst hebben, verstaat u? Dat is z’n dood. ’s Ochtends en om 12 uur geeft u hem ’n eitje, of koek of kaas. Geen vleesch, begrepen?’’</p>
<p>De ‘ik’ gaat er algauw ‘uitzien als een geraamte’, ‘zo angstwekkend mager’ dat zijn goedige, dikke tante ervan schrikt en hem overhaalt een bord snert met vlees te eten. ‘Ik had de strijd opgegeven. Ik deed afstand van alle vegetarische zaligheid en koudwater-geneugten – en binnen drie minuten was ’t bord soep, waren de verrukkelijke, kostbare moppen vlees, geheel verzwolgen.’</p>
<p>De ‘ik’ eet vervolgens een maand lang elke dag een biefstuk en ‘na die maand voelde ’k me weer mens. Ik zat gelukkig weer vol ‘kwaje vette’ en voelde me als herboren. De vale kleur maakte plaats voor een behoorlijke burgermanstint. (…) Ik ben destijds niet overleden. De Kraalmeyers beweren dat dit van ’t koude water en de boonen komt.’</p>
<p>Vegetariër werd men een eeuw geleden niet om redenen van dierenleed, maar voor het eigen welzijn. Wie vegetariër was, dronk vaak ook geen alcohol en deed aan ‘koudwaterbaden’ of andere spartaanse regimes. De meeste ‘gewone’ mensen zagen die levenswijze als overdreven, een tikje belachelijk en (zie Felix Hageman) als ongezond.</p>
<p>Inmiddels zijn de rollen omgedraaid. Niet de vegetariërs, maar de vleeseters gelden als ongezond. Hoe minder vlees, hoe beter; niet alleen voor de dieren, maar ook voor onszelf. (Is dat eigenlijk een absolute medische waarheid of meer een overtuiging?)</p>
<p>Maar feit is dat nog steeds bijna iedereen in Nederland vlees eet. Dan is een ‘vegan Sinterklaasavond’ misschien toch een beetje vergezocht.</p>]]></description>
      <guid>https://volkskrant.nl/cultuur-media/een-eeuw-geleden-vonden-gewone-mensen-vegetariers-een-tikje-belachelijk~be736848/</guid>
      <pubDate>Fri, 2 Dec 2022 00:00:00 +00:00</pubDate>
    </item>
    <item>
      <title><![CDATA[De vrouw behoorde tot het benijdenswaardige soort mensen dat onbevangen vreemde talen spreekt zonder kennis van zaken]]></title>
      <description><![CDATA[<p>In de boemeltrein naar Haarlem zat ik, de stad van mijn jeugd. In de stoelen naast me zat een stel Duitse toeristen met een zoontje van een jaar of 5. Het waren niet van die kuilengraverige, dijenkletsende Bratwurst-Duitsers, maar zachtaardige hipsters met wollen mutsjes, die vredig partjes bruin verkleurde appel zaten te eten uit een klimaatbestendig trommeltje. Het kind, met schouderlang vlasblond haar, had een onduidelijk speelgoedbeest op schoot.</p>
<p>Tegenover me zat een tanige vrouw van een jaar of 60 vertederd naar het jongetje te kijken. Ze droeg een fuchsiaroze regenjas en een grote, zware bril. Ze boog zich over naar het kind en joelde: ‘Was ein schön knoeffeltier hast du! Was ist das?’ Ze behoorde tot het benijdenswaardige soort mensen dat onbevangen vreemde talen spreekt zonder kennis van zaken.</p>
<p>Het jongetje klemde het speelgoed geschrokken tegen zijn borst, maar zijn moeder antwoordde vriendelijk: ‘Ein Maulwurf. Zeig’ mal deinen Maulwurf, Julian!’ Aarzelend toonde het jongetje het pluchen dier, dat inderdaad spitse, mol-achtige gelaatstrekken vertoonde.</p>
<p>‘Ah, ein mol!’, riep de vrouw uit. Het jongetje keek schuw naar zijn ouders, maar die glimlachten geruststellend. ‘Wir haben hier in Holland ein zeer beroemd knoeffeltier’, ging de vrouw voort. ‘Sie heisst Nijntje. Nijntje ist ein...’ Ze dacht na, schudde haar hoofd, hief haar hand achter haar hoofd en maakte een V-teken. Het jongetje keek alsof hij het in Keulen hoorde donderen, maar zijn moeder vroeg welwillend: ‘Ein Hase?’ De vrouw knikte enthousiast. ‘Ja, ein Hase!’, riep ze uit.</p>
<p>Nu is Nijntje natuurlijk geen haas. Zelfs geen konijn. Nijntje is een sjabloon, een</p>
<p>Kaninchen ohne Eigenschaften</p>
<p>, met die twee domme stippen als ogen en, in plaats van een fatsoenlijke snuit, dat enge kruisje, als de uit protest dichtgenaaide mond van een demonstrant tegen een fout regime.</p>
<p>‘Neintsche?’, vroeg de vader van het jongetje vriendelijk. ‘Nein, nein, Nijntje!’, riep de vrouw terug. Het jongetje kroop tegen zijn moeder aan, die op haar beurt een voorzichtig ‘Naaintsche?’ probeerde.</p>
<p>‘Aber kennst du Nijntje denn nicht?’, vroeg de vrouw ontzet. ‘Sie ist doch sehr beroemd bei kienderen. Sie hat viele avontoeren. Auch in Artis. Artis had trouwens auch sein eigen tier, Artis de Partis. Auch sehr beroemd. Ja, was ist Artis de Partis eigenlich für Tier? Ein sort von Aap, denk ich.’ Al pratende had ze een zakje drop uit haar tas tevoorschijn gehaald en hield dat het jongetje voor. ‘Willst du ein dropje?’</p>
<p>Het jongetje schudde angstig zijn hoofd. De ouders glimlachten beklemd. De trein boemelde.</p>
<p>Ja, Haarlem is een mooie stad, maar nét iets te ver weg.</p>]]></description>
      <guid>https://volkskrant.nl/nieuws-achtergrond/de-vrouw-behoorde-tot-het-benijdenswaardige-soort-mensen-dat-onbevangen-vreemde-talen-spreekt-zonder-kennis-van-zaken~baa3667e/</guid>
      <pubDate>Wed, 30 Nov 2022 00:00:00 +00:00</pubDate>
    </item>
    <item>
      <title><![CDATA[Wat staat ons nog te wachten? Drugsdealers met Black Highday? Begrafenisondernemers met Black Dieday?]]></title>
      <description><![CDATA[<p>Station Amsterdam Centraal, in de regen. Ik wilde juist in de tram stappen toen ik een hand op mijn arm voelde. Ik draaide me om en keek in het gezicht van iemand die mijn oma een ‘Indische dame’ genoemd zou hebben. Ze was een kleine, tengere vrouw van 75, met vriendelijke bruine ogen.</p>
<p>‘Mag ik u iets vragen?’, vroeg ze. ‘Weet u of deze tram stopt bij het Spui?’ Ik antwoordde bevestigend, en liet haar voorgaan, de tram in. Ik zag er blijkbaar uit als iemand die weet waar trams stoppen, bedacht ik tevreden; toch meegenomen.</p>
<p>De tram was vol: we moesten staan. Weer legde de dame haar hand op mijn arm, en sprak met een vertrouwelijk lachje: ‘Ik ga gezellig naar de Bonnetterie. Daar ben ik al tien jaar niet geweest. Ziet u, ik woon in Assen, maar daar is het toch een beetje... nou ja, u begrijpt me. En bij de Bonneterie slaag ik altijd.’</p>
<p>Ik schrok. De Bonneterie, ooit een beroemd modewarenhuis, bestaat al zeker vijf jaar niet meer; in dat pand zit nu een filiaal van H&M. ‘Mevrouw...’, begon ik, maar ze hoorde me niet . ‘En nu is het Black Friday’, ging ze voort. ‘Dan is alles een stuk voordeliger.’ Ik knikte, en zuchtte inwendig. Het was al de hele week Black Friday, feest voor de inhalige detailhandel, aanleiding voor de lulligste woordspelingen als ‘Black Tieday’ bij de herenklerenwinkels, en ‘Black Flyday’ bij de reisbureaus.</p>
<p>Het wordt elk jaar erger. Wat staat ons nog te wachten? Banketbakkers met Black Pieday? Snackbars met Black Fryday? Drugsdealers met Black Highday, psychiaters met Black Cryday en begrafenisondernemers met Black Dieday. Maar niet doordraven, ik moest die oude dame het slechte nieuws vertellen.</p>
<p>‘Mevrouw, het spijt me zo, maar de Bonneterie is er niet meer’, zei ik. Ze sloeg haar gehandschoende hand voor haar mond. ‘Meent u dat nou? Dat is óók wat.’ Ze schudde ongelovig haar hoofd. ‘Er zijn nog een heleboel andere winkels, hoor’, troostte ik. ‘Wat heeft u nodig?’</p>
<p>‘Een nieuwe winterjas’, zei ze bedroefd. Ze wees op haar eigen jas, waar werkelijk niets op aan te merken viel. Een prachtige, koffiekleurige wollen jas, zo goed als nieuw. Koopzucht is blijkbaar sterker dan het menselijk verstand. De tram stopte. ‘Dan stap ik hier uit’, zei de dame haastig. ‘Ik ga wel naar de Bijenkorf.’ En, ongerust: ‘Daar is het toch zeker óók Black Friday?’ Ik knikte.</p>
<p>Even later zag ik haar op moeilijke voeten het Damrak oversteken, in de regen. Helemaal uit Assen, op zoek naar een overbodige jas.</p>]]></description>
      <guid>https://volkskrant.nl/nieuws-achtergrond/wat-staat-ons-nog-te-wachten-drugsdealers-met-black-highday-begrafenisondernemers-met-black-dieday~ba3006d5/</guid>
      <pubDate>Mon, 28 Nov 2022 00:00:00 +00:00</pubDate>
    </item>
    <item>
      <title><![CDATA[Bol.com blééf maar zeuren dat ik ‘Zuid-moeders breken niet’ moest lezen. Waar had ik dat aan verdiend?]]></title>
      <description><![CDATA[<p>Bij Bol.com heb ik een abonnement op een virtuele bibliotheek. Voor een tientje per maand mag ik zo veel boeken lezen als ik maar wil. Dat is ideaal, want slechte boeken kan ik dan na dertig teleurstellende pagina’s gewoon links laten liggen zonder dat het zonde is, en van elk fijn boek kan ik mezelf tevreden wijsmaken dat ik het ‘gratis’ gelezen heb.</p>
<p>Ik lees daar dus van alles door elkaar, hebberig als een kind met een koektrommel, een Vestdijkje hier, een Couperusje daar, Ted van Lieshout, Nicolien Mizee, Geert Mak… Prima geregeld dus, alleen: ze werken daar bij Bol met algoritmen. Elke keer als ik mijn virtuele bibliotheekje opensla, schuiven die algoritmen mij boeken onder mijn neus waarvan ze vinden dat ik die moet lezen, zogeheten ‘aanbevolen e-books’.</p>
<p>Op zich geen probleem. Daar heb je Paulien Cornelisse, altijd leuk, een Carmiggeltje, gezellig, Cindy Hoetmer, hè ja. Wel jammer (en ook een beetje dom van Bol) vind ik dat ze me voortdurend mijn eigen bundeltjes aanraden. Ik zit dan telkens, helemaal alleen achter mijn bureau, te blozen van gêne.</p>
<p>Maar het kan nog erger. Al wekenlang duwt Bol me het werkje</p>
<p>Zuid-moeders breken niet</p>
<p>onder mijn neus, van Kimberley Klaver. Ik had nooit van haar gehoord, maar die naam allitereert lekker, net als bij de Kardashians. Het omslag, hemelsblauw met een roze flamingo erop, deed chicklit vermoeden.</p>
<p>‘Kersverse moeder Poppy moet zich staande houden in Amsterdam-Zuid, waar de moedermaffia heerst en alles perfect lijkt. Maar niets is minder waar…’ stond er onder het geknakte nekje van de flamingo (flamingo’s breken blijkbaar wél). Google sprak, desgevraagd, van een ‘bestseller’ en Bol blééf maar zeuren dat ik</p>
<p>Zuid-moeders breken niet</p>
<p>moest lezen. Nou, vooruit dan maar.</p>
<p>‘Voor de sterren in de hemel die mij hebben geleerd wat echt belangrijk is in het leven’, is de opdracht. Dat is weer eens wat anders dan ‘Voor Henk, zonder wiens engelengeduld dit boek er nooit was gekomen’, maar wát er dan zo belangrijk was in het leven laat Klaver wijselijk in het midden.</p>
<p>Ik las. Het verhaal begint met een terugblik (‘Ik kijk nog één keer om naar de slaapkamer. De kamer die onze liefde symboliseert’), maar dan worden we ook in het heden gesmeten. Poppy, een fotografe uit Maastricht, belandt zwanger en al met haar ‘grote liefde’ Alex (‘beroemd chef-kok’) in Amsterdam-Zuid (‘De diversiteit van de stad biedt een prachtige arena voor mijn fotografiewerk’).</p>
<p>Poppy (‘Shit, ik moet echt gaan shoppen voor babyspullen. Ik ben over iets meer dan twee maanden uitgerekend’), die Poppy dus, heeft een ‘vrije, spirituele opvoeding’ gehad en past dus niet helemaal in het Amsterdam-Zuid ‘van schone schijn, botox, roddels en rijkdom’. Toch sluit ze vriendschappen, bijvoorbeeld met de ‘bloedmooie’ Bobby. ‘Ik dacht, ik stel me even voor. Ik ben dus Bobby en dat is grappig want ik heb grote boobies.’ Ja, grappig.</p>
<p>Amsterdam-Zuid blijkt een mijnenveld, vol vrouwen op hoge hakken in dure auto’s die niets liever doen dan coke snuiven, met geld smijten en gemeen doen tegen Poppy (inmiddels bevallen van zoontje Wolf). ‘Geniet nog maar even van deze avond want verder ben je nergens meer welkom.’</p>
<p>Nou, en dan gaat Poppy door het lint: ‘Mensen rennen en springen weg. Een dienblad met kristallen glazen champagne valt over de Birò heen. Ik hoor gegil en kreten om hulp, maar ik stop niet en handel op de automatische piloot.’</p>
<p>Ach, Poppy toch. Het ís ook echt veel leuker in Maastricht.</p>
<p>Maar zeg eens, Bol.com: waar heb ik dit aan verdiend?</p>]]></description>
      <guid>https://volkskrant.nl/cultuur-media/bol-com-bleef-maar-zeuren-dat-ik-zuid-moeders-breken-niet-moest-lezen-waar-had-ik-dat-aan-verdiend~bef7645f/</guid>
      <pubDate>Fri, 25 Nov 2022 00:00:00 +00:00</pubDate>
    </item>
    <item>
      <title><![CDATA[Een wollen trui is warmer dan een katoenen hemdje. Waardevolle informatie in deze barre tijden]]></title>
      <description><![CDATA[<p>Wie zich warm aankleedt krijgt het niet snel koud; je moet het even weten.</p>
<p>In de krant</p>
<p>kwam er van de week een thermofysicus aan te pas, Boris Kingma, die vond dat wij ‘zijn verleerd hoe we onszelf goed warm kunnen houden’. Jeetje, wat dom van ons! Wat nu?</p>
<p>Daar was gelukkig Johanna Louwagie, ‘industrieel ingenieur bij de Textielgroep van de Universiteit Gent’. Volgens haar is het belangrijk om te ‘ontdekken waar je eigen warmtelekken zitten. Zit je hemd niet goed in je broek of zijn je mouwen te wijd? Hier verlies je potentieel veel warmte door.’ Wist u niet, hè?</p>
<p>Maar écht interessant werd het artikel pas bij de derde deskundige, Kris De Decker. Hij legde uit hoe het isolerend vermogen van een kledingstuk wordt uitgedrukt in ‘clo-waarden’. Die ‘worden bepaald door de dikte, het materiaal, en de mate waarin het kledingstuk bedekt’. Met andere woorden: een wollen trui is warmer dan een katoenen hemdje. Waardevolle informatie in deze barre tijden.</p>
<p>Gefascineerd las ik verder. ‘Omdat clo-waarden zijn bedacht door het Amerikaanse leger, komt een kledingisolatie van 1 clo overeen met een typische uitrusting van een militair uniform, inclusief ondergoed. Draag je dit, dan heb je een binnentemperatuur van 21 graden nodig om comfortabel tv te kijken.’</p>
<p>Ik zag die soldaten voor me, hangend op de bank bij 21 graden in hun uniform, mét ondergoed, althans, dat hopen we dan maar. Er rezen vragen, zoals: heeft het Amerikaanse leger niks beters te doen dan comfortabel tv kijken? Maar vooral: 21 graden? Is dat niet erg warm? Was hier misschien iets misgegaan bij het omrekenen van de Amerikaanse graden Fahrenheit naar onze Celsius?</p>
<p>Na enig speurwerk naar internationale ‘clo-waarden’ vond ik de Amerikaanse kamertemperatuur voor tv-kijkende soldaten in uniform: 71 graden Fahrenheit. Dat is nog warmer dan ik had gevreesd, namelijk 21,6 graden Celsius. Eenentwintig komma zes graden! Zelfs mijn 83 jaar oude, kouwelijke moedertje trekt dan puffend haar vestje uit.</p>
<p>Ergernis maakte zich van mij meester. In ons huis staat de thermostaat op 19. En die Amerikaanse soldaten zitten, aan de andere kant van de oceaan, op hun luie reet in die smoorhitte tv te kijken terwijl ons klimaat naar de gallemiezen gaat? Stelletje watjes! Waarom tijgeren ze niet door de sneeuw, om te wennen aan ijzige veldslagen tegen Poetin, in de Siberische toendra’s?</p>
<p>Nou, ik doe niet meer mee. Ik ga een klimaatverslindende terraslamp kopen voor op het balkon. Zelf vind ik het veel te warm onder zo’n ding, maar mijn katten zijn er vast blij mee.</p>
<p>Die stumpers hebben immers geen ondergoed.</p>]]></description>
      <guid>https://volkskrant.nl/nieuws-achtergrond/een-wollen-trui-is-warmer-dan-een-katoenen-hemdje-waardevolle-informatie-in-deze-barre-tijden~b5173690/</guid>
      <pubDate>Wed, 23 Nov 2022 00:00:00 +00:00</pubDate>
    </item>
    <item>
      <title><![CDATA[Om mijn aanwezigheid in Moskou een schijn van relevantie te verlenen kocht ik een camera]]></title>
      <description><![CDATA[<p>Op het journaal zag ik een reportage: jongeren, opgegroeid met de gemakken van digitale fotografie, herontdekken het ouderwetse fotorolletje. Stuntelig zag ik die jongelui aan hun toestel frommelen. ‘Af en toe vergeet je wat je geschoten hebt en dan krijg je bij het ontwikkelen die verrassing’, zei een jongeman opgetogen, en een meisje sprak van ‘een bepaalde rauwheid die ik heel vet vind’.</p>
<p>Ik dacht terug aan mijn eigen fotocarrière. In 1991 werd huisgenoot P. door</p>
<p>De Telegraaf</p>
<p>als correspondent naar de toenmalige Sovjetunie gestuurd. Omdat ik niets beters te doen had, ging ik mee, en om mijn aanwezigheid in Moskou een schijn van relevantie te verlenen kocht ik een camera. Een analoge, uiteraard, want er was niks anders.</p>
<p>Zo begeleidde ik P. op zijn reizen, en maakte foto’s van wat er zoal te zien viel. Die foto’s waren erg slecht, maar dat vonden ze bij</p>
<p>De Telegraaf</p>
<p>niet erg. Ze drukten die foto’s gewoon af, en ze betaalden me er ook nog voor! Ja, het waren mooie tijden voor talentloze freelancers.</p>
<p>We reisden wat af. Zo fotografeerde ik de meest uiteenlopende dingen en mensen, waaronder een bevroren waterval in Kirgizië, een abortus in een groezelige kliniek, de onder het puin bedekte lijken in het stadje Neftegorsk na een aardbeving, en de bestorming van het Moskouse parlementsgebouw in 1993.</p>
<p>Ik herinner me een bezoek aan Oefa, de troosteloze hoofdstad van de republiek Basjkortostan, waar iedereen ziek werd van het drinkwater, dat chronisch met dioxine werd vergiftigd door een slordige chemische fabriek. Ik fotografeerde een lijkgrauwe, maar laconieke Oefanees, bij de kraan in zijn sovjetkeukentje, die grijnzend verklaarde ‘Ik drink al mijn hele leven dioxine, en ik heb nergens last van.’</p>
<p>En die rendieren. We waren in Siberië voor een reportage over rondtrekkende rendieren die daar alomtegenwoordig zouden zijn. Dat viel tegen. Na een week hadden we nog geen rendier gezien. Jammer, maar we moesten terug. Op de laatste avond werden we te eten genood door onze gids. Toen ik zijn badkamer binnenliep om mijn handen te wassen lag daar, in de badkuip, een gigantisch dood rendier, tong uit de bek als in een stripverhaal. Een deel van hem werd even later opgediend als avondmaal. Ook van dat rendier maakte ik foto’s.</p>
<p>‘Een bepaalde rauwheid’, zeg dat wel. Ik heb geen idee waar al die foto’s zijn gebleven. Wat zou ik ze graag nog eens terugzien! Ja, tegenwoordig heb ik een smartphone, waarmee ik zo veel foto’s kan maken als ik wil. En dat doe ik ook.</p>
<p>Maar helaas: die zijn het terugzien niet waard.</p>]]></description>
      <guid>https://volkskrant.nl/nieuws-achtergrond/om-mijn-aanwezigheid-in-moskou-een-schijn-van-relevantie-te-verlenen-kocht-ik-een-camera~bc357d4a/</guid>
      <pubDate>Mon, 21 Nov 2022 00:00:00 +00:00</pubDate>
    </item>
    <item>
      <title><![CDATA[Als blogger Teunie zich erdoorheen slaat met die horde kinderen, dan moet het mij ook lukken – dacht ik vaak]]></title>
      <description><![CDATA[<p>Dwepen ligt niet in mijn aard, maar ik maak graag een uitzondering voor Teunie. Al vele jaren volg ik haar blog ‘Eenvoudig leven’, met verbazing, bewondering en soms ook deernis. Teunie Luijck heet ze, en ze heeft tien kinderen, die ik op dat blog heb zien opgroeien.</p>
<p>Tien kinderen! Luiers, zwemles, verjaardagsfeestjes, brillen, beugels, huiswerk, blokfluiten ad(h)d, eetstoornissen, kapotte fietsen, het gewone opvoedwerk: maar dan keer tien. Alleen al van dat meelezen op dat blog werd ik soms zó uitgeput dat ik even moest gaan liggen.</p>
<p>Inmiddels zijn bijna al haar kinderen getrouwd (behalve kleine Henk, maar die is ook alweer 16: ik ‘ken’ hem al vanaf zijn 3de) en verschijnt het ene na het andere schattige kleinkind op Teunies blog. ‘Waar blijven míjn kleinkinderen?’, schreeuw ik dan telkens naar mijn eigen nageslacht, dat bitter weinig aanstalten maakt.</p>
<p>Dat laatste is natuurlijk mijn eigen schuld. Teunie heeft haar kinderen als goede christenen opgevoed in de biblebelt, terwijl de mijne hier in Sodom aan de Amstel louter voor hun zondige pleziertjes leven, zoals ze dat van hun ouders hebben afgekeken. Teunies kinderen zijn de koning te rijk met een kommetje zelfgemaakte vla, terwijl de mijne zich na het eten op de scooter naar de luxe Italiaanse ijswinkel spoeden.</p>
<p>Teunie is de koningin van wat met een lelijk woord ‘consuminderen’ heet. Dat kan ook haast niet anders, als je zoveel kinderen moet voeden, kleden en schoeien van één bescheiden inkomen, in Teunies geval dat van haar man Willem. Tussen al dat kindergedoe door houdt ze ook nog een moestuin bij, spint haar eigen wol, breit sokken, houdt bijen en bakt haar eigen brood.</p>
<p>En ze schrijft dus dat blog. Dat blog dat mij altijd op de been heeft gehouden in moeilijke tijden. Want, dacht ik geregeld, als Teunie zich erdoorheen slaat met die horde kinderen, dan moet het mij ook lukken met die schamele drie stuks en zonder moestuin, spinnewiel of breipennen.</p>
<p>En nu heeft ze ook nog een kookboek geschreven.</p>
<p>Eenvoudig lekker</p>
<p>heet het. In haar voorwoord legt Teunie uit hoe ze in financieel moeilijke tijden met een snelgroeiend gezin noodgedwongen leerde te koken met de seizoenen, met basisingrediënten (dus geen pakjes en zakjes), door zo veel mogelijk zelf te doen en niks weg te gooien. Dat bleek, een niet onaardige bijkomstigheid, ook nog eens beter voor het klimaat.</p>
<p>Het boek ligt voor me en vervult me met een mengsel van herkenning en vertedering. Het ‘aardbeientaartje met gele room’, met aardbeien uit eigen tuin. De gevulde eitjes (met kerrie!). Geglaceerde worteltjes, zoals ik die vijftig jaar geleden bij mijn oma kreeg. Aspergesoep, waarbij Teunie spijtig verzucht: ‘Het is en blijft natuurlijk een heel dure groente.’</p>
<p>Lammetjespap! Ach, wat vond ik dat heerlijk als kind. Ontbijtkoek, appeltaart, poffertjes, zelfgemaakte advocaat, tijmsiroop voor de zere keel. Koekjes met half boter en half margarine (‘Je hebt dan de heerlijke roombotersmaak, maar door de margarine blijven de koekjes beter in vorm in de oven’).</p>
<p>Het boek bevat weinig vleesgerechten (Teunie is een slagersdochter, maar kookt meestal vegetarisch), maar wel spotgoedkope schotels van overgebleven aardappelen, plaatpizza’s en pasta met zalmsnippers die Teunie een tikje beschaamd ‘best luxe’ noemt, ‘zeker als je er dan ook nog vlokken Parmezaanse kaas over strooit’.</p>
<p>Nee, veel buitenissigs staat er niet in</p>
<p>Eenvoudig lekker</p>
<p>, maar de vlag van de titel dekt beslist de lading: alle recepten zijn inderdaad zowel eenvoudig als heel lekker. Wie het boek leest, leert bovendien dat je met een beetje inzet ‘klimaatneutraal’ kunt koken voor heel weinig geld.</p>
<p>Toch handig, in deze barre tijden.</p>]]></description>
      <guid>https://volkskrant.nl/cultuur-media/als-blogger-teunie-zich-erdoorheen-slaat-met-die-horde-kinderen-dan-moet-het-mij-ook-lukken-dacht-ik-vaak~b9b620ad/</guid>
      <pubDate>Fri, 18 Nov 2022 00:00:00 +00:00</pubDate>
    </item>
    <item>
      <title><![CDATA[Ja, wij mensen gaan er allemaal aan. Jammer, maar zo leuk waren we nou ook weer niet]]></title>
      <description><![CDATA[<p>Toen ik de supermarkt uitliep zag ik onder de bomen van het Museumplein drie kleine gestalten rondscharrelen. Eekhoorntjes? Ja, dat zou gezellig zijn, maar het bleken ratten. Ratten zijn ook gezellig trouwens. Ik bewaar dierbare herinneringen aan wijlen onze Polly en Miep, die zo vrolijk tsjilpend een ei konden pellen, ach, met die snoezige handjes!</p>
<p>Even later zag ik een vierde rat de Van Baerlestraat oversteken, haastig maar niet paniekerig, minuscuul iPhonetje in de linkervoorpoot, papieren koffiebekertje ter grootte van een vingerhoed in de rechter, in de richting van de halte van lijn 3. ‘Mama, kijk!’, riep een klein jongetje enthousiast wijzend, maar zijn moeder trok hem weg, als van een uitslaande brand.</p>
<p>Ook huisgenoot P. heeft het niet op ratten. ‘Maar ze lijken toch sprekend op eekhoorntjes?’, placht ik bezwerend te zeggen als hij weer eens met afschuw toekeek hoe die goeie Miep zich knus op mijn schouder nestelde, heur snorharen kietelend in mijn hals. Maar nee. ‘Die stáárt’ gruwde hij dan. ‘Die kale, geschubde staart...’</p>
<p>Je kunt iemand niet discrimineren om zijn staart, vind ik. Trouwens, die eekhoorntjes zitten in het openbaar altijd wel zo kneuterig aan nootjes te knabbelen, maar ik heb ook eens een reusachtige eekhoorn een muis zien opvreten. Het zijn stiekem gewoon bloeddorstige kannibalen, met hun schijnheilige, pompeuze pluimstaart, die vast ook nog krioelt van de vlooien.</p>
<p>‘Bon appétit, jongens’ zei ik dus vriendelijk tegen de ratten onder de bomen van het Museumplein. Ze keken even schichtig op van hun platgetrapte frikandelbroodje, en ik vervolgde mijn weg in de richting van de ijsbaan tegenover het Rijksmuseum. Die wordt daar elk jaar rond deze tijd geïnstalleerd, weer of geen weer. Het was trouwens zonnig en windstil, ideaal schaatsweer op zich, alleen een graad of 15 te warm.</p>
<p>‘Dit kán toch niet?’, riep een meisje van een jaar of 20 schril uit. ‘Een kunstijsbaan, terwijl de aarde opwarmt?’ De jongen naast haar sprak sussend: ‘Dat is vast geen echt ijs, maar plexiglas of zo...’ Tsja. Naast de ijsbaan bevond zich overigens een caféterras met gloeikachels. Het meisje keek ernaar, sprakeloos van woede.</p>
<p>Ja, met dat klimaat loopt het ongetwijfeld slecht af. Wij, mensen, gaan er allemaal aan. Jammer, maar zo leuk waren we nou ook weer niet. Ik passeerde andermaal de scharrelende ratten onder de bomen. Die zullen zich wel redden, dacht ik, ook als wij allemaal dood zijn. Ze moeten dan wel even zelf frikandelbroodjes leren bakken, maar ratten zijn heel slim, dus dat komt wel goed.</p>
<p>Zalig zijn de kalen van staart; zij zullen de aarde beërven.</p>]]></description>
      <guid>https://volkskrant.nl/nieuws-achtergrond/ja-wij-mensen-gaan-er-allemaal-aan-jammer-maar-zo-leuk-waren-we-nou-ook-weer-niet~bbf67cc7/</guid>
      <pubDate>Wed, 16 Nov 2022 00:00:00 +00:00</pubDate>
    </item>
    <item>
      <title><![CDATA[Wanneer is dat gewraakte Hanky Panky Shanghai eigenlijk de Nederlandse kleuterscholen binnengeslopen?]]></title>
      <description><![CDATA[<p>Er is de laatste tijd nogal wat te doen over het kinderliedje</p>
<p>Hanky Panky Shanghai</p>
<p>. Ik kende het niet. Aanvankelijk dacht ik dat het een verbastering was van</p>
<p>Hansje Pansje kevertje</p>
<p>(dat, op zijn beurt, een vrije vertaling is van</p>
<p>Itsy Bitsy Spider</p>
<p>; een kevertje op een hek is iets anders dan een spin in een regenpijp, maar beide diertjes verrichten dezelfde sysifusarbeid, en vormen daarmee ongetwijfeld een wrede metafoor voor het menselijk tekort.)</p>
<p>Hanky Panky Shanghai</p>
<p>bleek, bij navraag, gezongen te worden op de wijze van</p>
<p>Happy Birthday to You</p>
<p>. Daarbij worden de ogen tot spleetjes getrokken, tot begrijpelijke verbijstering van de aanwezige kinderen van Aziatische komaf.</p>
<p>Ja, allemaal goed bedoeld, maar stel: je bent als Hollands kind op een Chinees schooltje terechtgekomen. Dan zou je toch ook schrikken als je in een kring werd toegezongen met</p>
<p>Grutje mutje, Den Bosch</p>
<p>of</p>
<p>Prachtig tachtig, Gouda</p>
<p>door een klas vol Chinese kindertjes die met hun vingers hun ogen wijd opensperren?</p>
<p>Wanneer is dat gewraakte</p>
<p>Hanky Panky Shanghai</p>
<p>eigenlijk de Nederlandse kleuterscholen binnengeslopen? Het moet na mijn kleutertijd geweest zijn (toen de doodenkele niet-blonde kleuter gemakshalve door zijn vriendjes met ‘poepchinees’ werd aangesproken), maar niet véél later. Enig zoekwerk leidde naar de late jaren zeventig. Het lied werd indertijd ongetwijfeld juist beschouwd als een symbool voor de verlichte multiculturele samenleving waarin we toen dachten te wonen. Wéér dat menselijk tekort.</p>
<p>Wat te doen? Liedjes verbieden werkt meestal averechts. Voor je het weet verspreidt zoiets zich als een olievlek, en krijgen we er, ik bedenk maar wat,</p>
<p>Macaroni, ciao ciao</p>
<p>bij, of</p>
<p>Dikke döner, kebab</p>
<p>,</p>
<p>Lekker lekker, couscous</p>
<p>en</p>
<p>No</p>
<p>me gusta, tapas</p>
<p>.</p>
<p>Ik speurde verder en trok onwillekeurig een enorme beerput open. Wat bleek? Er zíjn al meerdere versies van</p>
<p>Hanky Panky Shanghai</p>
<p>! Ik kwam alleen al vier ‘Russische’ varianten tegen:</p>
<p>Balalaika, boem boem</p>
<p>,</p>
<p>Grote bofnof, njet, njet</p>
<p>,</p>
<p>Wladiwostok, njet njet</p>
<p>en</p>
<p>Broodje kofnof, bof bof</p>
<p>. Ik verzin dit allemaal beslist niet. Bij het zingen wordt bovendien kletsend op de knieën geslagen, als bij een Slavische volksdans.</p>
<p>Denk u eens in: die arme Oekraïense en Russische vluchtelingenkinderen! Dan ben je ontsnapt aan Poetins bombardementen, eindelijk veilig in Holland achter een bammetje hagelslag (met schrijnend heimwee naar je vertrouwde broodje kofnof), en dan krijg je ‘grote Bofnof’ naar je hoofd geslingerd!!</p>
<p>En dat terwijl er natuurlijk maar één grote Bofnof is. Hij zit in het Kremlin. Het kan geen kwaad om hem, op veilige afstand, zo nu en dan</p>
<p>Grote Bofnof, njet, njet</p>
<p>toe te zingen. Als dat niet helpt:</p>
<p>Balalaika, boem boem</p>
<p>!</p>]]></description>
      <guid>https://volkskrant.nl/nieuws-achtergrond/wanneer-is-dat-gewraakte-hanky-panky-shanghai-eigenlijk-de-nederlandse-kleuterscholen-binnengeslopen~ba1cb435/</guid>
      <pubDate>Mon, 14 Nov 2022 00:00:00 +00:00</pubDate>
    </item>
    <item>
      <title><![CDATA[Op het omslag trof ik de vertrouwde gelaatstrekken van Heer Bommel en Tom Poes. Op de achterkant: ‘KLIMAATEDITIE’]]></title>
      <description><![CDATA[<p>Op de mat onder de brievenbus trof ik een boekje aan. Op het omslag de vertrouwde gelaatstrekken van Heer Bommel en Tom Poes, de roemrijke naam Marten Toonder en de titel:</p>
<p>De Hopsa’s</p>
<p>. Ik heb, denk ik, zowat alle Bommelverhalen wel gelezen, maar dit kon ik me slechts vaag herinneren (het zijn er ook zo veel!), dus verheugd nam ik het boekje mee naar boven. Iets met betoverd bronwater, toch?</p>
<p>‘KLIMAATEDITIE’, zag ik in grote letters op de achterkant staan. Bij openslaan trof ik dan ook niet gewoon Heer Bommel aan een voedzaam ontbijt of achter het stuur van de Oude Schicht, maar een voorwoord van Marjan Minnesma. Zij is directeur van Urgenda, een stichting die zich inzet voor duurzaamheid. Zij repte over Tata Steel, de Groningse gaswinning en andere uitwassen van het ‘gretige grootkapitaal’, verzuchtte ‘Waar is commissaris Bas als je hem nodig hebt?’ en besloot: ‘De Bommelverhalen kunnen velen (…) inspireren, moed geven en hoop.’</p>
<p>Toen begon het verhaal. Onze antropomorfe lievelingsbeer belandt met zijn (non-binaire?) makkertje Tom Poes per toeval in de Hopsavallei, een lustoord waar de zon altijd schijnt. Er wonen vreedzame, blije wezens, de Hopsa’s, die weinig anders doen dan dansen en fluitspelen. De oorzaak blijkt het water uit de rivier: een heilzame drank, ‘eten, drinken en vrolijk zijn’ tegelijk.</p>
<p>Heer Bommel en Tom Poes genieten een poosje van dat eenvoudige geluk, maar dan besluit Bommel dat hij al dat heerlijks niet voor zichzelf wil houden. ‘Ik vind het niet juist om het hier zo prettig te hebben, terwijl vrienden en bekenden een zorgelijk bestaan in de regen leiden. Het is mijn plicht als heer om iedereen mee te laten genieten, zeg nu zelf.’</p>
<p>Daar komt natuurlijk narigheid van. Voor je het weet staat Professor Prlwytzkofski het Hopsawater te onderzoeken. Ook hij is onder de indruk en ‘toefde een ogenblik op de drempel om een korte hakkendans uit te voeren op de maat van een uitheems lied. ‘Pom, Pomr pomskoja/ Van der Baml inder Bams, o ja’, zong hij. ‘Praw!’, riep hij uit. ‘Een schoner proeving. Deze vloedigheid is wonderbaar! Ik voel mij gans aangenaam vermonterd.’</p>
<p>En ja hoor, daar haasten de Bovenbazen zich al naar de Hopsavallei, want met dat water moet geld te verdienen zijn. Geld, dat altijd alles verpest. ‘De heer Steenbreek begaf zich naar de oever van de rivier en trok een flesje uit zijn zak. ‘Vullen, knaap’, sprak hij koel tot een Hopsa die hem gevolgd was.’</p>
<p>Ook Bul Super en journalist Argus doen een hebzuchtige duit in het zakje, en even later worden de Hopsa’s verjaagd door drommen toeristen die alles plattrappen en de boel vervuilen. Maar dan blijkt opeens het rivierwater zijn geheimzinnige kracht te verliezen…</p>
<p>Het verhaal stamt uit 1974, maar ‘laat zich lezen als een wrange parodie op de klimaatcrisis en het doorgeslagen massatoerisme van vandaag’, aldus de achterflap van het boekje. Ja, dat was wel heel profetisch van Marten Toonder! Of toch niet?</p>
<p>Ik herinner mij 1974 nog heel goed. Ook toen bevonden we ons in het holst van een crisis, al heette het Klimaat toen nog ‘Milieu’. Overal hing die poster van de aardbol, weergegeven als een kaars die opbrandt. Het Wereld Natuur Fonds gooide snoezige, uitstervende panda’s in de strijd. Mijn moeder kookte alleen nog maar zilvervliesrijst met steentjes en onbespoten peentjes, en boycotte de spuitbussen met haarlak waar we allemaal dood van zouden gaan.</p>
<p>Het hielp. Algauw ging het een stuk beter met het Milieu. Maar ja, toen kwam het Klimaat.</p>
<p>Gelukkig hebben we de Bommelverhalen nog, waarin alles altijd wél goed afloopt.</p>]]></description>
      <guid>https://volkskrant.nl/cultuur-media/op-het-omslag-trof-ik-de-vertrouwde-gelaatstrekken-van-heer-bommel-en-tom-poes-op-de-achterkant-klimaateditie~be7d55ea/</guid>
      <pubDate>Fri, 11 Nov 2022 00:00:00 +00:00</pubDate>
    </item>
  </channel>
</rss>
