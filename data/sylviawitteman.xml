<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Om me heen een weids uitzicht op Amsterdam, maar ook: een misselijkmakende afgrond]]></title>
      <description><![CDATA[<p>Ik was op de IJ-pont gestapt, want dat is een leuk uitstapje: lekker fris, op het water, en je bent in een paar minuten in Noord. Daar stond ik dan, met het gevoel alsof ik op vakantie was. Ik drentelde rond, praatte wat met een meeuw, en zag een buitensporig hoog gebouw waar mensen op het dak liepen. ‘Amsterdam Lookout’ stond er op de gevel. “Ga daar maar eens naar binnen,” lispelde het duiveltje op mijn linkerschouder. Hij was vermomd als toerist, met zonnebril en camera, maar onder zijn hawaiibloes glipte zijn gevorkte staart tevoorschijn. “Ik heb hoogtevrees!” riep ik, waarop hij gniffelde: “Nou, daar kom je hier vast in één keer vanaf.” Zijn adem rook naar zwavel. En daar stond ik al, in de rij. Er waren voornamelijk vrolijke jongelui, die hun best deden zo veel mogelijk op hun Instagramposts te lijken, maar er was ook één ouder echtpaar bij; een zware, moeizaam lopende man van een jaar of zeventig die zichtbaar tegen de attractie opzag, en zijn tien jaar jongere vrouw, ook dik, maar lichtvoetiger, in een zuurstokroze luxe joggingpak. Ik betaalde €16,50. Met zijn allen gingen we een lift in. ‘Mensen met epilepsie mogen deze lift niet gebruiken’, stond erbij, op een bordje. Hoopvol keek de man naar zijn vrouw. “Jij hébt geen epilepsie,” sprak ze. Met een spijtige blik slofte hij voort. In de lift waren allerlei lichteffecten te zien waardoor hij nóg sneller leek te gaan. En daar waren we al, helemaal boven, in een grote ruimte die aan alle kanten van plafond tot vloer van glas was voorzien. Om me heen: een weids uitzicht op Amsterdam. Onder me: een afgrond. Mijn hart bonkte, en in mijn oren klonk een steeds luidere pieptoon. “Mooi hè?” grinnikte het duiveltje. De jongelui renden allemaal juichend naar die glazen muren. Sommigen durfden er zelfs tegen te léúnen, zag ik. Het was misselijkmakend. Behoedzaam, naar de vloer kijkend, schuifelde ik er zo ver mogelijk vandaan. Rustig ademen. Rustig. De dikke man intussen had zich op een stoel laten zakken. Hij zag lijkbleek en zweette. Zijn vrouw riep angstig om een glas water, en wuifde hem koelte toe met een folder. “Het gaat wel weer,” blufte hij, maar het glas klapperde tegen zijn tanden. Voor mijn ogen begon het te schemeren. Voetje voor voetje schoof ik terug naar de lift. “Dat was echt de moeite waard, hè?” fleemde het duiveltje, met zijn bedorven adem. Toen ik eindelijk weer buiten stond, heb ik hem van mijn schouder gerukt en in het IJ gesmeten. Maar hij kan vást zwemmen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/om-me-heen-een-weids-uitzicht-op-amsterdam-maar-ook-een-misselijkmakende-afgrond~b3d0c48c/</guid>
      <pubDate>Tue, 6 May 2025 00:00:00 +0200</pubDate>
    </item>
    <item>
      <title><![CDATA[Wat gééft het waar iedereen aan denkt? Zolang ze het maar kunnen opbrengen om die twee minuten hun bek dicht te houden]]></title>
      <description><![CDATA[<p>Nog even over dat herdenken. Mijn ouders hielden er in mijn jeugd geen strakke regels op na wat opvoeden betrof, maar de dodenherdenking namen ze heel serieus: allebei mijn grootvaders hadden in een concentratiekamp gezeten en de vader van mijn moeder was ‘niet teruggekomen’, zoals dat toen heette. Hij was van honger en ziekte gestorven in kamp Sachsenhausen, vlak voor het eind van de oorlog. Mijn moeder was toen vijf. “Jullie opa zat in het verzet,” vertelde mijn moeder. “Daar moeten jullie trots op zijn.” Als kind vond ik dat al onzin, want hoe kon je trots zijn op iets wat je zelf niet gedaan hebt? Ik wist trouwens zeker dat ík nooit in het verzet gedurfd zou hebben. Nee, een heldhaftige opa is beslist geen garantie voor dappere (klein)kinderen. Dat geldt ook voor het omgekeerde. Bij ons in de straat woonde een man die Dolf heette. Eigenlijk heette hij Adolf, beweerden boze tongen, en hij was nota bene midden in de oorlog geboren. Zijn ouders waren dus hartstikke fout. (A)dolf moest dus ook wel een engerd zijn, concludeerde mijn moeder. Ook dat vond ik onzin. Wat kon híj eraan doen? Maar dat de herdenking heel belangrijk was, dat geloofde ik wél. Tijdens de twee minuten stilte deed ik altijd mijn best om aan mijn opa te denken. Hij had zijn jeugd doorgebracht in ‘Indië’, wist ik. Zou hij een aapje hebben gehad? At hij elke dag rijsttafel? Met kroepoek? Vast wel. Mazzelaar... en dan klonk de Last Post, de twee minuten waren voorbij, en tot mijn schrik moest ik constateren dat ik niet aan mijn dode opa had gedacht maar aan lekker eten. Wat erg! Zo ging dat elk jaar. Ik probeerde aan de oorlog te denken, maar droomde telkens weg bij onbenullige details, zoals de beruchte fiets met houten banden (wel handig dat die nooit lek konden raken!) het verlangen een knijpkat te bezitten, of de vraag hoe tulpenbollen smaakten. (Eenmaal volwassen heb ik ze eens klaargemaakt. Ze waren best lekker.) Zo was die dodenherdenking mijn hele jeugd een bron van pijnlijke schaamte. Alle andere mensen konden het wél opbrengen om die twee lullige minuutjes aan de gevallenen te denken. Maar ik niet. Ik heb er altijd over gezwegen. Maar inmiddels begrijp ik dat zo véél mensen aan heel andere dingen denken tijdens die twee minuten stilte. Aan kroepoek, aan hun pas gestorven poes, of aan Gaza. Wat gééft het? Die Gedanken sind frei, nietwaar? Zolang ze het maar kunnen opbrengen om die twee minuten hun bek dicht te houden. Dan is er niks aan de hand. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/wat-geeft-het-waar-iedereen-aan-denkt-zolang-ze-het-maar-kunnen-opbrengen-om-die-twee-minuten-hun-bek-dicht-te-houden~bbf8d8ab/</guid>
      <pubDate>Sat, 3 May 2025 00:00:00 +0200</pubDate>
    </item>
    <item>
      <title><![CDATA[We gooiden allemaal een schepje aarde op de poes, tot ook het puntje van haar staart bedekt was]]></title>
      <description><![CDATA[<p>Mijn oude poes Lola is gestorven. De dood kwam aan de zachte hand van de dokter, op Lola’s lievelingsplek, halverwege de trap. Mijn zoons en ik keken sprakeloos toe hoe Magere Hein zijn zeisje liet maaien. Zij huilden niet, want het zijn grote jongens, met baarden. Ik huilde ook niet, want ik ben hun moeder. Elkaar aankijken durfden we niet. Dag lieverdje. Daar lag het lijkje, een schim van haar ooit zo dikke zelf, in een kartonnen doos. Merry Christmas stond erop, met feestelijke gouden krulletters. Haar oortjes werden al koud. Ze was 17. “Het is goed zo,” logen we. Daarna fietste ik naar de visboer, want een sterfhuis zonder lekkernijen, dat gaat niet. Het ‘twee ons gerookte zalm graag’ kwam er wat beverig uit, maar bij de makreel ging het al beter. Die poes moest de grond in, maar wij hebben geen tuin. In het park dan? Daar heb ik jaren geleden onze tamme rat Miep begraven, met behulp van een juslepel, maar een kat is toch wat anders. Goede raad was gelukkig niet duur, want mijn zus, om de hoek, heeft een piepklein tuintje. Daar lág al een kat, en daar kon Lola wel naast. De jongens, met hun baarden, groeven het grafje. Huisgenoot P. kwam, tussen zijn herenbeslommeringen door, een speech houden. Dat kan hij heel goed. Wij gooiden allemaal een schepje aarde op de poes, tot ook het puntje van haar pronte pluimstaart bedekt was. Dag lieverdje. Terwijl ik de vis op een schaaltje legde, dacht ik aan Lola’s jeugd. Ze was van oorsprong Amerikaanse. Wij woonden, 17 jaar geleden, in de buurt van Washington, en haalden haar als aanbiddelijke kleine pluisbal op uit een chaotisch huishouden in het groene stadje Rockville, Maryland. Ach, u had de ogen van mijn – toen nog kleine – kinderen moeten zien! En nu lag ze daar, 17 jaar later, ten zuiden van een polletje daslook in de Derde Looiersdwarsstraat. Het was niet te bevatten. Toen de vis op was ging iedereen zijns weegs. In mijn eentje liep ik door de zonnige avond naar huis. In de Bosboom Toussaintstraat trof ik, op de treeplank van een scooter, een kat. Hij leek in niets op mijn Lola, maar een kat is een kat. Het was een slanke, jonge kater. Zijn zwarte smoking zat hem als gegoten. Van mijn aaien was hij wel gediend, maar toen ik hem optilde schopte hij geërgerd met zijn achterpoten. Ik zette hem weer neer, in de zonovergoten Bosboom Toussaintstraat. En ik huilde, met veel snot, maar niet te hard, want er zaten mensen buiten te eten. Dag lieverdje. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/we-gooiden-allemaal-een-schepje-aarde-op-de-poes-tot-ook-het-puntje-van-haar-staart-bedekt-was~ba227350/</guid>
      <pubDate>Thu, 1 May 2025 00:00:00 +0200</pubDate>
    </item>
    <item>
      <title><![CDATA[De eeuwige dooddoener: ‘Zodra je die lieve baby in je armen hebt, ben je de pijn meteen weer helemaal vergeten!’]]></title>
      <description><![CDATA[<p>In het park stond ik te kijken naar een ooievaar, die op zijn beurt hongerig loerde naar een groepje eendenkuikens in de vijver. Nét uit het ei zo te zien; de levende bitterballen van moeder natuur. Ja, zeg, het zijn er ácht, zag je die ooievaar denken. En die stomme eenden kunnen toch niet tellen. Dus... Zijn plan werd verstoord door een grote hond die de vijver in sprong, midden tussen die dobberende pulletjes. Hun ouders snaterden panisch. “Hier, Bofje! Hier!” riep een vrouwenstem, waarop de hond uit het water klom en zich schudde dat de spetters in het rond vlogen. ‘Bofje’ bleek een Duitse herder die verbazend veel op Theo Maassen leek, zijn bazin bleek een frisse blondine van 40 zonder opsmuk, en in haar kielzog verschenen een blozend meisje van een jaar of 8 en een kwieke vrouw van 70 met een kort, staalgrijs kapsel. Oma, moeder en dochter, alle drie met spijkerbroeken en identieke, pretentieloze ‘lekker uitwaaien’-gezichten. “Kijk, Sara, een ooievaar,” zei de oma, wijzend, tegen het meisje, en diste vervolgens het onvermijdelijke verhaal op over de ooievaar en de baby’s. “Ja, dat kregen wij, kinderen, dan vroeger te horen hè,” vertelde de oma, nadrukkelijk hoofdschuddend. “Want mensen vonden het toen niet netjes om over seks te praten. Jij weet wel dat je in mama’s buik bent gegroeid, hè, omdat papa en mama...” Het kind knikte verveeld. “Jezus, mam!” zei de moeder geïrriteerd. “Túúrlijk weet ze dat.” De oma liet haar glimlach even zakken, maar gaf niet op: “En weet je, Sara,” vervolgde ze. “Dan zeiden ze er vroeger bij dat de ooievaar de moeder van het baby’tje per ongeluk in haar been gepikt had. En dat ze dáárom een paar dagen in bed moest liggen.” Het meisje dacht even na. “O,” zei ze. “In bed liggen? Waarom dan?” Het was een slimme vraag, dat vond haar oma ook. “Om uit te rusten, Sara,” zei ze plechtig. “Een baby op de wereld zetten is heel hard werken.” Het meisje knikte begrijpend. “En,” vervolgde de oma, “het doet ook behoorlijk pijn.” Daar schrok het meisje zichtbaar van. “Jezus, mam!” riep de moeder weer, maar oma was nog niet klaar. Ja hoor, daar kwam hij al, de eeuwige dooddoener: “Maar zodra je die lieve baby in je armen hebt ben je de pijn meteen weer helemaal vergeten!” “Echt?” piepte het meisje ongerust. Hond Bofje begon met energieke urgentie zijn kont te likken. “Echt!” riepen de moeder en oma in koor. Het was een heel wat smeriger leugen dan dat verhaal over die ooievaar, maar daar komt het arme kind vanzelf wel achter. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-eeuwige-dooddoener-zodra-je-die-lieve-baby-in-je-armen-hebt-ben-je-de-pijn-meteen-weer-helemaal-vergeten~be06ffe5/</guid>
      <pubDate>Tue, 29 Apr 2025 00:00:00 +0200</pubDate>
    </item>
    <item>
      <title><![CDATA[Kalkedot, chineesje, mooitjesbonk: ik ken de hiërarchie van het knikkeren nog steeds uit mijn hoofd]]></title>
      <description><![CDATA[<p>In de Vogelbuurt in Noord liep ik te bedenken dat ik daar best zou willen wonen (dat willen méér mensen, begreep ik na een blik op de prijzen op Funda) toen ik op een ouderwets tafereeltje stuitte: twee kinderen die aan het knikkeren waren. Dat had ik lang niet gezien! Met gemengde gevoelens dacht ik terug aan mijn jeugd in Overveen. Er waren allerlei straatspelletjes in omloop waar ik stuk voor stuk erg slecht in was. Dat ingewikkelde dansje met twee springtouwen tegelijk bijvoorbeeld, waar je dan precies op het juiste moment tussen moest springen. Bij een van mijn eerste pogingen viel ik op mijn gezicht en brak een voortand, waarna ik voorgoed de moed opgaf. Ook werden er raadselachtige liedjes gezongen. Ik herinner me ‘Schiet hem dood, in zijn poot, stop hem in een kissie/doe er dan wat water bij dan zwemt hij als een vissie/toemba, toemba, toemba, toemba, toemba, toemba, toemba’. Daarbij moest je dan op zeer gecompliceerde wijze in je handen klappen. Ook dát kon ik niet, evenmin als dat gedoe met elastiek, klikklakballen of steltlopen. Maar knikkeren kon ik wél. Dat moesten zelfs de stoerste jongetjes uit de buurt toegeven, al was ik dan een saaie brillenjood. Nog steeds ken ik de hiërarchie van de verschillende knikkers uit mijn hoofd, (de kalkedot, het chineesje, de bonk, het mooitje, de mooitjesbonk, de looier) en nog steeds herinner ik me de warme glorie van het winnen. Elk jaar kwam weer het moment dat de ‘knikkertijd’ op mysterieuze wijze voorbij was. Dan stond ik daar opeens voor lul, met mijn bruine ribfluwelen knikkerzak, in het besef dat ik voorlopig weer door het leven moest als saaie brillenjood. Ik keek, een halve eeuw later, naar de knikkerende kinderen in de Vogelbuurt. Ze waren zowat 10 en 12, broer en zus, onmiskenbaar, met geelblond spaghettihaar en ontroerende hazentanden, die ongetwijfeld binnenkort door de beugeltandarts tot kaarsrechte eenheidsbekjes gesmeed zouden worden. Zou knikkeren opeens weer terug zijn? Was het een TikTokhype die ik gemist had? Die kinderen konden er niks van, trouwens. Ze smeten maar wat lukraak met die knikkers en in hun ogen ontbrak het ware vuur. Ze hadden niet eens een ‘kuuk’, zoals wij het met een takje gegraven groefje tussen de tegels noemden waar je op moest mikken. “Mam, ben je nou klaar?” riep het jongetje verveeld. Toen pas zag ik de vrouw in het voortuintje die de kinderen aan het filmen was. “Ja hoor!” riep ze, terwijl ze haar telefoon liet zakken. En met een verontschuldigd lachje in mijn richting: “Het is zo leuk voor opa, in Amerika.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/kalkedot-chineesje-mooitjesbonk-ik-ken-de-hierarchie-van-het-knikkeren-nog-steeds-uit-mijn-hoofd~ba3c7ea3/</guid>
      <pubDate>Thu, 24 Apr 2025 00:00:00 +0200</pubDate>
    </item>
    <item>
      <title><![CDATA[Wie zou de nieuwe paus worden? Wordt het niet eens tijd voor een zwarte paus?]]></title>
      <description><![CDATA[<p>“Die stakker kan elk moment omvallen,” zei ik afgelopen paaszondag profetisch tegen huisgenoot P. We keken op de tv naar de paus, die de zegen van uitputting amper uit zijn strot kreeg en de rest van de roomse heisa door ondergeschikten met rare hoedjes liet opdissen. (Ik mag dit allemaal zeggen want ik ben zelf katholiek, gedoopt en al.) Daarna keken we fijn nog een tijdje naar Antoine Bodar, die allerlei behartenswaardige dingen zei over geloof, hoop en liefde. Ik houd heel veel van Antoine Bodar. Ik hoop dat hij nog ettelijke pausen mag overleven, maar ja, hij is óók alweer 80. (De schat, met zijn weemoedige glimlach en dat lieve witte boordje.) Pausen gaan doorgaans niet zo lang mee, want ze zijn meestal al hoogbejaard als de verlossende witte rook uit de schoorsteen van de Sixtijnse Kapel tevoorschijn wolkt. ‘Habemus papam!’, jawel, maar voor hoelang? Een tikje omslachtig is het wel, om zo’n man in het Vaticaan te zetten die al met één been in het graf staat. Ik kan me nog haarscherp herinneren dat Johannes Paulus I stierf. Die arme man heeft het pontificaat amper 33 dagen volgehouden. Ik was 13 en fietste naar school, toen ik op een schutting gekalkt las: ‘De paus is dood! (de nieuwe!)’ En nu zitten ze ook weer met een pausvormige leegte, in Rome. Wie zou de nieuwe worden? Wordt het trouwens niet eens tijd voor een zwarte paus? Er zijn toch best veel zwarte priesters, dus waarom niet? ‘Waarom zijn pausen eigenlijk nooit een vrouw?’ vroeg ik als kind eens aan mijn vader, waarop hij het verhaal vertelde van pausin Johanna, die in de negende eeuw het ambt op valse gronden bekleedde: ze deed alsof ze een man was. Dat ging een paar jaar goed, tot ze, tijdens een processie, opeens beviel van een zoon. De katholieke kerk schrok zich een (raar) hoedje en verzon een list om zulke misstanden in de toekomst te voorkomen: de beruchte stoel met een gat erin. “Daar moest de nieuwe paus op gaan zitten, in zijn blote kont,” vertelde mijn vader. “En er kwam een dokter die moest voelen of hij wel ballen had. En dan zei die dokter: ‘Testiculos habet, et bene pendentes.’ Dat betekent: ‘hij hééft ze, en ze hangen er goed bij.” Een mooi verhaal, maar ongetwijfeld moeten we een en ander met een flinke korrel zout nemen. Net als dat hele roomse geloof, trouwens. Maar ik ga zo wél een kaarsje branden voor Antoine Bodar, in de hoop dat hij nog lang blijft leven. Baat het niet, dan schaadt het niet. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/wie-zou-de-nieuwe-paus-worden-wordt-het-niet-eens-tijd-voor-een-zwarte-paus~bbdd2a6e/</guid>
      <pubDate>Mon, 21 Apr 2025 00:00:00 +0200</pubDate>
    </item>
    <item>
      <title><![CDATA[‘Een beetje lol hebben op de bruiloft van je bloedeigen dochter; dat mag dus godverdomme óók al niet meer’]]></title>
      <description><![CDATA[<p>Om me heen worden steeds meer mensen zestig, en dat vieren ze. “Maar ik hoef écht geen cadeau!” zeggen ze er dan bij, en ze ménen het, want op je zestigste heb je écht alles al, sterker nog, je wilt juist van die ballast af, voordat het gapend graf je grijpt en je kinderen opgescheept zitten met al die vazen, fruitschalen en het complete oeuvre, compleet ongelezen, van de complete familie Heerma van Voss. (Toch algauw een plank of vier.) Geen cadeau dus, maar je wilt ook niet helemáál met lege handen aan komen zetten. Tip: de feestwinkel. Daar koop je dan een stropdas/bierpul/rol wc-papier, nee niet met het getal 60 erop, maar 80, 90 of 100. Inpakken hoeft niet. Bij het overhandigen even ironisch grijnzen en klaar is Kees. Kom maar dóór met die margarita’s, en waar is het oestermannetje? Daar stond ik weer eens in de feestwinkel, en keek vertederd naar het schap met fopartikelen. U kent ze wel: de muizenval vermomd als pakje kauwgum (‘Wrigley’s juicy fruit’), de drollen en kotsplakken, de corsage die water spuit, het scheetkussen, de snoepjes die smaken naar zweetvoeten, rode peper of zeep, de afgehakte duim, het ijsblokje met een spin erin, et cetera. De verpakkingen zijn nog steeds, net als een halve eeuw geleden, voorzien van felgekleurde B-kwaliteit-striptekeningetjes: schaterende dikke mannen met mopsneuzen, en hevig schrikkende meisjes met pruillippen, wespentailles en puntborsten. Er kwam een middelbare man naast me staan, die onrustig zoekend de schertsartikelen betastte. Hij was vierkant en kaal met nekhaar, en hij had zijn vrouw bij zich, die kort en dribbelig op de pootjes was, als een teckel. Zij hield hem een hagelwitte, satijnen kousenband onder de neus. “Deze is leuk, toch?” zei ze. “Leuk?” smaalde de man. “Voor jou?!” “Nee, gek!” antwoordde ze. “Voor Kelly natuurlijk. Voor d’r bruiloft.” De man hoestte geërgerd. “Die jongen van haar klimt er heus ook wel op zónder al die flauwekul,” meende hij. “Zeg, ik zoek het jeukpoeder...” “Wat moet je nou met jeukpoeder?” vroeg de vrouw verbaasd. “Een beetje lol hebben op de bruiloft van mijn dochter,” gromde de man. “Ik betáál ervoor, mag ik dan ook een beetje lol hebben? Nou, ik ga ’t wel effe vragen, bij de kassa.” Even later was hij terug. “Je gelooft het niet,” sprak hij ontgoocheld. “Ze verkopen geen jeukpoeder meer. Schijnbaar zijn sommige mensen d’r allergisch voor. Al-ler-gisch?!” Hij vertrok zijn gezicht van afgrijzen, en concludeerde bitter: “Een beetje lol hebben op de bruiloft van je bloedeigen dochter; dat mag dus, godverdomme, óók al niet meer. ” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl Luister ook naar de Parool Podcast, dé podcast over Amsterdam waarin Raounak Khaddari en Tim Wagemakers je iedere week bijpraten over alles wat er in de stad gebeurt.</p>]]></description>
      <guid>https://www.parool.nl/columns-opinie/een-beetje-lol-hebben-op-de-bruiloft-van-je-bloedeigen-dochter-dat-mag-dus-godverdomme-ook-al-niet-meer~b4f0037c/</guid>
      <pubDate>Sat, 19 Apr 2025 00:00:00 +0200</pubDate>
    </item>
    <item>
      <title><![CDATA[Ik smeet de ganzen het brood toe en maakte me uit de voeten]]></title>
      <description><![CDATA[<p>Omdat eendjes voeren tegenwoordig in een kwaad daglicht staat, strooi ik mijn oude brood de laatste tijd voor de ganzen. Ganzen zijn uitmuntende dieren. Ze hebben indertijd (387 voor Christus) Rome gered van vijandelijke plundering door met hun gegak en gesnater de consul te waarschuwen, en bovendien kun je ze, mocht je even geen stad te verdedigen hebben, voortreffelijk braden, met appel, ui en majoraan. Achter het Olympisch Stadion huist een kolonie ganzen, die inmiddels al verheugd komen aangewaggeld als ik daar verschijn. Het is een groen, rustig plekje waar eigenlijk niets bijzonders te zien is. Behalve dan, haast ik mij te zeggen, die twee Foute Bomen. Zo op het oog zijn het doodgewone eikenbomen aan de kade van de Stadiongracht. Wat lang niet iedereen weet: ze behoren tot ons nationaal ‘schuldig erfgoed’. Tijdens de beruchte Olympische Spelen van 1936 in Berlijn gaf Hitler elke kampioen een klein eikenboompje cadeau, in een bloempot. De bedoeling was dat ze die boompjes mee zouden nemen naar hun eigen land en daar zouden laten opgroeien tot grote, stoere eiken, als symbool van de kracht van het Duitse volk. Nederland won zes van die boompjes, die inderdaad allemaal geplant werden. Er zijn er nog twee in leven: die ‘Hitlereiken’ bij ons Olympisch Stadion. (De zwarte Amerikaanse atleet Jesse Owens won in zijn ééntje trouwens al vier gouden medailles in Berlijn, waardoor hij niet alleen de vermeende superioriteit van het ‘arische ras’ glansrijk ontkrachtte, maar ook vier van die eikjes mee naar huis kreeg. Een ervan plantte hij in de tuin van zijn middelbare school in Cleveland, Ohio. Hitler wilde Owens trouwens geen hand geven omdat hij zwart was, maar, zo merkte Owens fijntjes op, ‘Ik ben door het Witte Huis óók niet uitgenodigd om handen te schudden met de president.’) Aan dit alles dacht ik gisteren terug toen ik onder die bomen liep. Die eiken kunnen er niets aan doen dat ze ‘fout’ zijn en ze doen ook geen kwaad, daar aan de kade. Hoewel: zou er weleens iemand, zo vroeg ik me af, in de herfst een eikel van zo’n boom hebben meegenomen en in zijn tuin hebben geplant? Staat er misschien ergens in Amsterdam een kloontje van zo’n Hitlereik, waar neonazi’s met hakenkruisvlaggen enge bijeenkomsten houden? De ganzen, intussen, kwamen op me afgerend en dromden samen aan mijn voeten. “Brood!’ gakten ze. ‘Brood en spelen!’ Vol dweepzieke bewondering keken ze naar me op. Het was een beetje griezelig. Ik smeet ze het brood toe en maakte me uit de voeten. Volgende keer toch maar weer gewoon naar de eendjes. Die zijn wat minder fanatiek. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl Luister ook naar de Parool Podcast, dé podcast over Amsterdam waarin Raounak Khaddari en Tim Wagemakers je iedere week bijpraten over alles wat er in de stad gebeurt.</p>]]></description>
      <guid>https://www.parool.nl/columns-opinie/ik-smeet-de-ganzen-het-brood-toe-en-maakte-me-uit-de-voeten~b5e82a4f/</guid>
      <pubDate>Wed, 16 Apr 2025 00:00:00 +0200</pubDate>
    </item>
    <item>
      <title><![CDATA[Om ergernis te voorkomen kun je véél beter thuis eten dan in een Amsterdams restaurant]]></title>
      <description><![CDATA[<p>Met stijgende razernij las ik afgelopen zaterdag het artikel over ‘worstelende Amsterdamse restaurants’. Wij, hun gasten, geven niet genoeg geld uit, zo blijkt. Een chef klaagt over mensen die ‘elkaar verliefd aanstaren aan tafel en dan een gerechtje delen’. Een andere chef vraagt inmiddels ‘5 euro supplement’ als iemand een voorgerecht als hoofdgerecht wil eten. Nóg een chef klaagt over ‘een tafel van vijf en die bestellen vier gerechten, want opa is erbij en opa eet niet zo veel. Prima, maar dan geef ik ze geen extra bordje of bestek’. Gezellig hoor, uit eten in Amsterdam! Zorg vooral dat je niet verliefd bent en laat je arme, geminachte opa lekker thuis met een blik kapucijners. Dat scheelt je ook weer 5 euro boete als hij alleen een voorgerecht wil eten, mét mes en vork. Maar ach, we moeten medelijden hebben met de Amsterdamse restaurants, want hun gasten zijn zo lastig. “Sommigen komen alleen voor een glas wijn, een voorgerechtje en een foto. Dan zijn ze weer weg en is het restaurant een boeking van twee uur kwijt.” Ja, reuze-zielig, maar zorg dan ook dat ze geen ‘boeking van twee uur’ krijgen. Laat ze gewoon zonder reservering binnenlopen en verstrek ze onmiddellijk brood, water en vooral de menukaart, zodat ze meteen kunnen kiezen. Nemen ze alleen een glas wijn en een voorgerecht? Dan staan ze na een half uur weer buiten, en dat is ook precies wat ze willen. Volgende klant! Zo kan een restaurant een heleboel mensen op een avond te eten geven en haalt het makkelijk een behoorlijke omzet, zonder klanten te pesten of ze een poot uit te draaien. Kijk naar Zuid-Europa, waar je overal welkom bent, of je nu alleen zes oesters wilt of een complete côte de boeuf met toebehoren: binnen tien minuten zit je lekker te eten, en dat is toevallig ook precies waarvoor je bent gekomen. Wat mij dan ook het meest stoort in Amsterdamse restaurants: het schiet allemaal niet op. De meeste mensen hebben honger als ze een restaurant binnenstappen. En die moeten dan tot half tien wachten op twee schriele coquilles met een kwakje kapsones, geserveerd door een onverschillige of juist griezelig-joviale 17-jarige filosofiestudent-met-bijbaantje. Om ergernis te voorkomen kun je dus véél beter thuis eten. Oesters, coquilles, côte de boeuf, het is allemaal gewoon te koop en eenvoudig te bereiden. Thuis stoort het niemand als je verliefd bent, je mag zo veel of weinig eten als je wilt, je mag daar tien minuten over doen of drie uur, je bespaart ontzettend veel geld en opa mag zomaar aanschuiven. Mét een bordje en bestek. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl Luister ook naar de Parool Podcast, dé podcast over Amsterdam waarin Raounak Khaddari en Tim Wagemakers je iedere week bijpraten over alles wat er in de stad gebeurt.</p>]]></description>
      <guid>https://www.parool.nl/columns-opinie/om-ergernis-te-voorkomen-kun-je-veel-beter-thuis-eten-dan-in-een-amsterdams-restaurant~b593ee71/</guid>
      <pubDate>Tue, 15 Apr 2025 00:00:00 +0200</pubDate>
    </item>
  </channel>
</rss>
