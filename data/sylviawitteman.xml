<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[De politie belde. ‘Heeft u een zoon die .... heet?’ Hij noemde de naam van mijn jongste]]></title>
      <description><![CDATA[<p>Ochtend. Mijn telefoon ging. “Met de politie Amsterdam,” zei een gevaarlijk kalme mannenstem. “O,” antwoordde ik stompzinnig. “Ik heb niks gedaan,” slikte ik nog net in. Ik had inderdáád niks gedaan, maar zodra er sprake is van politie denk ik altijd dat ik, zonder het te beseffen, tóch iets heb gedaan, iets heel ergs. “Spreek ik met mevrouw Witteman?” vroeg de stem. “Ja,” antwoordde ik met ingehouden adem. “Heeft u een zoon die .... heet?” Hij noemde de naam van mijn jongste, inclusief zijn tweede voornaam. (Zo’n nutteloze tweede voornaam, die niemand ooit gebruikt. Behalve de politie dus, als ze schuchter, pet in de hand, de onheilstijding komen brengen. “Mevrouw, kunt u even gaan zitten? Het gaat om uw zoon, Voornaam Tweede Voornaam Achternaam. Ik ben bang dat we heel slecht nieuws voor u hebben.”) “Ja...” piepte ik. Met bonkend hart rende ik naar mijn zoons kamer, waar hij gewoon in bed bleek te liggen. Hij was dus niet overreden of doodgeslagen of zo. Dan had hij dus zélf Iets Gedaan. Wat zou het zijn? Met afgrijzen dacht ik terug aan de vorige aanvaringen tussen mijn zoons en de politie. Er kwamen altijd voertuigen aan te pas. Ze waren, als kleine jongens, eens op een treinspoor gaan staan om te kijken of de trein voor ze zou stoppen. Dat deed de trein inderdaad, maar de machinist liet het er, terecht, niet bij zitten. Vervolgens bleek mijn oudste zoon de gewoonte te hebben zich, op de fiets, vast te houden aan rijdende trams, want ‘dat schoot lekker op’. “Het is nu toevallig goed gegaan, maar soms moeten we zo’n jongen van het asfalt krabben,” verklaarde de agent goedmoedig. En dan die eeuwige ellende met die kutscooters. Te hard rijden, staand op het zadel... “Wat heeft hij nu weer gedaan?” vroeg ik schor, en wachtte met dichtgeknepen ogen op het vonnis. “U moet niet schrikken hoor,” vervolgde de agent. Niet schrikken?! God allemachtig, het werd steeds erger! “We hebben hier zijn rijbewijs,” zei de agent. “Gisteren, na een routinecontrole, zijn we vergeten het aan hem terug te geven. Mijn excuses. Hij kan het komen ophalen op bureau Lijnbaansgracht.” Ik stamelde een bedankje, klikte de agent weg, en opende, hijgend van opluchting, mijn mailbox. ‘Geachte mevrouw Witteman,’ las ik. ‘Wij kennen elkaar niet, maar u heeft schoenmaat 41, op een warme zomerdag mogelijk een krappe 42. Het is een gave die in onze familie langs de moederlijke lijn wordt doorgegeven: wij kunnen ongezien iemands schoenmaat raden.’ Verbijsterd liet ik mijn telefoon zakken. Het klópte, van die schoenmaat. Ik ben maar terug naar bed gegaan. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-politie-belde-heeft-u-een-zoon-die-heet-hij-noemde-de-naam-van-mijn-jongste~bb0ddf94/</guid>
      <pubDate>Wed, 12 Mar 2025 00:00:00 +0100</pubDate>
    </item>
    <item>
      <title><![CDATA[‘Ik betaalde 15 euro voor kroketten met brood. 15 euro!’]]></title>
      <description><![CDATA[<p>Ik ging naar Zandvoort om de zee te zien, want die hebben we hier niet. De trein was vol. Twee mannen tegenover me, goed onderhouden veertigers met ruige, blote kuiten, zaten gezellig tegen elkaar op te kankeren over de Zandvoortse horecaprijzen. “Twee kroketten brood,” zei de langste van de twee. “Wat kost dat, aan inkoop? 2 euro? Nog niet eens, 1,50 of zo. Nou ja, laat ik 50 cent rekenen voor het frituurvet, en dat is ruim, hoor. Héél ruim, maar alla. En daar moest ik 12,50 voor neerleggen. 12,50!” “15 euro heb ik laatst betaald,” troefde zijn makker. “Oók voor twee kroketten brood. En dat noemen ze dan ‘bourgondische kroketten’, hè. Met ‘huisgedesemd landbrood’ of zo. Doodgewone huis-tuin-en-keukenkroketten, hoor. En ik vroeg nog aan dat meisje: wat is er precies bourgondisch aan deze kroketten? Maar dat kind had ook geen idee. Ze weten dat je toch wel dokt,” concludeerde hij bitter. “Je staat met je rug tegen de muur, op Zandvoort.” Voor mijn geestesoog zag ik hem met zijn rug tegen een muur staan, het bordje kroketten angstvallig in zijn knuisten geklemd. De trein was intussen Zandvoort binnengereden. De deuren gingen open, men stapte uit, en daar was, onder de zachte zon, de zee. De krokettenmannen stapten onmiddellijk een strandtent binnen, waarschijnlijk om nieuwe stof tot klagen te verzamelen. Ik trok mijn schoenen en sokken uit, en liep naar de vloedlijn. Ach, dat gevoel van warm zand tussen je tenen! Het eenzame ‘kliewkliewkliew’ van de meeuwen! Het liefdevolle ‘Niet seiken, Luna, je ken kiezen, met kaas of met hagelslag en anders vreet je maar níét’ van de jonge moeders! The sea was wet as wet could be / the sands were dry as dry / you could not see a cloud, because / no cloud was in the sky’ dichtte Lewis Carroll, en hij kreeg weer eens gelijk. Ook op de terugweg was de trein bomvol, maar vlak voor de deuren dicht gingen verschenen er nog twee jongens op de treeplank. Ze waren een jaar of 16, van Amsterdams-Marokkaanse origine, het donkere haar in een frisse opskeer; met bijpassend accent riep een van de jochies tegen de conducteur: “Broer! Is dit, zzeg maar, de trein naar Auschwitz?” Misprijzende blikken alom, vooral van dames op leeftijd. Maar de conducteur, óók een Marokkaanse Amsterdammer, met baard en bril, antwoordde zonder een spier te vertrekken: “Nee. Dan moet je op spoor 1 zijn. Ga maar gauw, hij vertrekt zo.” De deuren vielen dicht, en daar reden we alweer, terug naar de stad waar alles kan. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-betaalde-15-euro-voor-kroketten-met-brood-15-euro~b50334c4/</guid>
      <pubDate>Tue, 11 Mar 2025 00:00:00 +0100</pubDate>
    </item>
    <item>
      <title><![CDATA[Daar stond ik, in een huis dat opeens niet meer van mij was]]></title>
      <description><![CDATA[<p>In de flat Klokkenhof aan het Surinameplein zijn zestig appartementen gekraakt, las ik. Ik ging er kijken, uit romantisch heimwee naar de anarchistische taferelen van mijn jeugd: wegversperringen, rookbommen, briesende politiepaarden en revolutionair gestemde jongelui met hanenkammen, de vuisten geheven tegen het grootkapitaal. Dat viel tegen. De flat leek van buitenaf in zijn gewone doen; als er al van revolutie sprake was, voltrok die zich binnen, in stilte. Bij de ingang zat een meisje van rond de 20 op een klapstoel in de lentezon een volkorenbol te besmeren met pindakaas van het merk ‘Helaes’. Haar gezicht was royaal voorzien van metalen hang-en-sluitwerk, maar haar blik was doezelig tevreden. Toen ik haar passeerde, rook ik, behalve pindakaas, ook de frisse, deugdzame geur van schoon wasgoed. Een herinnering drong zich op. Toen ik net zo oud was als dit meisje woonde ik, met een paar morsige vrienden, in een deerlijk vervallen pand aan de Spuistraat. Dat pand wachtte op herstel, en in de tussentijd moest onze aanwezigheid voorkomen dat er krakers in zouden trekken. We woonden er vrijwel gratis, maar het verveloze huis lekte en schimmelde aan alle kanten, het was er vergeven van de muizen, het stonk, en het was er een onvoorstelbare puinhoop waar ik, meestal dronken, tussen allerlei afval sliep in een voddige slaapzak naast een sinister vonkende gaskachel. Het waren de jaren tachtig en van ‘goed voor jezelf zorgen’ hadden we nog nooit gehoord. Na zowat een jaar vonden mijn vrienden stuk voor stuk fortuinlijker behuizing. Ik bleef daar uiteindelijk alleen over, zonder gas en licht, want dat werd afgesloten, waarschijnlijk omdat ik de rekening niet betaalde. Wat gaf het? Het was zomer, en bij kaarslicht kon ik ook lezen. Nadat ik eens een weekend was weggebleven, in verband met ongetwijfeld discutabele avonturen, vond ik bij thuiskomst het slot geforceerd. Ik ging naar binnen en trof tot mijn verbijstering het huis kraakhelder aan. Er was niemand, maar alle rommel was verdwenen, inclusief mijn slaapzak en andere spullen. In de slaapkamers stonden keurig opgemaakte veldbedden, en provisorische kasten van lege kratten, gevuld met gevouwen kleren, theedoeken, plantjes, en vrolijke snuisterijtjes. De schimmelstank was verdrongen door de gezellige, geruststellende geur van schoon wasgoed. Mijn antikraakwoning was, kortom, gekraakt. En dan niet door nihilistische junkies die stront aan de muren smeerden, maar door; ja wie eigenlijk? Meisjes van de huishoudschool? Een waspoederpromotieteam? Een commune van toiletjuffrouwen? Daar stond ik, in een huis dat opeens niet meer van mij was. Omringd door de geur van schoon wasgoed, bevangen door een bevreemding die me is bijgebleven tot op de dag van vandaag. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/daar-stond-ik-in-een-huis-dat-opeens-niet-meer-van-mij-was~ba831013/</guid>
      <pubDate>Sat, 8 Mar 2025 00:00:00 +0100</pubDate>
    </item>
    <item>
      <title><![CDATA[Het zijn vrijwel altijd mannen]]></title>
      <description><![CDATA[<p>Avondspits, metrohalte De Pijp. In een hoekje van het perron, onder de roltrap, lag een man te slapen, languit, in een legergroene slaapzak. Hij trok weinig bekijks. Hij lag dan ook niemand in de weg en trouwens, je ziet zo vaak mensen op straat slapen, de laatste tijd. Het zijn vrijwel altijd mannen. Ik heb één keer een meisje zien liggen, ook in een slaapzak, in het park. Ze lag zo stil dat ik dacht dat ze dood was. Ik wilde net, met bonkend hart, 112 bellen, toen ze zich gapend uitrekte en in monter Duits vroeg hoe laat het Reichsmuseum open ging. Ook deze man was niet dood, want hij ging rechtop zitten waarbij zijn gezicht in beeld kwam. Hij was jong, begin twintig, en voor een zwerver zag hij er vrij goed uit. Zijn donkere haar was tamelijk onlangs geknipt, en zijn gezicht was niet lijkbleek of vuurrood maar ‘olijfkleurig’ zoals dat heet (wat ik niet begrijp, want olijven zijn groen, zwart, of paars). Misschien was hij geen zwerver, maar een toerist met flexibele opvattingen over het begrip ‘onderdak’. Terwijl ik naar die jongen keek, kwam er een vrouw naast me staan. Ze liep (in zo’n gewatteerde kruislings doorgestikte demi-saison) vitaal tegen de zeventig, ze had een rond, opgewekt gezicht met goedhartige ogen, losjes opgestoken peper-en-zoutkleurig haar, en droeg een door weer en wind geteisterd tasje van de Ekoplaza, waar het loof van twee preien bovenuit stak. (Ongetwijfeld geeft ze maandelijks kleine, maar hartelijke giften aan het Aidsfonds, Unicef en Stichting Puppy in nood, en brengt zelfgebakken appeltaart en stekjes van haar ficus naar de buren schuin tegenover, want dat zijn Oekraïners, en die mensen hebben alles achtergelaten, ook hun ficus.) “Ach, zo’n jongen toch,” zei de vrouw. En tegen mij: “Het is vast een Roemeen. Hij heeft echt een Roemeens gezicht.” Zelf kan ik met het blote oog geen Roemeen van een Bulgaar of Bosniër onderscheiden, maar misschien was zij beter op de hoogte. Ze lachte de jongen vriendelijk toe, en liep in zijn richting. De jongen, net wakker, keek wat schuw terug, maar begreep algauw dat ze geen kwaad kon. De vrouw hurkte naast hem, grabbelde in haar tas, trok een bakje witte druiven tevoorschijn (die trouwens niet wit zijn, maar groen) en hield het die jongen verlokkend voor zijn neus. “Here, some vitamins for you!” articuleerde ze. Verbaasd nam de jongen de druiven aan. De metro kwam voorrijden, en de vrouw stapte tegelijk met mij in. “Zo,” zei ze tevreden. “Kan zo’n jongen ook eens druiven eten.” En, met een trots lachje: “Ze zijn pitloos.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/het-zijn-vrijwel-altijd-mannen~b02e9170/</guid>
      <pubDate>Wed, 5 Mar 2025 00:00:00 +0100</pubDate>
    </item>
    <item>
      <title><![CDATA[‘Hij zichzelf pijpen? Ja, dat zou hij wel willen, want een vrouw kan hij toch niet krijgen’]]></title>
      <description><![CDATA[<p>Op het terras van het Blauwe Theehuis zaten twee jongelui in het zonnetje, een pezige jongen met donker, sluik haar dat in zijn ogen hing en een stevig gebouwd, blond meisje in een dikke schaatstrui. Ze waren begin 20, ze dronken sinaasappelsap en ze waren, zo verzekerden ze elkaar herhaaldelijk, ‘brak’, respectievelijk ‘kankertje-brak’. (Het gebruik van het woord ‘kanker’ als krachtterm is onderhevig aan wat men ‘stijgend cultuurgoed’ zou kunnen noemen: het is inmiddels ook bij de elite geen taboe meer, zeker niet met het bagatelliserende verkleinwoordje erachter.) “Wissink zegt dat hij zichzelf kan pijpen,” zei het meisje zonder duidelijke aanleiding. De jongen schoof zijn zonnebril in zijn haar, en lachte schamper. “Wissink? Hij lúlt. Wissink denkt dat vrouwen daar nát van worden, van zo’n verhaal,” smaalde hij. “Nou, Pientje: word jij daar nat van, dat Wissink zichzelf kan pijpen? Als het waar zou zijn? Wat het dus niet is?” “Het schijnt je nogal dwars te zitten, Huug,” zei het meisje pesterig, en ze nam een slok. “Absoluut niet,” antwoordde de jongen, en hij ging rechtop zitten. “Ik weet er namelijk alles van. Toen ik 15 was, kon ik dat óók.” Het meisje lachte proestend, maar de jongen ging voort: “Serieus! Ik had toen mijn groeispurt nog niet gehad. Ik was 1 meter 70 of zo. Toen ging het nét. En ik heb Indisch bloed hè? Dat scheelt ook.” “Echt?” vroeg het meisje. De jongen knikte. “Wissink,” vervolgde hij. “Hoe lang is hij, 1 meter 95, twee meter? Zichzelf pijpen, ja, dat zou die wel willen, want een vrouw kan hij toch niet krijgen.” Tevreden leunde hij achterover . Maar het meisje antwoordde: “Ik weet niet, Huug. Ik vind Wissink best knap...” De jongen streek geërgerd zijn haar uit zijn gezicht en brieste: “Knap? Serieus, Pien? Met die enge, rooie handen van hem, en die gore leverworstadem?” Ik dacht aan een jongen die ik gekend heb, als student. Ook híj́ beweerde dat hij zichzelf kon pijpen. Hij liet me zien welke houding hij daarbij aannam; er kwamen meerdere kussens aan te pas. Hij is inmiddels 60, succesvol hartchirurg en heeft een kunstheup, waarmee hij langzaam maar zeker naar zijn pensioen sukkelt, dus pijpen zit er waarschijnlijk niet meer in. Deze Huug stond ongetwijfeld, over een jaar of veertig, hetzelfde lot te wachten. Dat was een geruststellende gedachte. “Ik vind Wissjink besjt wel knáppp!” praatte de jongen het meisje spottend na, met een lijzig, hoog stemmetje. En daarna, met zijn eigen schor gezopen kakstem: “Bier! Pientje, bíér moeten we hebben. Wie moet ik hier pijpen voor een kankergroot glas bier?” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/hij-zichzelf-pijpen-ja-dat-zou-hij-wel-willen-want-een-vrouw-kan-hij-toch-niet-krijgen~bc7c6fbe/</guid>
      <pubDate>Tue, 4 Mar 2025 00:00:00 +0100</pubDate>
    </item>
    <item>
      <title><![CDATA[Twee tienermeisjes liepen metrostation Vijzelgracht in: ze bespraken een ‘TikTokkaassoufflé’ die ze wilden eten in de ‘Evertsenstraat’]]></title>
      <description><![CDATA[<p>Bij metrostation Vijzelgracht liepen twee tienermeisjes naar binnen. Een van hen droeg een tasje van het Moco-museum, en ze bespraken een ‘TikTokkaassoufflé’ die ze wilden gaan eten in de ‘Evertsenstraat’, zoals het kleinste meisje met Brabantse tongval van haar scherm oplas. Toeristen dus, want geen Amsterdammer gaat naar oplichterstent Moco (22 euro voor een (nauwelijks) veredelde giftshop) en geen Amsterdammer gaat een half uur in de rij staan voor een (nauwelijks) veredelde frituursnack. Tenminste, dat hoop ik maar. Tegelijk met mij belandden de meisjes bij de roltrap. De roltrap bij metro Vijzelgracht, dat is me er eentje. Je kijkt daar, van bovenaf, een peilloze diepte in. Ik ben er inmiddels zo’n beetje aan gewend geraakt, maar ik durf nog steeds alleen onder het mompelen van allerhande bezweringen (‘Heer ontferm u, bij Toutatis, alhamdoelillah’) en mezelf herinnerend aan een parachutesprong die ik ooit gemaakt heb. Aan een mottige Sovjetparachute. Dat was nog eens wat anders dan zo’n lullig roltrappetje nietwaar? Nou dan! Wat ook helpt: je stevig vasthouden aan de leuning (die altijd nét iets sneller of langzamer gaat dan de trap zelf, zodat je je klamme hand telkens een heikel moment moet loslaten en verplaatsen), en níét naar beneden kijken. NIET, dus. Zo stond ik, de blik afgewend, op de rollende treden, toen ik achter me gejammer hoorde. “Nee... o neee... da gaat nie... da kan ik nie...” piepte een meisjesstem. Behoedzaam keek ik achterom. Het was het meisje met het Moco-tasje, een spichtig kind met een moeilijke beugel. Ze stond al op de trap, dus ze kon niet meer terug. Ze hijgde van angst, terwijl die trap met een flinke vaart de diepte in zakte. “Je kunt het, Evi, je kunt het!” riep haar vriendin. Ook haar stem klonk schril, maar niks maakt zo dapper als de aanwezigheid van iemand die nog banger is dan jij. “Ik val, ik ga vallen!” hijgde het arme kind. Ik kneep mijn ogen stijf dicht, terwijl die stakker achter me hikkend huilde. “Je zet wel je locatie aan, hè?” had haar moeder haar thuis ongetwijfeld op het hart gedrukt. Alsof dát wat helpt. Ik zag voor me hoe ze bovenop me zou lazeren, waarna we samen de diepte ingesleurd zouden worden. Verbrijzelde handen tussen die meedogenloos walsende treden. Eindelijk, eindelijk waren we op het perron. Het meisje liep met knikkende knieën naar een bankje, en haalde, nog nasnotterend, diep adem. Haar vriendin keek op haar telefoon, en zei “O, shit... Evi... dit is de verkéérde metro...” Ik hoop maar dat hij het waard is, die ellendige TikTokkaassoufflé. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? sylvia.witteman@parool.nl</p>]]></description>
      <guid>https://www.parool.nl/columns-opinie/twee-tienermeisjes-liepen-metrostation-vijzelgracht-in-ze-bespraken-een-tiktokkaassouffle-die-ze-wilden-eten-in-de-evertsenstraat~b54eaeae/</guid>
      <pubDate>Thu, 27 Feb 2025 00:00:00 +0100</pubDate>
    </item>
    <item>
      <title><![CDATA[‘Sander, je weet hoe je moeder is. Als het de verkeerde zijn heb ík het weer ge…’]]></title>
      <description><![CDATA[<p>Zaterdagochtend, 11.00 uur. In een café in De Baarsjes dronk ik, blij verrast, een kop koffie die nu eens niet lauw was – zoals gebruikelijk in de horeca – maar lekker warm. Ook de vrouw naast me zat, met kleine slokjes, zichtbaar te genieten. Zij was een jaar of 35, met een knap, hoekig, wat vermoeid gezicht. Haar koffiegeluk werd verstoord door een appje. Ze las het, aarzelde even met haar vingers boven het scherm, en bracht de telefoon naar haar oor. “Hoi lieverd,” zei ze. “Gebakjes. Neem ik mee. Maar wat voor gebakjes? (...) Tuurlijk wel. Je weet hoe je moeder is. Als het de verkeerde zijn heb ík het weer ge... (...) Kom op Sander, je weet toch wel wat je moeder lekker vindt? Tompoucen? Moorkoppen? Appeltaart?” Ze luisterde. “Nou dan doe ik gewoon drie verschillende,” zei ze na een tijdje. “Kan ze kiezen. Ja, tot zo. Ik moet ook nog even naar de... (...) Hoe bedoel je ‘Sofietje ligt lekker te slapen’? Jezus, Sander... we hadden toch afgesproken dat ze in de áúto zou slapen?” Ze luisterde. “Nee,” zei ze. “Niet ’s ochtends, al maanden niet meer, joh! Ze slaapt alleen nog tussen twaalf en twee. (...) Ja, dan leg je haar toch niet zomaar in bed, als ze even piept? Dan ga je toch even met haar spelen, of zo? Nu zit ze straks klaarwakker in de auto, zich kapot te vervelen, die hele fucking anderhalf uur naar Apeldoorn!” Ze luisterde, en hernam: “Nee, want dan heeft ze dus te vroeg geslapen, en te kort. En dan is ze de rest van de dag moe en chagrijnig. En dan is je moeder weer zo van ‘Nee hoor, bij oma hoeft ze niet te slapen, want oma ziet Sofietje toch al zo weinig’. Hè verdomme, Sander, we hadden het toch áfgesproken? Kan ik dan niet eens even een uurtje weg, zonder dat jij...” Ze luisterde weer, en antwoordde schril: “Nee, Sander. Ik vind je moeder een schat van een mens, maar ze kan soms... weet je nog laatst, met die boerenkool die Sofie ab-so-luut moest opeten? Het arme kind heeft de halve nacht... Kom op, Sander, doe even normaal! Je schreeuwt zélf!” Ze nam een woedende slok van haar koffie en zette de beker met een klap terug op het tafeltje. Ik wilde dolgraag zeggen: “Laat het hem maar lekker zélf uitzoeken met zijn moeder en zijn dochter in Apeldoorn, en ga jij hier in de stad wat leuks doen.” Maar ik deed het niet, want ik ben een oud wijf, en oude wijven moeten zich met hun eigen zaken bemoeien. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? sylvia.witteman@parool.nl</p>]]></description>
      <guid>https://www.parool.nl/columns-opinie/sander-je-weet-hoe-je-moeder-is-als-het-de-verkeerde-zijn-heb-ik-het-weer-ge~b97d2ee2/</guid>
      <pubDate>Tue, 25 Feb 2025 00:00:00 +0100</pubDate>
    </item>
    <item>
      <title><![CDATA[De timmerman liet ‘Dit gaat ‘m niet worden’ vallen als het mes van een guillotine]]></title>
      <description><![CDATA[<p>“Je weet natuurlijk niet wat je allemaal tegenkomt,” had de schilder gewaarschuwd, waarna hij inderdaad van alles bleek tegen te komen ‘waar je als schilder echt niks mee kan’. Bedoeld werd: rottend houtwerk. “Je gaat er zó doorheen met je schroevendraaier, mevrouw.” De timmerman moest erbij komen. Ook híj́ had zo’n gemene schroevendraaier bij zich, waarmee hij vinnig in die arme kozijntjes prikte. En, hoofdschuddend, in het hek van mijn balkon. “Ja, zo’n balkonnetje op het noorden, hè? Vochtig. Daar komt nooit zon,” sprak hij verwijtend. Net of ik daar wat aan kan doen! Ons huis stamt uit 1894, en toen zaten ze blijkbaar liever in de schaduw. De timmerman priemde, freesde en zaagde fronsend voort aan dat sierlijke oude balkonhek, terwijl ik bezwerend koffie aandroeg. Dat hielp niet, want na het derde kopje trok hij zijn handen van het hek af, en liet zijn “Dit gaat ‘m niet worden” vallen als het mes van een guillotine. “Daar moet een nieuw hek op, ik kan er ook niks anders van maken.” Een nieuw hek!? De schrik sloeg me om het hart want ik heb een hekel aan nieuwe dingen. Nou ja, een airfryer is geen probleem, of sokken of zo, maar ik was erg gehecht aan dat lieve oude balkon. “Hoe kan dat nou, dat hek zit er al 130 jaar op,” zeurde ik tegen beter weten in, waarop de timmerman, net zo puntig als zijn schroevendraaier, meende dat het ‘dan in de vorige eeuw misschien nét wat beter onderhouden werd, dan, pak ’m beet, de laatste dertig jaar’. Touché! Met lede ogen zag ik aan hoe hij de snoezige smeedijzeren spijltjes begon los te wrikken uit het voze hout. “Kijk, dat regenwater heeft jarenlang langs die spijlen in de dorpel gelekt, en... ja, ja, ja, daar was ik al bang voor. Die dorpel is ook rot. En niet alleen die dorpel, maar waarschijnlijk ook de... ja, ja, ja...” Ongerust keek ik toe hoe hij een stuk van mijn balkon afbrak, als ontbijtkoek. Weer hoofdschudden. Wéér die schroevendraaier. “Ja, dan moet ik toch echt, alleen al voor uw eigen veiligheid...” Een nieuw balkon. Er moet een nieuw balkon aan ons huis gebouwd worden! Kosten: duizend miljoen euro. En dan weten ze nóg niet wat ze tegenkomen, hè? Misschien moet de hele gevel er wel uit. En vervolgens de huiskamer. En de keuken. En dan zitten we daar, huisgenoot P en ik, rillend in dat huis zonder gevel, op de kale trap. Tot die er óók aangaat. Kortom: mocht u onverhoopt een huisschilder laten komen, zeg dan dat hij zijn schroevendraaier thuis laat. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-timmerman-liet-dit-gaat-m-niet-worden-vallen-als-het-mes-van-een-guillotine~b0f69351/</guid>
      <pubDate>Sat, 22 Feb 2025 00:00:00 +0100</pubDate>
    </item>
  </channel>
</rss>
