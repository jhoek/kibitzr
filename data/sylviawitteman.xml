<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Ach ja, Bartje. Dat boek stond in mijn geheugen gegrift! Toch?]]></title>
      <description><![CDATA[<p>Mijn zeer voormalige juf Nederlands (zijzelf is gelukkig niet ‘zeer voormalig’ maar springlevend) was op zoek naar een verhalenbundel uit haar jeugd, Als alle lichten branden geheten, waarvan zij zich allerlei droevige details verlekkerd herinnerde. Alleen, ze wist niet meer wie de schrijver was. Ik werd zo nieuwsgierig dat ik naar dat boek op zoek ging. Ik vond het. Het bleek van Anne de Vries, die wij allemaal kennen van Bartje ‘Ik bid nie veur brune bon’n’ Bartels. Ach ja, Bartje (1935), dat boek staat in mijn geheugen gegrift! Toch? Nee, zo bleek. Ik had het nooit gelezen. De Bartje die ik voor me zag, met zijn weerbarstige kuifje, stamde uit een televisieserie in de jaren zeventig. Waarom had ik Bartje nooit gelezen? Omdat streekromans in mijn jeugd door de vaderlandse intelligentsia als dom leesvoer voor dito vrouwen werden beschouwd, boeken ‘waar je niks aan hebt’. Remco Campert heeft het er ons natuurlijk niet makkelijker op gemaakt, met zijn parodiërende stukjes over het incestueuze boerengezin Kneupma, waar ze opgebakken klonten van de karnemelkse pap van eergisteren eten, in de warme mestgeur, terwijl veldwachter Bonkjes zich vergrijpt aan dochter Mieke-Kee in de bedstee. Nee, gelezen had ik Bartje dus niet. (Wel had ik decennia gedacht dat Anne de Vries een vrouw was, en dat is niet zo. Ik ben er trouwens ook pas een paar jaar geleden achter gekomen dat Mies van der Rohe geen vrouw was. Ik schaam me.) Dus las ik hem alsnog. ‘Bartje gaat de schuur door, waar de geit met haar kop over het hok staat te mekkeren en het varken hongerig giert en stapt dan kalm naar binnen. Als je al buiten geweest bent vind je het een beetje benauwd in de kamer, waar zes mensen en een popje geslapen hebben, Maar dat geeft niks, dat merk je na een poosje niet meer. Moeder staat bij de tafel en schenkt de koffie op. De damp slaat tegen de lage zolderbalken.’ Ja, dat is kneuterig, maar je voelt de bui al hangen; het gezin Bartels is arm. Heel erg arm. Ze eten aardappels met zijn allen uit één pan, en op is op. ‘Erg is ’t als je de hik krijgt: dan word je er door ieder van verdacht, dat je te vlug gegeten hebt. (…) Gert wist laatst een middel om alles te krijgen. Die heeft, toen hij eens met Arie te laat kwam voor het eten en er slechts een klein prakkie overgebleven was, in de pan gespuugd. ‘Ziezo’, zee Gert. ‘Nou lus ie het niet meer…’ ‘Best’, zee Arie. Hij schraapte zijn keel en hij spuugde dadelijk twee keer in de pan, eerst op zijn eigen deel en toen op dat van zijn broer.’ Vader verliest zijn baan, de armoede wordt nog schrijnender, en intussen baart moeder het ene kind na het andere. ‘’t Is raar, dat moeder er zo goed tegen kan. Of ze nu droog brood eten of een plak koolraap instee van een boterham en drie keer per dag aardappels met een stukje plantenvet, moeder groeit tegen de verdrukking in.’ Er sterft weleens een kind, maar er blijven er toch nog een heleboel over. Ik raakte in de ban van de dromerige, slimme Bartje en zijn coming of age in een harde wereld waarin een dubbeltje nooit een kwartje wordt. Ja, ik moest nog vaak aan Remco Campert denken, vooral bij namen als ‘opoe Tjobbe’, ‘Lene Proem’ (‘een flarde van een wief’), ‘boer Wapse’ en ‘Lammechien’. Maar Bartje bleek een heerlijk boek, met bovendien een thematiek die zijn urgentie allerminst heeft verloren: de kloof tussen arm en rijk.</p>]]></description>
      <guid>https://volkskrant.nl/cultuur-media/ach-ja-bartje-dat-boek-stond-in-mijn-geheugen-gegrift-toch~b9180429/</guid>
      <pubDate>Fri, 13 Jan 2023 00:00:00 +00:00</pubDate>
    </item>
    <item>
      <title><![CDATA[Ik vroeg me van alles af over die transitie, ook details die me geen reet aangaan]]></title>
      <description><![CDATA[<p>Ik lees met veel plezier columns in deze krant van een jongen wiens naam ik een hele tijd niet kon onthouden: Thomas van der Meer. Een mooie naam, maar ik vergat hem telkens, omdat het zo ongeveer de gewoonste naam ter wereld is. Ik herkende Thomas in de krant aan zijn foto bij zijn column, een vriendelijk hoofd met mooie ogen. Die columns gaan over zijn werk in een verpleeghuis, droog-grappige en schrijnende, ogenschijnlijk ‘kleine’ verhaaltjes, met zwaardere thema’s als discriminatie en maatschappelijke mechanismen prettig onopdringerig op de achtergrond. In een van die columns liet Van der Meer, ook al zo terloops, in een bijzin vallen dat hij vroeger een meisje was geweest. Die terloopsheid vond ik knap. Zo’n transitie is geen kattenpis; die moest zijn leven geruime tijd grotendeels hebben beheerst. Zijn bedoeling was, denk ik, dat de lezer het feit eenvoudigweg naast zich neer zou leggen. Sommige mensen hebben rood haar, sommige zijn linkshandig, en sommige waren vroeger van een ander geslacht. Ja, zo is dat, maar helaas ben ik een slecht mens, net als de meeste mensen. Ik ging op die foto zitten speuren ‘of je het kon zien’, en ik probeerde te raden hoe Thomas vroeger had geheten – in mijn jeugd heetten transseksuelen vaak ‘Renée’, maar dit terzijde. Ook ging ik me van alles afvragen over die transitie, inclusief details die me geen reet aangingen. Toen kocht ik Van der Meers boekje Welkom bij de club, zodat hij tenminste nog een paar euro zou overhouden aan mijn ongepaste nieuwsgierigheid. Het bleek al net zo fijn als zijn columns. De perikelen van het leven met een ‘verkeerd’ lichaam, met humor gebracht, zonder slachtofferigheid, en daardoor des te indrukwekkender. Alleen het begin al: ‘Ik was jaloers op een jongen in de straat omdat hij Thomas heette. Thomas was mijn favoriete naam. Zelf wilde hij liever Michael heten, want hij was fan van Michael Jackson. (...) Ik noemde mezelf Jari. Als Michael Jackson en Jari Litmanen renden we over straat. Twee smalle ribbenkastjes. Allebei droegen we een korte broek en hadden we een warrige bos haar. Ik denk dat we beiden dachten dat we hetzelfde waren. Ik dacht dat in elk geval wel.’ Maar algauw krijgt ‘Jari’ het gevoel dat er iets niet klopt, en vervolgens ook wát er niet klopt. De vooruitzichten zijn niet rooskleurig. ‘In de Jerry Springer Show zag ik een jongen die zijn vriendin vertelde dat hij trans was. Het publiek zat te joelen. ‘Maar we hebben seks gehad’, zei zijn vriendin. ‘Ik heb je pik in me gevoeld.’ ‘Die was van plastic’, zei hij. Ik dacht, dat ben ik ook niet. Dáár hoor ik in elk geval niet bij.’ Na een moeizame schooltijd volgt een lullig baantje op een duf kantoor. ‘Mevrouw Krabbenborg was de manager. (...) Aan de andere kant van de lijn werd haar soms gevraagd om die naam te herhalen en dan spelde ze hem heel snel. Karelrudolfantonbernardbernard-eduardnicobernardotterudolfgerard. Krabbenborg was een naam die je niet moest spellen. Krabbenborg was een naam die je bij verzoek om herhaling gewoon wat langzamer moest uitspreken. Mijn andere collega heette Daphne. Ze woonde samen met haar vriend en zijn hond, die Zlatan heette. In het park dachten mensen dat ze Satan riep.’ Ik dacht aan The Office. Ik dacht aan Grunbergs Blauwe maandagen. Ik dacht aan Reves Werther Nieland. Ik las Welkom bij de club in één ruk uit. Ik weet nog steeds niet hoe Thomas van der Meer als meisje heette. Maar het kan me niets meer schelen. Binnenkort verschijnt zijn volgende boek, en ik verheug me daar uitbundig op.</p>]]></description>
      <guid>https://volkskrant.nl/cultuur-media/ik-vroeg-me-van-alles-af-over-die-transitie-ook-details-die-me-geen-reet-aangaan~bc54d3dd/</guid>
      <pubDate>Thu, 5 Jan 2023 00:00:00 +00:00</pubDate>
    </item>
    <item>
      <title><![CDATA[Boven de stoffige bêtises stond een foto van de belegen fallocraat met zijn afgebrokkelde muizentandjes en vergeelde befsnor]]></title>
      <description><![CDATA[<p>In De Telegraaf las ik een column van ‘psycholoog’ Jeffrey Wijnberg over het prangende vraagstuk ‘waarom kiezen oudere mannen voor een jongere vrouw?’ Parmantig kondigde Wijnberg aan dat hij ‘het verlossende antwoord’ had. Eindelijk! Met rode oortjes las ik verder. ‘Neem een vers geplukte citroen: vol glans, strak in de schil, de frisse geur spettert er spontaan vanaf. Laat diezelfde citroen een tijdje liggen en wat overblijft is een harde, doffe knikker, waar met moeite een beetje sap uit te persen valt’, aldus Wijnberg. Touché! Hij vervolgde: ‘Nu zullen er altijd lieden blijven die zeggen: echte schoonheid zit van binnen. Maar laten we wel wezen: dan hebben we het toch echt over een ander soort schoonheid, een schoonheid die de afzichtelijkheid van het ouder worden nog enigszins moet compenseren.’ Geruststellend voegde hij eraan toe dat er ‘geen reden was om hysterisch te doen’ en pruttelde nog iets over de ‘vermaledijde overgang’ en ‘het natuurlijk fenomeen van de vergankelijkheid’. Boven deze reeks stoffige bêtises stond een foto van deze extra belegen fallocraat, met zijn afgebrokkelde muizentandjes, vergeelde befsnor en de gezapig toegeknepen oogjes van een incontinente oude kater bij de kachel. Ik zag hem voor me, naakt bukkend om zijn pantoffels onder het bed te zoeken, het verschrompelde scrotum slapjes bungelend. Nu is De Telegraaf natuurlijk niet bepaald de krant van woke Nederland, en dat hoeft ook niet, want zulke kranten zijn er al genoeg. Alleen: Wijnberg weet duidelijk niets van citroenen. Ik, als huisvrouw, (ver na de ‘vermaledijde overgang’) wél. Ik kan hem verklappen dat geen twee citroenen hetzelfde zijn; inderdaad, het zijn net vrouwen. Sommige liggen een week in de fruitschaal onberispelijk glimmend geel te wezen, om plotseling, in één nacht, te veranderen in een drassige stuifzwam van groene schimmel. Sommige zien er prima uit, maar geven één dag na de pluk al geen sap, alleen vezels en pitten. Weer andere worden inderdaad allengs hard en dof aan de buitenkant: je wilt ze al weggooien, maar kijk, je snijdt er een open en de binnenkant blijkt deciliters sap te herbergen, veel meer dan haar strakke, glanzende zusjes. Nee, dan courgettes. Dat zijn nét mannen. Een jonkie is stevig en knapperig, maar de oudere zijn log en zompig. ‘Neem mij!’, brommen ze vanuit hun krat. En trap je daarin, dan blijken ze van binnen voos en draderig, als een oud matras. Ja, ook dát is het ‘natuurlijk fenomeen van de vergankelijkheid’. Nou ja, van een oude courgette kun je nog best lekkere soep koken. Van Jeffrey Wijnberg niet. Zelfs niet met balletjes.</p>]]></description>
      <guid>https://volkskrant.nl/cultuur-media/boven-de-stoffige-betises-stond-een-foto-van-de-belegen-fallocraat-met-zijn-afgebrokkelde-muizentandjes-en-vergeelde-befsnor~b368a93b/</guid>
      <pubDate>Wed, 4 Jan 2023 00:00:00 +00:00</pubDate>
    </item>
    <item>
      <title><![CDATA[Kermend lag ik te hoesten in die putlucht. En die bigband maar schetteren]]></title>
      <description><![CDATA[<p>Ziek lag ik op bed, onder de poes. Zelfs het gekraak van het zakje van de coronatest deed pijn aan mijn hoofd, maar de uitslag was negatief. ‘Yes, we have no corona/ we have no corona today!’, begon een bigband in mijn hoofd te spelen. Leuk om te weten voor de twintig mensen met wie ik aan de kerstdis had gezeten: als ze straks een voor een reutelend ter aarde storten is het in elk geval niet de Tot Voor Kort Zo Gevreesde Ziekte. Wat dan wel? De driedubbele zeehondenblaftyfus, zou ik zeggen, maar dat mag niet van onze huisartsen. Die noemen alles ‘verkouden’, om te vermijden dat je langskomt. Zorgcrisis, hè? Of ze willen niet in hun gezicht gehoest worden. Geef ze eens ongelijk. ‘Yes, we have no corona/ we have no corona today!’, dramde de bigband. Hoe komt dat toch, dat alle liedjes oorwurmen worden als je ziek bent? Schor zong ik mee. De poes, op mijn borst, deed geërgerd haar ogen open. ‘Bek dicht’, las ik in haar groene knikkers. Ze is dol op zieke mensen, vooral als ze hoesten. Lekker schudden op het dekbed. Ik dacht aan de beroemde kat Oscar. Oscar woonde in een Amerikaans verpleeghuis. Hij was nogal schuw, maar af en toe ging hij toch bij een patiënt op bed liggen. Merkwaardig genoeg ging die patiënt dan meestal een paar uur later dood. Hoe zat dat? Stervenden hebben een aparte, voor mensen niet waarneembare geur, en Oscar kon die geur ruiken. Dat is althans het verhaal. Het kan natuurlijk ook dat Oscar ze stuk voor stuk verstikt heeft door op hun gezicht te gaan liggen als er even niemand keek. Zo zijn katten. ‘Ga eens weg’, kuchte ik tegen mijn eigen kat, maar ze gaf geen sjoege. Oscar is inmiddels zelf dood, trouwens. Hij is 17 geworden. Zou er vlak voor zijn dood een bejaarde patiënt bij hem zijn gaan liggen? Ik weet niet waaraan hij gestorven is, maar op Wikipedia is sprake van ‘een kort ziekbed’. Een kort ziekbed, dat willen we allemaal wel. Boven mijn hoofd hoorde ik huisgenoot P. scheurend hoesten in de logeerkamer. Getrouwd zijn is best leuk in voorspoed, maar samen ziek zijn gaat beter met een verdieping ertussen. Ik hoestte maar eens gezellig terug. De poes werd wakker en draaide zich om, op mijn borst. Nu lag ze met haar kontgat vlak voor mijn gezicht en liet volledigheidshalve een geluidloze maar dodelijke scheet. Kermend lag ik te hoesten in die putlucht. En die bigband maar schetteren. ‘Yes, we have no corona/ we have no corona today!’</p>]]></description>
      <guid>https://volkskrant.nl/nieuws-achtergrond/kermend-lag-ik-te-hoesten-in-die-putlucht-en-die-bigband-maar-schetteren~b6d729e9/</guid>
      <pubDate>Mon, 26 Dec 2022 00:00:00 +00:00</pubDate>
    </item>
    <item>
      <title><![CDATA[Vrouwen die alles al hebben kopen er nu eenmaal graag nog iets beiges bij]]></title>
      <description><![CDATA[<p>In de Eerste Constantijn Huygensstraat passeerde ik zo’n wezenloze winkel voor vrouwen die alles al hebben. De meeste voorwerpen in de etalage waren beige. Vrouwen die alles al hebben kopen er nu eenmaal graag nog iets beiges bij. Tussen de brave kandelaartjes en slakommen trof ik in de etalage een beige vaas in de vorm van een vrouwentorso, met een ronde buik en grote, zware borsten. Het ding deed me aan de Efteling denken; het had iets Laaf-achtigs. Ik heb nooit een naakte Laaf (tot Laaf gemaakte?) gezien, maar u begrijpt wat ik bedoel: Bruegheliaans met een toefje Rien Poortvliet. Terwijl ik het voorwerp verbaasd bekeek (wat moet een beige ‘momfluencer’ met zo’n carnavaleske tietenvaas?) hoorde ik achter me de geluiden die horen bij een ontmoeting tussen honden. Gesnuif, gehijg, raspende woefjes, het gekrabbel van poten langs de stoep. Ik keek om, en zag inderdaad twee honden, een stabij en een onduidelijk zwart beestje, onstuimig bezig met wat ik, zonder verstand van honden, maar interpreteerde als ‘elkaars grenzen verkennen’. Hun baasjes maakten, op hun beurt, de geluiden die baasjes dan maken. ‘Dana! Dana, los!’, riep de blonde eigenaresse van de stabij, trekkend aan de hondenriem. En, verontschuldigend: ‘Ze is nog jong! Ze wil alleen maar spelen hoor!’ Ze leek op een jonge Drew Barrymore en droeg, ik kan er niets aan doen, een beige donsjas. Ook de eigenaar van het zwarte schepseltje, een lange, knappe jongen met een donkere kuif, trok de riem strak en maakte kalmerende geluiden (‘Frenkie! Zit!’), maar algauw bleek dat de honden elkaar gunstig gezind waren en inderdaad alleen maar wilden spelen. Beide jongelui glimlachten opgelucht. Een conversatie ontrolde zich. De jongen deed Frenkies stamboom uit de doeken (iets met een retriever), met meisje vertelde hoe oud Dana was (bijna 1), de honden stoeiden voort, het meisje onthulde om de hoek in de Bosboom Toussaintstraat te wonen, nee, maar dát was toevallig! De jongen woonde óók om de hoek, schuin tegenover de Lidl! Zo toevallig was dat niet, want hondenuitlaters wonen meestal in de buurt waar ze hun hond uitlaten, maar die twee keken elkaar aan met de feestelijke lach van mooie, jonge mensen voor wie het leven aan elkaar hangt van onverwachte genoegens. Het meisje streek haar verwaaide haar uit haar gezicht, de jongen liet zijn witte tanden blikkeren in het waterige zonlicht. Hoe nu verder? ‘Wow!’, riep het meisje. ‘Wat een waanzinnige vaas, moet je kijken!’ Ogenschijnlijk terloops pakte ze de jongen bij zijn arm. Hij lachte weer die feestelijke lach. Geen twijfel mogelijk: dit werd een lange, hete winter.</p>]]></description>
      <guid>https://volkskrant.nl/nieuws-achtergrond/vrouwen-die-alles-al-hebben-kopen-er-nu-eenmaal-graag-nog-iets-beiges-bij~b1bbcc3b/</guid>
      <pubDate>Wed, 21 Dec 2022 00:00:00 +00:00</pubDate>
    </item>
    <item>
      <title><![CDATA[Die boom was altijd tegen Oud en Nieuw al morsdood, maar mijn moeder plantte hem tóch, want ‘wie weet knapte hij nog op’]]></title>
      <description><![CDATA[<p>Op de vijvers lag nog ijs, maar op mijn hoofd druilde alweer de vertrouwde Hollandse regen. Ik passeerde een winkel in truttige nuttigheden (geruite schortjes, weckpotten met geruite deksels, geruite ovenwanten, geruite geurkaarsen) Voor de deur stond, naast een stapel geruite sierpompoenen: een kerstboom. Er bleek een gefiguurzaagd houten kaartje aan te hangen, in de vorm van een klein kerstboompje, met een gezichtje dat eruitzag alsof het boompje een royale portie speed had weggetikt. ‘Beter boompje’ stond er onder zijn uitzinnig puilende ogen. ‘Deze boom wordt teruggeplant.’ Ik dacht aan mijn jeugd. Ook toen al kocht mijn moeder elk jaar een kerstboom ‘met kluit’, want die kon je na gedane zaken ‘in de tuin planten’. Die boom was altijd tegen Oud en Nieuw al morsdood, maar ze plantte hem tóch, want ‘wie weet knapte hij nog op’ (niet, dus). Thuis bekeek ik de website van Beter boompje. ‘Een plek waar jouw kerstboom het hele jaar lekker met zijn voetjes in de aarde kan staan’, las ik. ‘Gezellig tussen de andere boompjes. Met de zon, de wind en de regen die elkaar afwisselen, en waar vogeltjes zingen in plaats van Mariah Carey. Als de feestdagen naderen komt hij gezellig bij jou logeren, maar daarna gaat hij gauw weer terug naar zijn soortgenoten in het kerstbomenbos. Dat klinkt toch geweldig?’ Nou, nee, dat klinkt ontzettend gruwelijk. Je rukt dat arme boompje een maand lang weg bij zijn ouders en vriendjes, zet hem met zijn uitgeputte takken vol gemene hete lampjes in een muffe kamer vol gourmet-dampen, dwingt hem mee te kijken naar Home Alone (deel 1, 2, 3 én 4), en mee te luisteren, niet alleen naar die gevreesde Mariah Carey, maar ook naar vervelende discussies over vluchtelingen, klimaat en slavernij-excuses. Met een beetje pech pist er ook nog een balorige kat of dronken neef in zijn ‘duurzame kluit’. Áls hij het al overleeft staat hij het jaar daarop sidderend van de PTSS in dat bos te wachten tot hij weer terug moet naar de hel. Zijn ouders zijn inmiddels gestorven van verdriet en zijn vriendjes mijden hem als de pest, want hij wast zich niet meer en drinkt de hele dag Gladiator-bier. Trouwens! Het miniboompje zonder enige duurzame pretenties, dat ik een vol jaar geleden voor 4 euro bij de Lidl kocht, staat nog steeds op mijn balkon, op het noorden, waar verder niets anders groeit dan slijmerig mos. Het krijgt daar geen andere verzorging dan de willekeur der elementen, maar staat er florissant bij, met frisgroene lootjes en al. God is groot.</p>]]></description>
      <guid>https://volkskrant.nl/nieuws-achtergrond/die-boom-was-altijd-tegen-oud-en-nieuw-al-morsdood-maar-mijn-moeder-plantte-hem-toch-want-wie-weet-knapte-hij-nog-op~b5ded048/</guid>
      <pubDate>Mon, 19 Dec 2022 00:00:00 +00:00</pubDate>
    </item>
    <item>
      <title><![CDATA[‘Ga weg!’, hijgde ik, schor van het schreeuwen. ‘Pas op!’, gilde ik]]></title>
      <description><![CDATA[<p>‘Er mag hier wel eens geschilderd worden’, zei ik al een jaartje of vier, vijf, acht geregeld tegen iedereen die het maar horen wilde; niemand dus. Want ik woon hier met drie mannen en twee katten, en beide diersoorten staan bekend om hun afkeer van veranderingen in de huiselijke sfeer. Het huis verkrotte zienderogen. Maar van de week wierp het lot mij een klusjesman in de schoot. Hij begon, waarschijnlijk om het ergste maar achter de rug te hebben, met de trapleuning. Die loopt langs alle drie de etages en is in zijn lange leven van uiteenlopende kleuren verf voorzien, die her en der tevoorschijn waren gesleten, als bij een afgesabbelde toverbal. ‘Kijk eens!’, zei de klusjesman ’s middags, en wees op de geschilderde leuning. Het was werkelijk een lust voor het oog. ‘En dat is nog maar de grondverf, hè’, zei hij. ‘Pas op voor je kleren. Hij moet nog drogen. Tot die tijd mogen jullie er niet aankomen.’ ‘Natuurlijk niet!’, lachte ik, terwijl ik de leuning vastpakte, want zo gaat dat met leuningen: je pakt ze vast. @&amp;%$#*! Als ík al zo oliedom was, hoe moest dat dan met mijn huisgenoten? Ik maakte mijn handen schoon met terpentine, schreef briefjes ‘NIET AANKOMEN! NAT!’ en hing die door het hele trappenhuis. Ik stuurde een bericht naar de gezins-app: ‘NIET AAN DE LEUNING KOMEN, PAS GEVERFD!’ Even later hoorde ik de voordeur dichtslaan, gevolgd door gevloek van mijn oudste zoon. ‘Ja, sorry, het is zo’n gewoonte, hè...’, zei hij, schuldbewust van achter de terpentinefles. Dat was huisgenoot P. even later, hartgrondig met hem eens, terwijl hij zijn jas op verfsporen inspecteerde. Ik hing nog meer briefjes op. Ik realiseerde me opeens hoeveel mensen er een sleutel van het huis hebben, en appte ze allemaal. O God ja, mijn zus zou komen logeren... Ik verbood mijn zoon een pizza te bestellen, want wat kan zo’n onderbetaalde bezorger een natte leuning schelen? En daar kwam mijn achterlijke kat Lola aangeschommeld. ‘Lekker op de leuning lopen...’, las ik in haar domme, gele ogen. ‘Ga weg!’, hijgde ik, schor van het schreeuwen. Hoorde ik daar nou weer de voordeur? ‘Pas op!’, gilde ik. De rest van de avond bracht ik door in het trapgat, zenuwachtig spiedend langs alle drie de verdiepingen. Zo kon ik goed zien hoe mijn jongste zoon, op zolder, zijn handdoek na het douchen nonchalant over de leuning slingerde. Een grote, zware handdoek. Ik begon, na twintig jaar, weer met roken. En dat was dan alleen nog maar de grondverf, hè? Was ik maar een man. Of een kat.</p>]]></description>
      <guid>https://volkskrant.nl/nieuws-achtergrond/ga-weg-hijgde-ik-schor-van-het-schreeuwen-pas-op-gilde-ik~b7a9a6ab/</guid>
      <pubDate>Wed, 14 Dec 2022 00:00:00 +00:00</pubDate>
    </item>
    <item>
      <title><![CDATA[Kerstcommercials: de rillingen lopen over je rug, in drie luttele minuten]]></title>
      <description><![CDATA[<p>De hele maand december mag wat mij betreft worden geschrapt, maar ja, ik heb het niet voor het zeggen. Wat al die feestdagen gelukkig nog een béétje draaglijk maakt zijn de kerstcommercials. Mini-speelfilms, gemaakt in opdracht van supermarkten en andere bedrijven, met als doel: de kijkers naar hun nering lokken om daar zo veel mogelijk geld uit te geven. Die mini-films gaan meestal over zielige kinderen, zielige oude mensen, zielige (knuffel)dieren of zielige sneeuwpoppen die zielig uit een raam kijken terwijl er zielige muziek klinkt. Dan gebeurt er iets kerstigs waardoor ze opeens niet meer zielig zijn en de film eindigt ermee dat iedereen rond een tafel vol eten zit en elkaar stralend toelacht boven de rollade. De oogst van dit jaar: ja, zielig dat papa dood is, maar met Kerstmis blijkt mama’s nieuwe vriend gelukkig ook heel lief! En: zielige Alex Klaassen (met nep-Drents accent en lullige vlinderdas) durft zijn leuke nieuwe vriend niet aan zijn bekrompen ouders voor te stellen, maar kijk eens aan, die vinden het met Kerstmis opeens helemaal niet meer erg dat hun zoon gay is! En: goh, die aardige man heeft tegen zijn zielige oude vader gejokt dat hij de staatsloterij heeft gewonnen om hem met Kerstmis de peperdure vakantie van zijn leven te bezorgen! En: waarom doet die brave, sukkelige echtgenoot zoveel moeite om te leren skateboarden, waarbij hij voortdurend valt en zich bezeert? Omdat er met Kerstmis een zielig pleegkind in huis komt dat erg van skateboarden houdt! Maar de allermooiste dit jaar is toch die van J&amp;B whisky, over een oude man die stiekem make-up en damesbladen koopt, en zich, met veel vallen en opstaan, gaandeweg perfect leert opmaken. Ach, wat schattig, die gaat op zijn oude dag uit de kast komen als travestiet of transgender! Ja, dat denk je dan, maar het is nog veel mooier, en nee, ik ga het einde niet verklappen, maar de rillingen lopen over je rug. In drie luttele minuten. Drie minuten! Kom daar nog maar eens om, bij een ‘normale’ speelfilm! Ga vooral naar de bioscoop; je moet een sterke blaas hebben en brood meenemen, want op minder dan drie uur hoef je niet te hopen. Waarom duren films tegenwoordig zo lang? Al die tijd zit ik daar in het donker te denken: geef híér, die film van je, plus een nagelschaartje, dan kort ik dat onding in tot een fatsoenlijke lengte. Afgepeigerd en murw strompel ik ten slotte naar buiten. Laat ze een voorbeeld nemen aan die kerstcommercials! Drie minuten is méér dan genoeg.</p>]]></description>
      <guid>https://volkskrant.nl/nieuws-achtergrond/kerstcommercials-de-rillingen-lopen-over-je-rug-in-drie-luttele-minuten~b6e68c9a7/</guid>
      <pubDate>Mon, 12 Dec 2022 00:00:00 +00:00</pubDate>
    </item>
    <item>
      <title><![CDATA[Ik kan wel inpakken, dacht ik somber. Die robot kan het werk doen dat ik al decennia doe. Gratis]]></title>
      <description><![CDATA[<p>‘Een robot zal nooit méér kunnen dan er door mensen is ingestopt’, zei meester R. geruststellend tegen de zesde klas. Het was 1977, wij waren 12 en de enige échte robot die we kenden was de Casio-rekenmachine. Toch waren wij bang dat de robots de aarde zouden overnemen. Dat ging ongeveer zo: een heel slimme maar ook krankzinnige professor vindt een robot uit. (Die robot is een mannetje van blik, met lichtjes als ogen en een antenne op zijn kop.) Die professor leert zijn robot een paar basisvaardigheden: lezen en lopen bijvoorbeeld, eventueel ook mensen redden enzo. Tot dusver niets aan de hand. Maar ja, een robot leren lezen is vragen om moeilijkheden. Voor je het weet leest hij boeken waar hij een slecht karakter van krijgt! En dan zoekt hij op hoe hij een atoombom moet maken en dan heb je de poppen aan het dansen! Maar goed, dat kon dus gelukkig niet, want als meester R. het zei, dan was het zo. Hij legde ons ook nog uit dat het woord ‘robot’ van het Russische woord voor ‘werken’ komt (dat klopt) en dat een robot weliswaar veel sneller kon rekenen dan de slimste mens ter wereld, maar nooit veters zou kunnen leren strikken. (Klopt dat?) Meester R. is al lang dood, maar ik denk de laatste tijd vaak aan hem. Toen ik onlangs een prachtig schilderij maakte van een olifant die in een hangmat vol druiven over Amsterdam uit ligt te kijken, bijvoorbeeld. Ik kan helemaal niet schilderen, maar met de Dall-E-software was het in een minuut klaar. Ik hoefde alleen maar een paar woorden in te tikken en daar was mijn perfecte schilderij. Ontzettend leuk voor mij, maar ellendig voor échte kunstenaars. Want wie laat zijn boek nog illustreren of zijn poster nog ontwerpen door een echt mens, als een robot zo’n olifant gratis in 1 minuut tevoorschijn trekt? Nou ja, míjn probleem is het niet. Dacht ik. Maar even later had je inderdaad de poppen aan het dansen. Nee, geen robot met een atoombom, maar iets nog veel ergers: een robot die kan schrijven. Artikelen, betogen, hele thrillers zelfs. Nou, ik kan wel inpakken, dacht ik somber. Die robot kan dan vast ook wel een onderhoudend stukje van 430 woorden tikken over iets wat een vrouw bij de bakker zei, ofzo. Met andere woorden, een robot kan het werk doen dat ik al decennia doe. Gratis. Ik word dus overbodig. En arm. Anderzijds: ik heb dan wel lekker veel vrije tijd. Ik weet al precies wat ik met die tijd ga doen. Ik ga die robot boeken laten schrijven die ik graag wil lezen. Vestdijk is dood, maar dat ding schrijft in 10 minuten voor mij deel 9 van de Anton Wachter-serie. Updike kan het zelf niet meer doen, maar die robot laat Rabbit Angstrom uit de dood opstaan en nog een heleboel van zijn egocentrische oudewittemannenavonturen beleven. Wat heerlijk! Nou ja, aan het werk maar weer, zolang het nog kan. Al stond de titel me tegen, ik sloeg toch Wat de fak open, de zo ronkend gehypete onheus-bejegende-acteursmemoires (‘onthutsend, moedig en inspirerend’) van Maryam Hassouni, en begon te lezen. ‘Het idee dat ik actrice zou kunnen worden was nooit bij me opgekomen’, schrijft Hassouni over haar 15-jarige zelf. Een paar bladzijden verderop schrijft ze: ‘Actrices kunnen alles’, zei moeder. Ik was vier, en ik wist wat ik wilde.’ Een robot zou zo’n fout niet maken. Maar ja, dan blijft er niks te zeiken over voor mensen zoals ik, en dat is ook wel weer jammer.</p>]]></description>
      <guid>https://volkskrant.nl/cultuur-media/ik-kan-wel-inpakken-dacht-ik-somber-die-robot-kan-het-werk-doen-dat-ik-al-decennia-doe-gratis~b2859b91/</guid>
      <pubDate>Fri, 9 Dec 2022 00:00:00 +00:00</pubDate>
    </item>
    <item>
      <title><![CDATA[Je kunt toch moeilijk als wildvreemde vrouw aan een tienerjongen vragen of je zijn poesje mag zien]]></title>
      <description><![CDATA[<p>Bij de ingang van de supermarkt stonden vier jongens van een jaar of 16. Drie van hen waren Hollands lang en slungelig, de vierde, een knappe, beige knaap met fonkelende bruine ogen, hield het vooralsnog op een bescheiden 1 meter 75. De jongens deelden een appeltaart. Een hele appeltaart, in een zwart kartonnen bakje. Om beurten aten ze gulzige happen van die taart, met houten wegwerpvorkjes. De taart verdween als sneeuw voor de zon, nee als taart voor een tiener. ‘Teringlekker’, was dan ook de consensus. Ik glimlachte, want ze hadden afgezien van het gangbare ‘kankerlekker’. Brave jongens. Hun gesprek ging over Sinterklaasavond. Een van de jongens toonde zijn nieuwe horloge. Ik kan aan een horloge niet zien of het 20 euro heeft gekost of 20.000, maar de jongens gaven luidkeels uitdrukking aan hun bewondering, waarbij trouwens nog steeds het woord ‘kanker’ niet viel. Twee andere jongens hadden niets, want die ‘deden het met Kerstmis’. Maar de kleinste, beige jongen had een poesje gekregen. ‘Nou ja, ik héb haar nog niet’, zei hij stralend. ‘Ze is pas zes weken. Over een maand mag ze pas bij haar moeder weg. Maar ik was daar, gisteren. Ik had haar op schoot. Kijk dan...’ Hij hield zijn telefoon omhoog. Ik zag helaas alleen de achterkant (je kunt toch moeilijk als wildvreemde vrouw aan een tienerjongen vragen of je zijn poesje mag zien?) maar zijn makkers slaakten vertederde kreten. ‘Ze heet Pashmina’, zei de jongen. Zijn ogen glommen van blijdschap. Ook deze naam werd door zijn vrienden goedkeurend ontvangen. Daarna haalde de langste, tot mijn verbazing, nóg zo’n appeltaart uit zijn rugzak, waarop ze weer aanvielen. Twéé appeltaarten? Ik liep de supermarkt binnen, waar de stukjes van de taartpuzzel algauw op hun plaats vielen. Die taart bleek hevig in de bonus: 2 euro 50 per stuk. ‘Daar kan ik hem zelf niet voor breien’, zou mijn oma gezegd hebben. Ik kocht er een. Hij was nog warm. Toen ik weer buiten kwam stond het viertal er nog steeds, met hun taart (de tweede, of inmiddels de derde?) rond die telefoon. Ik ving een glimp op van de kleine Pashmina, die juist een babymiauw ten beste gaf. Ze was roomwit, met donkere oortjes, en heel pluizig. ‘Kijk dat staartje dan!’, riep haar kersverse baasje trots. ‘Kánkerlief’, bromde zijn buurman. Toch nog. Thuis proefde ik de taart. Die was inderdaad teringlekker. Waar hadden we dat aan te danken? Vervuld van kerstgedachten keek ik uit het raam. Begon het nou zachtjes te sneeuwen?</p>]]></description>
      <guid>https://volkskrant.nl/nieuws-achtergrond/je-kunt-toch-moeilijk-als-wildvreemde-vrouw-aan-een-tienerjongen-vragen-of-je-zijn-poesje-mag-zien~b148076e/</guid>
      <pubDate>Wed, 7 Dec 2022 00:00:00 +00:00</pubDate>
    </item>
  </channel>
</rss>
