<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[‘Altijd hetzelfde, er gaat zo’n oudje dood en de familie flikkert alles op straat’]]></title>
      <description><![CDATA[<p>Onderweg naar Artis passeerde ik het Sarphatihuis. Mijn demente schoonmoeder werd daar tot haar dood verzorgd door lieve mensen die het helemaal niet erg vonden dat ze de wastafel en de wc niet meer uit elkaar kon houden. Ik wierp dus een dankbare blik op dat huis en zag, op de hoek van de straat, naast een vuilcontainer, een grote, propvolle mand staan. Het was een plastic wasmand. Rechtop erin stond een schemerlamp: hij was gemaakt van een chiantifles, zijn bolle buik met stro omwikkeld, met een beige linnen kapje. Naast de lamp lagen een bus haarspray (van het onuitroeibare merk Elnett, met dat torenhoog gekapte vrouwengezicht erop), een tube aambeienzalf (van het al even onuitroeibare merk Sperti), een paar lippenstiften, doosjes oogschaduw, flesjes nagellak en een buisje tabletten om kunstgebitten mee te reinigen. (Ik las jaren geleden eens dat hoogbejaarden die tabletten soms opeten omdat ze denken dat het pepermuntjes zijn. Ik vond dat zo verschrikkelijk zielig dat ik het nooit ben vergeten.) Daarnaast lag een vuistdik boek, Op golven van geluk geheten. Ik sloeg het open. ‘15 maart 1992’ stond er in keurig handschrift in geschreven. ‘Lieve Elly, van harte! Op naar de volgende 50 jaar! Alle liefs van Nel en Joke.’ Onder het boek lag iets kastanjebruins, harigs. Toen ik het tussen duim en wijsvinger oppakte bleek het een pruik te zijn. Van afkeer liet ik hem meteen weer vallen. Verbazend eigenlijk, hoe wij instinctief walgen van haren die niet aan iemands hoofd vastzitten. Verder behelsde de mand nog een gewatteerde kamerjas en een snoepjesblik (‘Rademaker’s Haagsche hopjes’) met klosjes garen erin. Naast de mand stond een rollator met een boodschappenmandje eraan. Plus twee pantoffels van schapenvacht, netjes naast elkaar, op de stoep. Het was alsof Elly, de eigenares van al die spullen, ter plekke was weggezweefd. (“O jee, wat gebeurt er nu?”) Ze had haar rollator losgelaten (nee, die zou ze niet meer nodig hebben) en was opgestegen uit haar pantoffels. Nog even had ze gezwaaid naar de mooie lamp en het fijne boek van Nel en Joke. Dag, dag! “Wat een rotzooi weer,” zei een stem naast me. “Altijd hetzelfde, er gaat zo’n oudje dood en de familie flikkert alles op straat. Aso’s...” Het bleek een forse vrouw van mijn leeftijd. Voortvarend trok ze de klep van de vuilniscontainer open. “Die mand neem ik mee,” zei ze. “Da’s zonde, die is gloednieuw. Of wou jíj ’m hebben?” Ik schudde van nee. Ze gooide de mand leeg in de container. Brekend glas. De lamp... En daar ging Elly, op die zonnige ochtend, kort na haar 83ste verjaardag. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/altijd-hetzelfde-er-gaat-zo-n-oudje-dood-en-de-familie-flikkert-alles-op-straat~b87496e3/</guid>
      <pubDate>Sat, 22 Mar 2025 00:00:00 +0100</pubDate>
    </item>
    <item>
      <title><![CDATA[‘Die jas kan écht niet meer,’ riep het 8-jarige meisje verpletterend naar me]]></title>
      <description><![CDATA[<p>Lopend langs de Josef Israëlskade keek ik naar de bootjes die daar in het kanaal liggen. Ze hebben veelbelovende namen als Tender Melody, Vaya Con Dios en Carpe Diem, maar een groot deel is erg verwaarloosd: afgebladderd, verrot, volgelopen met regenwater. Ik heb zelf ooit een bootje gehad, dus ik weet er alles van. Het bezit van een bootje, hoe klein en lullig ook (en dat wás het mijne) is een verschrikkelijk gedoe. Van een boot heb je eigenlijk maar twee keer plezier: op de dag dat je hem aanschaft en op de dag dat je hem weer wegdoet. Naast een van die nautische wrakjes stonden twee meisjes op de kade, van zowat 6 en 8 jaar. Ze waren eendjes aan het voeren, zo te zien. Vertederd keek ik toe, tot ik dichterbij kwam en zag dat ze geen brood strooiden, maar piepschuim. “Hee!” riep ik. “Niet doen!” Ze staakten hun kwalijke spelletje en keken me verontwaardigd aan. Zusjes, ongetwijfeld, allebei lichtblond, de oudste met een paardenstaart waar een paar nachten op was geslapen, de jongste met een korte, slordig geknipte pony. Met hun wijd uit elkaar staande, boze ogen leken ze sprekend op een schilderij van Yoshitomo Nara. “Waarom niet?” vroeg de oudste uitdagend. “Nou, kijk,” antwoordde ik zalvend. “Dat spul blijft in het water liggen. En daar worden de vissen en eenden heel ziek van.” De kleinste schrok er wel een beetje van, maar de oudste bleef me kwaad aankijken en brak treiterig nog een stuk piepschuim af. Het geluid knerpte tussen mijn kronen. “Van mijn vader mag het wél,” zei ze. “En je moeder?” vroeg ik listig, want ik weet hoe zulke dingen gaan. “Ze is op reis voor d’r werk,” vervolgde ze (vandaar die verfomfaaide paardenstaart!). “Maar van haar mag het óók.” Dat laatste leek me bluf, maar afgezien daarvan: kon dat eigenlijk wel, twee kleine kinderen, zonder toezicht, bij het water? “Passen jullie wel op dat jullie er niet invallen?” zei ik. Het oudste meisje wierp me een blik vol minachting toe. “Ik kan zwémmen hoor,” antwoordde ze. “Ik ook!” riep het kleintje. Waarschijnlijk was het nog waar ook. Echte scharrelkinderen. Maar toch... “Waar is jullie vader dan?” zeurde ik. “Binnen,” antwoordde de kleinste, en ze wees op een huis achter zich. Die vader hield ze dus door het raam in de gaten. Hopelijk. Ik wilde nog iets over dat piepschuim zeggen, toen het oudste meisje zei: “Mijn moeder heeft net zo’n jas als jij. Maar ze doet hem nooit aan. Ze zegt: die jas kan écht niet meer.” Verpletterd droop ik af. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/die-jas-kan-echt-niet-meer-riep-het-8-jarige-meisje-verpletterend-naar-me~b0fc603f/</guid>
      <pubDate>Wed, 19 Mar 2025 00:00:00 +0100</pubDate>
    </item>
    <item>
      <title><![CDATA[Geen mens neemt een broodje bal mee naar huis. Bespottelijk]]></title>
      <description><![CDATA[<p>De stad moet vrouwvriendelijker worden ingericht, las ik in de krant. Zo moeten er bijvoorbeeld meer openbare wc’s komen. Dat is een goed idee. Ik loop elke dag uren door Amsterdam, en zelf heb ik geen enkel bezwaar tegen pissen in de bosjes (dat is voor een vrouw écht niet moeilijker dan voor een man) maar dat mag niet, dus schiet maar op met die wc’s. Ook hebben vrouwen behoefte aan ‘zitplekken met beschutting in de rug’, las ik tot mijn verwondering. Beschutting in de rug? Tegen wie of wat? Een scherpschutter vanaf de Westertoren? Een zombie met een wurgkoord? Maar die laten hun plannen toch niet dwarsbomen door een rugleuninkje? Ik moest denken aan een rij bankjes waar ik vaak zit, op het Ferdinand Bolplein, met uitzicht op de Albert Cuyp. Je kunt daar de leukste gesprekken afluisteren, en er zijn altijd jongelui aan het lachen en stoeien, met een zak eten van de aanpalende McDonald’s op schoot. Ik heb daar weleens een ijsje in mijn nek gekregen, maar dat gaf niks, want het was zomer. Toch zitten die bankjes mij dwars. Er staat namelijk een soort gedicht op, dat mij hoofdbrekens bezorgt. Het begint zo: ‘Hierboven komt de wereld voorbij. Klaar voor roti, koriander, broodje bal, alles verzameld in de karabies.’ Dat ‘hierboven’ snap ik, want onder je loopt de metro. ‘De wereld’ is natuurlijk de Albert Cuyp, waar voedsel uit alle windstreken te koop is: roti, koriander, broodje bal. Tot dusver niets aan de hand. Maar dan die ‘karabies’ (zelf zou ik ‘karbies’ schrijven, maar goed, ik ben geen dichter). Dat is een ouderwets soort mand, die men in tijden van weleer kon aantreffen aan de arm van, bijvoorbeeld, Heijermans’ Kniertje (‘De vis wordt duur betaald’) of Bomans’ Tante Pollewop. Tante Pollewop vervoerde er boterhammetjes met hagelslag in, weet ik nog. Dat kan. Ook roti kun je eventueel in een karabies vervoeren, dat wil zeggen, de droge rotiplaten. Als je er ook masalakip bij neemt (dat doet vrijwel iedereen, en zo’n bakje lekt altijd) zit je hele karabies zó onder de kerriesaus, en zie dat rieten vlechtwerk maar eens schoon te krijgen. Wat die koriander betreft: bovenop leggen, in de karabies, want koriander is teer! Maar dan dat ‘broodje bal’. Dat raakt echt kant noch wal. Wie stopt er een broodje bal in een karabies? Een broodje bal eet je meteen na de aanschaf lekker warm op. Geen mens neemt een broodje bal mee naar huis. Bespottelijk. Dus, gemeente Amsterdam, die rugdekking hoeft van mij niet. Maar doe iets aan die malle tekst. Bij voorbaat dank! Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/geen-mens-neemt-een-broodje-bal-mee-naar-huis-bespottelijk~b5b95fda/</guid>
      <pubDate>Tue, 18 Mar 2025 00:00:00 +0100</pubDate>
    </item>
    <item>
      <title><![CDATA[Je had beter even op die duif kunnen gaan stáán, met je maat 48, dan was ie meteen dood geweest]]></title>
      <description><![CDATA[<p>Ceintuurbaan. De zon scheen, en de accordeonist bij de ingang van de metro speelde Bella ciao. Ik heb in mijn jeugd in heel wat demonstraties meegelopen (tegen kernwapens, voor de vrede, dat werk), en steevast werd dat lied gezongen. Mijn Italiaans is uitstekend zolang het om menukaarten gaat, maar in de tekst van Bella ciao kwam helaas geen enkele keer ‘parmigiana di melanzane’ voor, of ‘tiramisù fatto in casa’, dus verstond ik alleen de woorden ‘Bella ciao’, oftewel ‘Dag schoonheid’. Het leek me een liefdesliedje, en de relevantie bij een protestmars ontging me. Inmiddels weet ik beter: het is een strijdlied tegen onderdrukking in al haar verschijningsvormen, en dat zíjn er nogal wat. Intussen kwam er, voor mijn ogen, een duif onder lijn 3. Het arme beest was ongetwijfeld zwakbegaafd, want een normale duif ontwijkt zo’n tram met benijdenswaardige nonchalance en blijft, op twee centimeter van de rails, kalmpjes doorpikken in zo’n halve, weggesmeten croissant terwijl de tram voorbijraast. Gelukkig was deze sukkel direct morsdood. Bella, ciao... Het gaat niet altijd zo. Mijn zoon zag vorige week, vanuit zijn raam, een duif aangereden worden door een scooter. De stakker leefde nog, maar ternauwernood. Mijn zoon belde de dierenambulance. Er valt een hoop te klagen over Nederland, maar de aanwezigheid van zoiets liefs als een dierenambulance vergoedt veel. En ja, ze komen ook voor duiven, maar niet met gillende sirenes. Ruim een uur zat mijn zoon ongerust te wachten met die zieltogende duif in een doosje. “Alleen zijn hoofdje bewoog nog,” zei mijn kind bedroefd. De duif bleek niet te redden en werd deskundig naar de eeuwige croissantvelden geholpen. Bella ciao, bella ciao, bella ciao, ciao, ciao... “Je had beter even op die duif kunnen gaan stáán, met je maat 48, dan was ie meteen dood geweest,” zei ik tegen mijn zoon. Ik heb dat zelf weleens gedaan, bij een door mijn kat aangevreten spreeuw. Mijn schoen maakte onmiddellijk een eind aan zijn lijden, maar ik ben er dagen beroerd van geweest. Mijn zoon had de genadetrap wel overwogen, maar niet kunnen opbrengen. Nee, met zo’n jongen gaan we de oorlog niet winnen. Des te beter. Dan maar géén oorlog. Ik keek naar de dode duif op de rails. Hij was waarschijnlijk nog jong, want waar de meeste oude stadsduiven op verminkte pootjes rondstrompelen, had deze al zijn teentjes nog. Mistroostig zag ik zijn veertjes wapperen in de wind. De accordeonspeler was inmiddels klaar met Bella ciao en zette de evergreen Hava Nagila in. ‘Hava nagila’ betekent ‘laat ons vrolijk zijn’. Stom toeval, natuurlijk. Maar toch: wat een gotspe. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/je-had-beter-even-op-die-duif-kunnen-gaan-staan-met-je-maat-48-dan-was-ie-meteen-dood-geweest~b4f9824b/</guid>
      <pubDate>Sat, 15 Mar 2025 00:00:00 +0100</pubDate>
    </item>
    <item>
      <title><![CDATA[De politie belde. ‘Heeft u een zoon die .... heet?’ Hij noemde de naam van mijn jongste]]></title>
      <description><![CDATA[<p>Ochtend. Mijn telefoon ging. “Met de politie Amsterdam,” zei een gevaarlijk kalme mannenstem. “O,” antwoordde ik stompzinnig. “Ik heb niks gedaan,” slikte ik nog net in. Ik had inderdáád niks gedaan, maar zodra er sprake is van politie denk ik altijd dat ik, zonder het te beseffen, tóch iets heb gedaan, iets heel ergs. “Spreek ik met mevrouw Witteman?” vroeg de stem. “Ja,” antwoordde ik met ingehouden adem. “Heeft u een zoon die .... heet?” Hij noemde de naam van mijn jongste, inclusief zijn tweede voornaam. (Zo’n nutteloze tweede voornaam, die niemand ooit gebruikt. Behalve de politie dus, als ze schuchter, pet in de hand, de onheilstijding komen brengen. “Mevrouw, kunt u even gaan zitten? Het gaat om uw zoon, Voornaam Tweede Voornaam Achternaam. Ik ben bang dat we heel slecht nieuws voor u hebben.”) “Ja...” piepte ik. Met bonkend hart rende ik naar mijn zoons kamer, waar hij gewoon in bed bleek te liggen. Hij was dus niet overreden of doodgeslagen of zo. Dan had hij dus zélf Iets Gedaan. Wat zou het zijn? Met afgrijzen dacht ik terug aan de vorige aanvaringen tussen mijn zoons en de politie. Er kwamen altijd voertuigen aan te pas. Ze waren, als kleine jongens, eens op een treinspoor gaan staan om te kijken of de trein voor ze zou stoppen. Dat deed de trein inderdaad, maar de machinist liet het er, terecht, niet bij zitten. Vervolgens bleek mijn oudste zoon de gewoonte te hebben zich, op de fiets, vast te houden aan rijdende trams, want ‘dat schoot lekker op’. “Het is nu toevallig goed gegaan, maar soms moeten we zo’n jongen van het asfalt krabben,” verklaarde de agent goedmoedig. En dan die eeuwige ellende met die kutscooters. Te hard rijden, staand op het zadel... “Wat heeft hij nu weer gedaan?” vroeg ik schor, en wachtte met dichtgeknepen ogen op het vonnis. “U moet niet schrikken hoor,” vervolgde de agent. Niet schrikken?! God allemachtig, het werd steeds erger! “We hebben hier zijn rijbewijs,” zei de agent. “Gisteren, na een routinecontrole, zijn we vergeten het aan hem terug te geven. Mijn excuses. Hij kan het komen ophalen op bureau Lijnbaansgracht.” Ik stamelde een bedankje, klikte de agent weg, en opende, hijgend van opluchting, mijn mailbox. ‘Geachte mevrouw Witteman,’ las ik. ‘Wij kennen elkaar niet, maar u heeft schoenmaat 41, op een warme zomerdag mogelijk een krappe 42. Het is een gave die in onze familie langs de moederlijke lijn wordt doorgegeven: wij kunnen ongezien iemands schoenmaat raden.’ Verbijsterd liet ik mijn telefoon zakken. Het klópte, van die schoenmaat. Ik ben maar terug naar bed gegaan. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-politie-belde-heeft-u-een-zoon-die-heet-hij-noemde-de-naam-van-mijn-jongste~bb0ddf94/</guid>
      <pubDate>Wed, 12 Mar 2025 00:00:00 +0100</pubDate>
    </item>
    <item>
      <title><![CDATA[‘Ik betaalde 15 euro voor kroketten met brood. 15 euro!’]]></title>
      <description><![CDATA[<p>Ik ging naar Zandvoort om de zee te zien, want die hebben we hier niet. De trein was vol. Twee mannen tegenover me, goed onderhouden veertigers met ruige, blote kuiten, zaten gezellig tegen elkaar op te kankeren over de Zandvoortse horecaprijzen. “Twee kroketten brood,” zei de langste van de twee. “Wat kost dat, aan inkoop? 2 euro? Nog niet eens, 1,50 of zo. Nou ja, laat ik 50 cent rekenen voor het frituurvet, en dat is ruim, hoor. Héél ruim, maar alla. En daar moest ik 12,50 voor neerleggen. 12,50!” “15 euro heb ik laatst betaald,” troefde zijn makker. “Oók voor twee kroketten brood. En dat noemen ze dan ‘bourgondische kroketten’, hè. Met ‘huisgedesemd landbrood’ of zo. Doodgewone huis-tuin-en-keukenkroketten, hoor. En ik vroeg nog aan dat meisje: wat is er precies bourgondisch aan deze kroketten? Maar dat kind had ook geen idee. Ze weten dat je toch wel dokt,” concludeerde hij bitter. “Je staat met je rug tegen de muur, op Zandvoort.” Voor mijn geestesoog zag ik hem met zijn rug tegen een muur staan, het bordje kroketten angstvallig in zijn knuisten geklemd. De trein was intussen Zandvoort binnengereden. De deuren gingen open, men stapte uit, en daar was, onder de zachte zon, de zee. De krokettenmannen stapten onmiddellijk een strandtent binnen, waarschijnlijk om nieuwe stof tot klagen te verzamelen. Ik trok mijn schoenen en sokken uit, en liep naar de vloedlijn. Ach, dat gevoel van warm zand tussen je tenen! Het eenzame ‘kliewkliewkliew’ van de meeuwen! Het liefdevolle ‘Niet seiken, Luna, je ken kiezen, met kaas of met hagelslag en anders vreet je maar níét’ van de jonge moeders! The sea was wet as wet could be / the sands were dry as dry / you could not see a cloud, because / no cloud was in the sky’ dichtte Lewis Carroll, en hij kreeg weer eens gelijk. Ook op de terugweg was de trein bomvol, maar vlak voor de deuren dicht gingen verschenen er nog twee jongens op de treeplank. Ze waren een jaar of 16, van Amsterdams-Marokkaanse origine, het donkere haar in een frisse opskeer; met bijpassend accent riep een van de jochies tegen de conducteur: “Broer! Is dit, zzeg maar, de trein naar Auschwitz?” Misprijzende blikken alom, vooral van dames op leeftijd. Maar de conducteur, óók een Marokkaanse Amsterdammer, met baard en bril, antwoordde zonder een spier te vertrekken: “Nee. Dan moet je op spoor 1 zijn. Ga maar gauw, hij vertrekt zo.” De deuren vielen dicht, en daar reden we alweer, terug naar de stad waar alles kan. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-betaalde-15-euro-voor-kroketten-met-brood-15-euro~b50334c4/</guid>
      <pubDate>Tue, 11 Mar 2025 00:00:00 +0100</pubDate>
    </item>
    <item>
      <title><![CDATA[Daar stond ik, in een huis dat opeens niet meer van mij was]]></title>
      <description><![CDATA[<p>In de flat Klokkenhof aan het Surinameplein zijn zestig appartementen gekraakt, las ik. Ik ging er kijken, uit romantisch heimwee naar de anarchistische taferelen van mijn jeugd: wegversperringen, rookbommen, briesende politiepaarden en revolutionair gestemde jongelui met hanenkammen, de vuisten geheven tegen het grootkapitaal. Dat viel tegen. De flat leek van buitenaf in zijn gewone doen; als er al van revolutie sprake was, voltrok die zich binnen, in stilte. Bij de ingang zat een meisje van rond de 20 op een klapstoel in de lentezon een volkorenbol te besmeren met pindakaas van het merk ‘Helaes’. Haar gezicht was royaal voorzien van metalen hang-en-sluitwerk, maar haar blik was doezelig tevreden. Toen ik haar passeerde, rook ik, behalve pindakaas, ook de frisse, deugdzame geur van schoon wasgoed. Een herinnering drong zich op. Toen ik net zo oud was als dit meisje woonde ik, met een paar morsige vrienden, in een deerlijk vervallen pand aan de Spuistraat. Dat pand wachtte op herstel, en in de tussentijd moest onze aanwezigheid voorkomen dat er krakers in zouden trekken. We woonden er vrijwel gratis, maar het verveloze huis lekte en schimmelde aan alle kanten, het was er vergeven van de muizen, het stonk, en het was er een onvoorstelbare puinhoop waar ik, meestal dronken, tussen allerlei afval sliep in een voddige slaapzak naast een sinister vonkende gaskachel. Het waren de jaren tachtig en van ‘goed voor jezelf zorgen’ hadden we nog nooit gehoord. Na zowat een jaar vonden mijn vrienden stuk voor stuk fortuinlijker behuizing. Ik bleef daar uiteindelijk alleen over, zonder gas en licht, want dat werd afgesloten, waarschijnlijk omdat ik de rekening niet betaalde. Wat gaf het? Het was zomer, en bij kaarslicht kon ik ook lezen. Nadat ik eens een weekend was weggebleven, in verband met ongetwijfeld discutabele avonturen, vond ik bij thuiskomst het slot geforceerd. Ik ging naar binnen en trof tot mijn verbijstering het huis kraakhelder aan. Er was niemand, maar alle rommel was verdwenen, inclusief mijn slaapzak en andere spullen. In de slaapkamers stonden keurig opgemaakte veldbedden, en provisorische kasten van lege kratten, gevuld met gevouwen kleren, theedoeken, plantjes, en vrolijke snuisterijtjes. De schimmelstank was verdrongen door de gezellige, geruststellende geur van schoon wasgoed. Mijn antikraakwoning was, kortom, gekraakt. En dan niet door nihilistische junkies die stront aan de muren smeerden, maar door; ja wie eigenlijk? Meisjes van de huishoudschool? Een waspoederpromotieteam? Een commune van toiletjuffrouwen? Daar stond ik, in een huis dat opeens niet meer van mij was. Omringd door de geur van schoon wasgoed, bevangen door een bevreemding die me is bijgebleven tot op de dag van vandaag. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/daar-stond-ik-in-een-huis-dat-opeens-niet-meer-van-mij-was~ba831013/</guid>
      <pubDate>Sat, 8 Mar 2025 00:00:00 +0100</pubDate>
    </item>
    <item>
      <title><![CDATA[Het zijn vrijwel altijd mannen]]></title>
      <description><![CDATA[<p>Avondspits, metrohalte De Pijp. In een hoekje van het perron, onder de roltrap, lag een man te slapen, languit, in een legergroene slaapzak. Hij trok weinig bekijks. Hij lag dan ook niemand in de weg en trouwens, je ziet zo vaak mensen op straat slapen, de laatste tijd. Het zijn vrijwel altijd mannen. Ik heb één keer een meisje zien liggen, ook in een slaapzak, in het park. Ze lag zo stil dat ik dacht dat ze dood was. Ik wilde net, met bonkend hart, 112 bellen, toen ze zich gapend uitrekte en in monter Duits vroeg hoe laat het Reichsmuseum open ging. Ook deze man was niet dood, want hij ging rechtop zitten waarbij zijn gezicht in beeld kwam. Hij was jong, begin twintig, en voor een zwerver zag hij er vrij goed uit. Zijn donkere haar was tamelijk onlangs geknipt, en zijn gezicht was niet lijkbleek of vuurrood maar ‘olijfkleurig’ zoals dat heet (wat ik niet begrijp, want olijven zijn groen, zwart, of paars). Misschien was hij geen zwerver, maar een toerist met flexibele opvattingen over het begrip ‘onderdak’. Terwijl ik naar die jongen keek, kwam er een vrouw naast me staan. Ze liep (in zo’n gewatteerde kruislings doorgestikte demi-saison) vitaal tegen de zeventig, ze had een rond, opgewekt gezicht met goedhartige ogen, losjes opgestoken peper-en-zoutkleurig haar, en droeg een door weer en wind geteisterd tasje van de Ekoplaza, waar het loof van twee preien bovenuit stak. (Ongetwijfeld geeft ze maandelijks kleine, maar hartelijke giften aan het Aidsfonds, Unicef en Stichting Puppy in nood, en brengt zelfgebakken appeltaart en stekjes van haar ficus naar de buren schuin tegenover, want dat zijn Oekraïners, en die mensen hebben alles achtergelaten, ook hun ficus.) “Ach, zo’n jongen toch,” zei de vrouw. En tegen mij: “Het is vast een Roemeen. Hij heeft echt een Roemeens gezicht.” Zelf kan ik met het blote oog geen Roemeen van een Bulgaar of Bosniër onderscheiden, maar misschien was zij beter op de hoogte. Ze lachte de jongen vriendelijk toe, en liep in zijn richting. De jongen, net wakker, keek wat schuw terug, maar begreep algauw dat ze geen kwaad kon. De vrouw hurkte naast hem, grabbelde in haar tas, trok een bakje witte druiven tevoorschijn (die trouwens niet wit zijn, maar groen) en hield het die jongen verlokkend voor zijn neus. “Here, some vitamins for you!” articuleerde ze. Verbaasd nam de jongen de druiven aan. De metro kwam voorrijden, en de vrouw stapte tegelijk met mij in. “Zo,” zei ze tevreden. “Kan zo’n jongen ook eens druiven eten.” En, met een trots lachje: “Ze zijn pitloos.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/het-zijn-vrijwel-altijd-mannen~b02e9170/</guid>
      <pubDate>Wed, 5 Mar 2025 00:00:00 +0100</pubDate>
    </item>
  </channel>
</rss>
