<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Amsterdam is veranderd. Wat betekent dat voor de fameuze Amsterdamse humor?]]></title>
      <description><![CDATA[<p>Wat is een Amsterdammer? Inmiddels is nog maar eenderde van de inwoners van Amsterdam in Amsterdam geboren, eenderde is import van elders in Nederland en nog eenderde komt uit het buitenland. Veel ‘echte Amsterdammers’ zijn verhuisd naar Oostzaan, Amstelveen, Almere of Purmerend. Er wonen 180 nationaliteiten in Amsterdam.</p>
<p>Wat betekent dat voor de fameuze Amsterdamse humor? ‘We zijn enorm lollig in Amsterdam, daar word je wel eens beroerd van’, schreef Simon Carmiggelt ruim een halve eeuw geleden. Toen ik zelf in de stad kwam wonen, jaren tachtig, kwam ik nog geregeld zo’n echte Amsterdamse lolbroek tegen, maar tegenwoordig kun je gerust een komkommer op de markt kopen zonder dat de koopman buldert: ‘Nou, mop, als-ie niet past mag je ’m ruilen!’</p>
<p>Van een lezeres kreeg ik een fijn boekje uit andere tijden.</p>
<p>De Amsterdammer zwart op wit</p>
<p>, uit 1938, van Johan Luger, toenmalig geliefd columnist voor</p>
<p>De Telegraaf</p>
<p>, met tekeningen van de (inmiddels niet meer zo) beroemde Jo Spier.</p>
<p>Ook Luger stelt op de eerste bladzijde de vraag ‘Wat is een Amsterdammer?’ en geeft het voor de hedendaagse lezer misschien wat raadselachtige antwoord: ‘Er zijn vele Amsterdammers die verdienden ergens anders geboren te zijn, in het Apollokwartier b.v dat niet strikt tot Amsterdam behoort, o.a. omdat er een promenade is waarvoor wij ons dermate geneeren, dat wij er dertien bochten in gelegd hebben zoodat niemand een directe blik heeft van de Amstel naar de strafgevangenis.’</p>
<p>Een lelijke zin, maar toch interessant: met die ‘promenade’ bedoelde Luger ongetwijfeld de Apollolaan met in het verlengde de Olympiaweg. Dat door Berlage ontworpen ‘Apollokwartier’ (inmiddels beschermd stadsgezicht) was toen recente, blijkbaar niet door iedereen enthousiast ontvangen nieuwbouw.</p>
<p>‘Eenige eeuwen omgang met een ras, dat een onverwoestbare humor bezit, heeft de Amsterdamse geest met een weldadige straal Joodsche humor doorlicht’, vervolgt Luger. In 1938 dus, toen nog zowat een op de tien Amsterdammers Joods was. Frappant: tijdens de Duitse bezetting, kort daarop dus, bleek Luger volkomen fout. Zelfs toen het grootste deel van de</p>
<p>Telegraaf</p>
<p>-redactie in oktober 1944 opstapte omdat het geheul met de nazi’s ze te gortig werd, bleef Luger bij de krant, tot de bevrijding aan toe.</p>
<p>Ook frappant: Jo Spier, met wie hij veel samen heeft gewerkt, was Joods. Hij zou in 1943 in concentratiekamp Theresienstadt belanden. Nog frappanter: na de oorlog lekte uit dat Spier in datzelfde Theresienstadt óók fout was, een zogeheten ‘Mussert-jood’ die vrolijke propagandaplaatjes tekende van het ‘gezellige’ leven in het kamp. Daarvoor in ruil woonde hij in een mooi huis met bad en clubfauteuils, waar Mussert zelf hem verse bloemen stuurde.</p>
<p>Maar goed, in 1938 zat Spier dus nog gewoon met Luger een guitig boekje over Amsterdammers te maken. Mooie plaatjes, je kunt goed zien waarom Peter van Straaten zo door hem geïnspireerd werd. Ook de tekst is boeiend, bijvoorbeeld over het gevoel voor humor van ‘de Amsterdammer’: ‘Chineezen en negers hebben zijn opmerkzaamheid, doch niet in vijandige zin. Hij staat toe, dat iemand een andere kleur en een andere stand van oogen geadopteerd heeft en als hij er een grapje op maakt, dan is het een goedig grapje, tenzij de neger of de Chinees hem in andere opzichten heeft geprikkeld.’</p>
<p>Nou, er is niets veranderd, toch? Behalve dan toch de aard van zo’n ‘goedig grapje’: ‘In een van onze concertzalen zong een neger, en een Amsterdammer stelde in zijn omgeving de vraag of er nu na de pauze in plaats van bloemen een tros bananen zou worden aangeboden.’</p>
<p>Ja, dan is 1938 toch wel heel lang geleden.</p>]]></description>
      <guid>https://volkskrant.nl/cultuur-media/amsterdam-is-veranderd-wat-betekent-dat-voor-de-fameuze-amsterdamse-humor~be9b48a5/</guid>
      <pubDate>Fri, 13 May 2022 00:00:00 +00:00</pubDate>
    </item>
    <item>
      <title><![CDATA[Op haar bovenlip had ze een waaiertje van rimpels. Plastisch chirurgen noemen zoiets oneerbiedig ‘een plooirokje’]]></title>
      <description><![CDATA[<p>Bij een groentekraam op de markt stond een vrouw van mijn leeftijd verlekkerd een stapel witte asperges te bekijken. Ze was een wat schonkige blondine met mooie, maar vermoeide groene ogen en een bovenlip met een waaiertje van rimpels, het ereteken van rooksters en zonaanbidsters. Plastisch chirurgen noemen zoiets oneerbiedig ‘een plooirokje’.</p>
<p>Ze hield een kleutermeisje aan de hand, zo te zien een kleindochter: ook blond met groene ogen, maar zonder rimpels. ‘Ze zijn mooi, hè?’, vroeg de marktkoopman retorisch. Dat ging over de asperges. ‘Prachtig’, antwoordde de vrouw. ‘Ik kom er speciaal voor over, hè. Wij wonen natuurlijk in Nieuw-Vennep.’</p>
<p>Er klonk lichte spijt in die laatste zin. Wat was er mis met Nieuw-Vennep? Zou je daar echt geen asperges kunnen kopen? Dat leek me sterk. De vrouw wreef er twee langs elkaar, waarbij ze zachtjes piepten. Ja, die waren vers. ‘Doe maar 4 pond’, zei ze. En ze herhaalde nog eens, een tikje wrang: ‘Ja, wíj wonen in Nieuw-Vennep...’</p>
<p>‘Oma?’, vroeg het kind. ‘Wat is een Nieuw-Vennep?’ Ze sprak het uit als</p>
<p>mierfennep</p>
<p>. De koopman lachte. ‘Wil jij een banaantje, mop?’, zei hij. Het kind knikte, maar hield vol: ‘Oma, wat is een mierfennep?’</p>
<p>‘Niet ‘een mierfennep’’, zei de oma. ‘Gewoon, Nieuw-Vennep. Daar wonen wij.’ Het kind staarde voor zich uit en dacht zichtbaar na. De koopman laadde met gepaste tederheid de asperges in een plastic zak. De oma pelde de banaan. ‘Waarom?’, hernam het kind. Ja, daar had ze de leeftijd voor.</p>
<p>Ik wachtte gespannen op het antwoord. ‘Omdat in Nieuw-Vennep de huizen niet zo krankzinnig duur zijn’, misschien. Of ‘omdat het daar schoon en rustig is’, of ‘omdat je in Nieuw-Vennep nog een cappuccino kunt bestellen zonder dat de ober (een 19-jarige ‘urban nomad’ uit San Francisco met een tatoeage in zijn hals van een theepotje, garenklosje, nijptangetje of ander ogenschijnlijk alledaags maar voor hem ongetwijfeld betekenisvol voorwerp) aan je vraagt:</p>
<p>oat milk or cow’s milk?</p>
<p>’</p>
<p>‘Oma, waarom wonen wij in een mierfennep?’, drong het meisje aan. De oma stak haar de half gepelde banaan toe. ‘Ja, waarom, waarom...’, zei ze wrevelig. De koopman lachte en plaatste de beruchte dooddoener: ‘Waarom zijn de bananen krom? Als ze recht zijn, dan vallen ze om!’</p>
<p>Het meisje keek onthutst naar haar banaan. Die was niet bepaald krom. Hij was eigenlijk verbazend recht, voor een banaan.</p>
<p>‘Eet maar lekker op’, zei de oma. ‘We moeten nog even naar de kaasboer. En dan gaan we weer terug. Naar Nieuw-Vennep.’</p>]]></description>
      <guid>https://volkskrant.nl/mensen/op-haar-bovenlip-had-ze-een-waaiertje-van-rimpels-plastisch-chirurgen-noemen-zoiets-oneerbiedig-een-plooirokje~bcd2c2e8/</guid>
      <pubDate>Wed, 11 May 2022 00:00:00 +00:00</pubDate>
    </item>
    <item>
      <title><![CDATA[‘Deze is ook niet gescand’, zei ze en hield een pak yoghurt omhoog. ‘En deze ook niet.’ Een fles wasverzachter. ‘Die ook niet...’]]></title>
      <description><![CDATA[<p>Bij de zelfscankassa in de supermarkt wees een duister algoritme me alwéér aan voor een steekproef. Waarom moeten ze altijd mij hebben? Ik heb al ­zeker veertig jaar niks meer ­gestolen. Ja, een theelepeltje, per ongeluk, bij La Place in Bergen op Zoom.</p>
<p>Daar kwam de caissière. Zij was zo zorgvuldig ingepakt, met hoofddoek en hooggesloten gewaad, dat ik me naakt voelde in mijn zomerjurk. ‘Naïma, weet jij of we ravioli in blik verkopen?’, riep haar collega, een jonge, donkere jongen. ‘Geen idee’, antwoordde Naïma. En tegen mij, in grinnikend Amsterdams: ‘Sorry, daar ben ik te allochtoon voor. Ravioli?’</p>
<p>Ach! Het lievelingseten uit mijn jeugd! ‘Deegkussentjes, met vlees gevuld en papgaar gekookt’, legde ik uit. ‘In blik dus. Met zoete tomatensaus, en...’ Ze vertrok haar gezicht. ‘Dat klinkt helemaal niet lekker’, zei ze, en vervolgde routineus: ‘Mag ik even een steekproef bij u doen?’</p>
<p>Ik knikte. Ik wilde haar nog meer vertellen over die ravioli. Er moest poederkaas op, uit zo’n strooibus. Een dikke laag. Verrukkelijk was het. Naïma hield een netje uien omhoog. ‘Deze zijn niet gescand’, zei ze. ‘O jee’, antwoordde ik schaapachtig, waarop zij verklaarde dat zoiets ‘kan gebeuren’, maar ze moest nu wel ál mijn boodschappen controleren.</p>
<p>‘Ga je gang’, zei ik, zeker van mijn zaak. ‘Deze is ook niet gescand’, zei ze en hield een pak yoghurt omhoog. ‘En deze ook niet.’ Een fles wasverzachter. ‘Die ook niet.’ Twee moten zalm. Zo ging het maar door. Thee, spinazie, pistoletjes, mijn wangen brandden van schaamte. ‘Ik heb écht alles gescand’, piepte ik. Maar ja, dat zeggen ze natuurlijk allemaal. ‘Die scanner is kapot, denk ik’, stamelde ik. Dat zeggen ze óók allemaal. ­Naïma fronste. ‘Ik moet er nu helaas wel iemand bij halen’, zei ze. En ze riep naar de servicebalie:</p>
<p>‘Gerda? Kun je even komen?’</p>
<p>‘Ik steel geen boodschappen!’, riep ik wanhopig uit. ‘Ik ben helemaal niet arm of zo!’ Er begonnen al mensen te kijken en te ginnegappen. Ik voelde me steeds naakter in mijn zomerjurk, die oud was en vaal. Typisch een jurk, eigenlijk, voor iemand die arm genoeg is om zalm te stelen, en wasverzachter.</p>
<p>Daar was Gerda al, groot, kalm en 60. Ze stuurde Naïma naar de servicebalie, wierp een blik op mijn verhitte gezicht en sprak: ‘Niks aan de hand, mevrouw. Storinkje in het systeem. Kom, ik help u even.’</p>
<p>Even later liep ik, zwevend van opluchting, met mijn eerlijk betaalde boodschappen naar buiten. Ik passeerde de servicebalie, waar Naïma aarzelend naar me glimlachte.</p>
<p>Zo heerlijk als die ravioli uit blik was: nooit zal ze het weten.</p>]]></description>
      <guid>https://volkskrant.nl/mensen/deze-is-ook-niet-gescand-zei-ze-en-hield-een-pak-yoghurt-omhoog-en-deze-ook-niet-een-fles-wasverzachter-die-ook-niet~b47f8c06/</guid>
      <pubDate>Mon, 9 May 2022 00:00:00 +00:00</pubDate>
    </item>
    <item>
      <title><![CDATA[Het zojuist verschenen kookboek van restaurant Rijsel heeft een brievenwegerachtige precisie]]></title>
      <description><![CDATA[<p>In het Amsterdamse restaurant Rijsel kun je lekker eten. Dat wil zeggen: als je er een tafel kunt krijgen. ‘Het is meer dan eens gebeurd dat ik als ik ergens uit eten ging en het eten daar hartstikke slecht was, ik de rekening gevraagd heb en linea recta naar Rijsel ben gevlucht.’ Aldus Joël Broekaert, culinair journalist. Hoe zou hij dat voor elkaar krijgen? Als ík daar wil eten, moet ik een maand van te voren reserveren!</p>
<p>Daarom was ik blij met het zojuist verschenen kookboek van Rijsel. Er staan verrukkelijke recepten in, zoals bijvoorbeeld ‘smeus met gepocheerd ei en Hollandse garnalen’. Daar komt ‘185 gram kruimige aardappels’ aan te pas en ‘60 ml karnemelk’. Vanwaar die brievenwegerachtige precisie? Met ‘1 grote aardappel’ ben je er ook, en van die 60 ml karnemelk (ruim een borrelglaasje) krijgen we later te lezen dat het ‘per aardappelsoort kan verschillen hoeveel karnemelk je nodig hebt’.</p>
<p>Het getal 60 komt telkens terug. 60 gram meiraapjes hier, 60 ml mosselvocht en 60 gram winterpeen daar, 60 gram aardappel gaat er in de huzarensalade met 60 gram doperwten (plus de juist weer erg lukrake ‘drie flinke eetlepels mayonaise’: dat kan van alles zijn tussen een kwart en een halve pot).</p>
<p>Geeft niks, op zich. Maar een vreemd contrast vormt het wel met de onnauwkeurigheden in het boek. Nee, een sukadelap is niet in twee uur mals. Een asperge-hoofdgerecht waarin voor vier personen een zeer krappe 500 gram asperges wordt voorgeschreven? Dat is er net één per persoon! En dan de achteloze instructie om een liter ingekookte bouillon ‘af te binden met een beetje boter’: hier was een hoeveelheid nu juist handig geweest, plus enige uitleg.</p>
<p>Bij het recept voor ‘verse worst’ staat in de ingrediëntenlijst plompverloren ‘5 kg worstvlees’ zonder enige uitleg wat voor vlees dat moet zijn, en ook het procedé is summier omschreven: ‘maak vervolgens ballen die je in de worststopper gooit’ (vanaf welke afstand je moet gooien staat er niet bij, maar ik neem aan 60 cm). Worst maken is een vak apart: als je niet écht uitlegt hoe het moet, heeft niemand er iets aan.</p>
<p>Wél fijn is de tip om ‘op zoek te gaan naar een oude moulinexgrill met spit’. Een kip van het spit wordt ‘perfect omdat hij rondjes draait en afwisselend warmte en rust krijgt’, zo is het maar net. Mijn moeder, die niks gaf om koken of lekker eten, braadde vroeger in zo’n ding op de bonnefooi de heerlijkste kippen. En ik maar turen, door dat gezellig verlichte ruitje, naar dat draaiende wonder. Moulinex maakt ze nog steeds, zag ik, voor 130 euro. Hoera!</p>
<p>Voor wie door de onnauwkeurigheden heen kijkt en wat ervaring heeft is</p>
<p>Rijsel</p>
<p>een aardig kookboek, al hadden de eulogieën van BN’ers (lees: mensen die op stel en sprong een tafel kunnen krijgen in Rijsel) van mij weg mogen blijven. Net als Youp van ’t Heks ‘leukste restaurantervaring’:</p>
<p>‘Met mijn vrouw in Nancy, waar de dikke meneer aan het tafeltje achter ons zomaar ineens bezweek aan een hartstilstand. De ambulancebroeders waren een dik uur zoet met reanimeren en gooiden uiteindelijk een kansloos lakentje over hem heen. (…) De ober vroeg keurig of we een ander tafeltje wilden. Absoluut niet. We vierden het leven met een uitzonderlijke witte en daarna een kogelronde rode bourgogne. Het eten smaakte voortreffelijk en we zongen ons ’s nachts naar het hotel.’</p>
<p>Dat was zijn léúkste restaurantervaring, hè? Ik ben nu wel benieuwd naar de mindere avonden. En ik vraag me af of ik een hap door mijn keel zou krijgen als er iemand naast me lag te sterven. (Het antwoord is nee.)</p>]]></description>
      <guid>https://volkskrant.nl/cultuur-media/het-zojuist-verschenen-kookboek-van-restaurant-rijsel-heeft-een-brievenwegerachtige-precisie~b0b419ba/</guid>
      <pubDate>Fri, 6 May 2022 00:00:00 +00:00</pubDate>
    </item>
    <item>
      <title><![CDATA[‘Dat trek ik echt niet’, zei het meisje, ‘mijn moeder met een date’]]></title>
      <description><![CDATA[<p>Ik liep langs het Sarphatipark, nogal in mijn nopjes, want ik had net drie pond asperges gekocht. Ik stuitte op een troepje duiven die zich, half in de struiken, tegoed stonden te doen aan de resten van een gebraden kippenpoot. Naast de kippenpoot lagen een stuk of vijf aardbeien, midden op de stoep, glanzend rood, zo goed als nieuw. Je zou ze zo opeten, maar de duiven lieten ze laatdunkend links liggen. Stelletje kannibalen.</p>
<p>Naast mij parkeerde een jong stel, begin 20, hun fietsen. De jongen leek op Justin Bieber maar dan met een slappe kin, het meisje had enorme ogen in een blanco gezicht, als in een mangastripverhaal. ‘Fuck’, zei ze zachtjes, met een knikje in de richting van een caféterras in de Eerste Jan Steenstraat. ‘Daar zit mijn moeder.’</p>
<p>De jongen keek verbaasd. ‘Wat nou, fuck?’, vroeg hij hardop. ‘Kom, gaan we even hallo zeggen!’ Maar het meisje siste ‘sjjjjj’, en voegde eraan toe: ‘Ze zit te wachten op een date, denk ik. Wedden? Ze is helemaal opgetut en ze heeft haar rode jack aan. Nee, kom op, dat trek ik echt niet, mijn moeder met een date.’</p>
<p>De jongen keek haar lachend aan. ‘Dat is toch juist leuk voor d’r?’, zei hij. ‘Je ouders zijn al tig jaar gescheiden!’ De duiven pikten nog steeds van de kippenpoot. Het meisje zette haar fiets op slot en ging daarbij op een aardbei staan. ‘Drie jaar’, zei ze zuinig. En, met een blik onder haar schoen: ‘Fuck.’ Ze schraapte haar zool langs de stoeprand.</p>
<p>‘Ik vind het gewoon een rottig idee, mijn moeder met zo’n vreemde vent’, vervolgde ze. ‘Ik weet niet. Ik vind het gewoon goor. Het is mijn móéder, hè?’ Ik begreep het wel een beetje. Je moeder hoort niet aan seks te doen, al ben je daar dan ook zelf dubbel en dwars het resultaat van. ‘Wat een bullshit’, zei de jongen. ‘En als het nou je vader was?’ Het meisje dacht na. ‘Oók goor’, besloot ze. ‘Misschien iets minder goor, maar toch: goor.’ Ze liepen weg, in de richting van de markt.</p>
<p>Ik ging een lekkerbekje eten. Toen het op was liep ik langs het bewuste caféterras. Daar zat inderdaad een knappe vrouw van een jaar of 50, in een rood leren jack. Tegenover haar zat een andere vrouw, wat jonger en tengerder, ook knap, met een donker, Frans bobkapseltje. Ze dronken witte wijn. De donkere vrouw legde haar hand teder op die van de vrouw in het rode jack.</p>
<p>Wat zou haar dochter dáárvan vinden? Goor? Of iets minder goor?</p>]]></description>
      <guid>https://volkskrant.nl/mensen/dat-trek-ik-echt-niet-zei-het-meisje-mijn-moeder-met-een-date~b7ab7aa4/</guid>
      <pubDate>Wed, 4 May 2022 00:00:00 +00:00</pubDate>
    </item>
    <item>
      <title><![CDATA[Dat winnende lot is in handen van een rasechte Bleiswijker. Ik houd jullie in de gaten!]]></title>
      <description><![CDATA[<p>Aller ogen zijn gevestigd op het drama dat zich ontrolt in Bleiswijk. Bleiswijk, parel aan de Rotte onder de rook van Zoetermeer; Bleiswijk, dat zo’n 12.000 inwoners huisvest onder wie de bezit(s)ter van het winnende staatslot FV74622. Er is een prijs van 12,8 miljoen op dat lot gevallen. Al weken geleden. En niemand is die prijs komen ophalen. Twaalf komma acht miljoen!</p>
<p>We hebben maar één aanknopingspunt: het lot is verkocht bij Primera Sandra, aan de Bleiswijkse Dorpsstraat, centraal gelegen, zie ik op Google Maps, om de hoek bij bakkerij Ammerlaan, bloemenwinkel Aphrodite, ‘kwalitaria’ Bleiswijk en pizzeria Delizioso.</p>
<p>Wie koopt er een lot bij de Primera in Bleiswijk? Dat kan nooit een buitenstaander geweest zijn. Bleiswijk is geen oord waar bussen vol Japanners of zelfs maar Randstedelingen gedropt worden, zo fascinerend zijn het Bleiswijkse Verlaat en herenboerderij Hoop Vleit de Landman nu ook weer niet. Trouwens, toeristen kopen geen staatsloten in den vreemde. Nee, dat winnende lot is in handen van een rasechte Bleiswijker.</p>
<p>Waarom is die dan niet komen opdagen? Zit hij/zij al maanden dood voor de ruisende tv, de brievenbus verstopt door aanmaningen, muizen in de suikerpot? Maar Bleiswijk is zo klein, daar kun je toch niet anoniem sterven?</p>
<p>Ik kan maar één scenario bedenken, en kijken jullie even mee, Openbaar Ministerie? Oma Sjaan, 83, geestelijk een tikje aan het vervagen, had het winnende lot op haar schoorsteenmantel staan, tussen een porseleinen teckel en een uitgebloeide hyacint. Al maanden. Van de commotie had ze niks meegekregen, want ze volgt het nieuws niet meer. Al die narigheid.</p>
<p>Daar is haar kleinzoon Mitchell. Die komt (stevig balend) oma helpen met haar smartphone, want oma kan de homeknop weer eens niet vinden. ‘Dank je wel, jongen, zo dom van oma!’ En daar ziet Mitchell dat winnende staatslot staan. Nee, man, dat kan toch niet waar zijn...FV74622....kolere ja, het is ’m echt!</p>
<p>‘Oma, zal ik die dode plant voor je weggooien? Dan ga ik meteen even met dat lot langs de sigarenboer. Je weet maar nooit!’ ‘Da’s goed jongen, dank je wel!’ Met bonkend hart maakt dat stuk tuig zich uit de voeten. Nee, niet naar Primera, om die prijs voor zijn omaatje te innen, maar naar huis, om dat lot onder zijn ranzige matras te verstoppen. Het is nog bijna een jaar geldig. Nu maar hopen dat oma gauw dood gaat. Misschien een handje helpen, scheutje ghb in d’r thee?</p>
<p>Ik houd jullie in de gaten, jonge Bleiswijkers! Ja, ook jou, Nick, Milan, Daan, Hassan en Kevin! Eén Sywert is meer dan genoeg.</p>]]></description>
      <guid>https://volkskrant.nl/mensen/dat-winnende-lot-is-in-handen-van-een-rasechte-bleiswijker-ik-houd-jullie-in-de-gaten~b92c34f03/</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[Het Bommel-verhaal ‘De bovenbazen’ is verrassend actueel. Of zeg gerust visionair]]></title>
      <description><![CDATA[<p>Alsof de tijdgeest zelf het boek van achteren een schopje had gegeven viel Marten Toonders</p>
<p>Geld speelt geen rol</p>
<p>opeens uit mijn boekenkast. Ach ja, Heer Bommel, een van mijn lievelingspersonages, al is hij strikt genomen geen persoon maar een beer. Een beer zonder broek; hij heeft genoeg aan die geruite jas, waarmee hij al heel wat gekleder is dan de spiernaakte Tom Poes. Ze hebben trouwens allebei geen lul, dus valt er ook niets te verbergen. Markies de Canteclaer draagt trouwens wél een broek. Dan zal hij ook wel een lul hebben, zou je denken, alleen: hij is een haan, en hanen hebben geen lul.</p>
<p>Waarom vinden we Heer Bommel zo sympathiek? Eigenlijk is hij helemaal niet aardig. Hij laat Tom Poes altijd met zware dingen sjouwen en alle problemen oplossen, want zelf heeft hij zogenaamd ‘een teer gestel’. (Beren hebben geen ‘teer gestel’. Beren zijn béren.) Hij is nogal een patjepeejer. Dat ‘voorvaderlijk slot’ van hem, bijvoorbeeld, heeft hij zelf laten bouwen en die zogenaamd ‘eenvoudige doch voedzame maaltijden’ van hem behelzen altijd allerlei uitgelezen wijnen, overdadige taarten en gebraden kapoenen enzo.</p>
<p>Toch houdt iedereen van hem; waarschijnlijk omdat hij altijd helemaal ‘zichzelf’ is, een benijdenswaardige karaktertrek waar de meeste mensen alleen maar van kunnen dromen. Zoals Updikes ‘Rabbit’ Angstrom, in al zijn dommige egocentrisme ook een soort Heer Bommel, maar dan uit de Amerikaanse middenklasse, zei: ‘If you have the guts to be yourself, other people’ll pay your price.’</p>
<p>Hij heeft dan net zijn hoogzwangere vrouw verlaten en is bij een gelegenheidprostituee ingetrokken, die hij achtereenvolgens ook zwanger maakt en daarna laat barsten. Zoiets zou Heer Bommel trouwens nooit doen. Die heeft sowieso geen libido, al is hij wel altijd tot blozens verliefd op zijn buurvrouw, juffrouw Doddel (die verbazend veel op Tom Poes lijkt, als je dat kapje even van heur hoofdje wegdenkt. Hm…).</p>
<p>Ik herlas</p>
<p>Geld speelt geen rol</p>
<p>. Het is een fijne bundel, met ‘De bovenbazen’ als hoogtepunt. Ook het woord ‘bovenbazen’ is door Toonder bedacht, realiseerde ik me, net als ‘minkukel’, ‘grootgrutter’ en de uitdrukking ‘kommer en kwel’.</p>
<p>Het verhaal is uit 1963 maar verrassend actueel, met thema’s als het klimaat, overconsumptie en rijken die steeds rijker worden ten koste van armen. Als Heer Bommel een nieuw merk benzine weigert te tanken met een ‘hoog octaangehalte en felle verbranding’, vinden de passerende ‘bovenbazen’ dat verdacht. ‘Onmaatschappelijk. Er moet versleten en verbrand worden. Verteerd en weggegooid. Anders wordt er niet verdiend, begrijp je?’</p>
<p>Die ‘bovenbazen’, de negen rijkste ondernemers van Rommeldam, wonen geïsoleerd van de buitenwereld en zwaar beveiligd in ‘de gouden bergen’. Ze houden zich stipt aan hun eigen voorschriften (‘Geef nooit geld weg. Werk slijtage in de hand, want dat bevordert de productie. Roei de natuur uit, want de natuur is onze grootste vijand. Die vernieuwt zichzelf, voel je wel?’) en ze verdrijven de verveling door telkens weer hun bezittingen onderling te ruilen.</p>
<p>‘Zo kan men hier twee van het groepje in gemaakte joligheid aantreffen; Amos W. Steinhacker (die de olie en vijfnegende van de ritssluitingen bezit) en Nahum Grind van de motoren. ‘Ik weet wat’, sprak de laatste. ‘Als jij me nu een kwart van de petroleum geeft krijg jij alle fietsen.’ De ander haalde echter de schouders op. ‘Waarom?’ vroeg hij vermoeid. Ik vind er niks aan (…) we hebben hier met zijn negenen alles al, en hoe we ook ruilen, er komt niets meer bij.’</p>
<p>Maar dan dreigt er opeens een tiende bovenbaas bij te komen. En dat is Heer Bommel. Verder verklap ik niks. Noemde ik ‘De bovenbazen’ verrassend actueel? Nou, zeg maar gerust visionair.</p>]]></description>
      <guid>https://volkskrant.nl/cultuur-media/het-bommel-verhaal-de-bovenbazen-is-verrassend-actueel-of-zeg-gerust-visionair~b2e8f82f/</guid>
      <pubDate>Fri, 29 Apr 2022 00:00:00 +00:00</pubDate>
    </item>
    <item>
      <title><![CDATA[Ik boorde een meesterlijk gat, ik kan niet anders zeggen]]></title>
      <description><![CDATA[<p>De gemiddelde boormachine wordt in zijn leven maar drie minuten gebruikt, las ik laatst. In míjn leven had ik nog nul minuten een boormachine gebruikt, maar het verschil tussen nul en drie is te verwaarlozen, dus écht dwars zat me dat niet.</p>
<p>Het probleem is alleen dat je weleens een schilderij opgehangen wilt hebben ofzo. Er wonen drie mannen in mijn huis, maar die kunnen ook niet boren. Ze dénken trouwens wel dat ze het kunnen, met fatale gevolgen. Mijn zoon heeft eens geprobeerd een tv aan de muur te bevestigen. Die muur ziet er nog steeds uit alsof er een meteoriet is ingeslagen.</p>
<p>‘Eigenlijk moet ik het zélf leren’, dacht ik al een tijdje. Ik heb die boor wel eens uit zijn koffertje gehaald en bekeken. Ik kreeg visioenen hoe dat ding onder gruwelijk lawaai ergens op zou afketsen en zich met spetterend geweld in mijn oogbol zou boren. Ik heb hem toen gauw weer teruggelegd, voorzichtig, om hem niet wakker te maken.</p>
<p>Toen lagen er opeens twee vriendinnen van me in scheiding. Ze hadden het klussen altijd aan hun respectieve mannen overgelaten, en plukten daar nu de wrange vruchten van. Scheiden betekent verhuizen, en verhuizen leidt onherroepelijk tot klussen. Wat zij dus óók niet konden.</p>
<p>‘Maar ik ken een vrouw die het ons wel wil leren’, zei de meest doortastende van de twee. ‘Ze kan alles. Ze heeft een hele schuur in haar tuin gebouwd’. En wis en drie, een paar dagen later zaten wij bij de schurenbouwster aan tafel, tussen een onrustbarende hoeveelheid metalen voorwerpen die zij zelf gelukkig gewoon ‘piefjes’ noemde.</p>
<p>Nu heb je piefjes en piefjes, maar met mijn leesbril op kon ik ze best uit elkaar houden. De elektrische schroevendraaier was schattig klein en had een prettige kleur groen. Even later joeg ik al een schroef in een stuk hout als een heet mes door de boter. Ook zette ik een stekker aan een snoer, en kreeg de lamp aan het branden. Daarna kregen we elk een stuk steen plus de opdracht daar een gat in te boren en dat van een plug en een schroef te voorzien.</p>
<p>Dat stuk steen was hard, en de boor krijste oorverdovend, maar ik boorde een meesterlijk gat, ik kan niet anders zeggen. De dag was voorbijgevlogen. Ik voelde me onoverwinnelijk, als na de geboorte van mijn eerste kind. Zwevend fietste ik naar huis.</p>
<p>‘Wat eten we?’, vroeg het patriarchaat, vanaf de bank. ‘Geen idee’, gromde ik vanuit het rommelhok. Daar lag de boor al grijnzend voor me klaar, warm en kloppend.</p>
<p>Niet vergeten: morgen een heleboel piefjes kopen.</p>]]></description>
      <guid>https://volkskrant.nl/mensen/ik-boorde-een-meesterlijk-gat-ik-kan-niet-anders-zeggen~bbf75ff3/</guid>
      <pubDate>Wed, 27 Apr 2022 00:00:00 +00:00</pubDate>
    </item>
    <item>
      <title><![CDATA[Ja, dat ijsje zou gaan vallen, en nee, daar wilde ik niet bij zijn]]></title>
      <description><![CDATA[<p>Het was mooi weer en ik ging een ijsje kopen om de hoek van de Albert Cuypmarkt. Vóór mij stond een moeder met een dochtertje van een jaar of 6. De moeder was jong, mooi en onnodig dartel. Ze maakte huppelige sprongetjes waar haar lange blonde haar van wapperde en liet zich telkens vitaal op de hurken zakken om met een vrolijke, harde stem iets tegen haar kind te zeggen. Daarbij lachte ze een overdreven hoeveelheid witte tanden bloot.</p>
<p>Het meisje was uit heel ander hout gesneden. Met grote, indringende ogen in een bleek gezichtje keek ze stilletjes naar de bakken met ijs. ‘Kijk, Evi!’ joelde haar moeder. ‘Ze hebben ook rozemarijnijs. Dat lijkt me zó lekker!’ (Ik zie daar geregeld vrouwen beweren dat rozemarijnijs ze ‘zó lekker’ lijkt, maar ze nemen ten slotte altijd wat anders. )</p>
<p>Het meisje mompelde iets, waarbij de moeder theatraal de hand aan haar oor hield. ‘Chocola?’ vroeg ze. Het kind knikte en frommelde aan de zoom van haar jurkje. De moeder bestelde een hoorntje met chocola en liet vervolgens hardop haar twijfels de vrije loop. ‘O jee, ik kan niet kiezen, zal ik de bloedsinaasappel nemen of de vlierbessen, of toch de caramel-walnoot of de</p>
<p>strawberry cheesecake</p>
<p>, of eh..’ De ijsscheppende puber-van-dienst wachtte lijdzaam af tot ze uiteindelijk voor pistache had gekozen.</p>
<p>Opnieuw zonk ze op de knieën om haar dochter een hoorntje te overhandigen met een clowneske bruuskheid die het kind achteruit deed deinzen. ‘Tadáá!’ kraaide het mens ten overvloede. (‘Ze moesten een brandende poppenwagen je kutwerk binnenrijden, had ik toen wel gedacht, maar om God weet welke laffe redenen niet gezegd.’ Aldus Gerard Reve).</p>
<p>Het kind likte voorzichtig. ‘Laat eens proeven, Evi?’ zei de moeder. Ze rukte het hoorntje uit haar hand en nam een veel te grote hap. Somber bekeek het kind haar gehavende ijsje.</p>
<p>‘Ooooh, Evi!’ juichte de moeder. ‘Kijk eens, een hinkelbaan!’ Ze sleurde het kind mee naar de overkant van de straat, waar inderdaad een hinkelbaan op de tegels was geschilderd. En ja hoor, daar sloeg ze al woest aan het hinkelen. Het meisje keek toe met de opengesperde angstogen van Oskarchen uit</p>
<p>Die Blechtrommel</p>
<p>.</p>
<p>‘Kom op Evi!’ gilde de moeder. Bedrukt slofte het meisje naderbij. De moeder sprong op haar af, tilde haar op en liet haar op de hinkelbaan neerploffen. Angstig keek ze om zich heen, haar ijsje vervaarlijk scheef in de hand.</p>
<p>Ik maakte me uit de voeten. Ja, dat ijsje zou gaan vallen, en nee, daar wilde ik niet bij zijn. Er is al ellende genoeg.</p>]]></description>
      <guid>https://volkskrant.nl/mensen/ja-dat-ijsje-zou-gaan-vallen-en-nee-daar-wilde-ik-niet-bij-zijn~b6e4f4ba/</guid>
      <pubDate>Mon, 25 Apr 2022 00:00:00 +00:00</pubDate>
    </item>
    <item>
      <title><![CDATA[Arme, kleine Jan Wolkers. Wat moet hij bang zijn gemaakt door het boekje Stomme zonden!]]></title>
      <description><![CDATA[<p>Van een weldoener kreeg ik het boekje</p>
<p>Stomme zonden – Een waarschuwend woord voor onze jonge lieden</p>
<p>van Johanna Breevoort. Het stamt uit 1922 en is dus precies een eeuw oud. Ik was er al lang naar op zoek, want Jan Wolkers verwijst er in zijn werk meermaals naar, dus het moet indruk op hem gemaakt hebben.</p>
<p>Hier, in</p>
<p>Dominee met strooien hoed</p>
<p>bijvoorbeeld: ‘Ik keek naar zijn rug, die nu hij zat nog krommer en breekbaarder leek. Hij zal het wel acht keer per dag doen, dacht ik. Hij heeft al ruggemergtering zoals in het boekje</p>
<p>Stomme zonden</p>
<p>stond dat ik thuis stiekem uit de boekenkast had gehaald en doorgekeken.’</p>
<p>Later, in</p>
<p>De walgvogel</p>
<p>,</p>
<p>krijgt Jan het boekje van zijn vader te lezen: ‘Toen ik niet lang daarna de leeftijd kreeg dat de weelderige vlekken van de verdorven en ruggemergtering verwekkende zelfbevrediging op mijn lakens zichtbaar werden, schoof mijn vader me zonder commentaar het boekje</p>
<p>Stomme zonden</p>
<p>van Johanna Breevoort toe.’</p>
<p>Gretig las ik het boekje. ‘</p>
<p>Stomme zonden</p>
<p>maken meestal ellendige, ziekelijke kinderen. Hun handen en voeten zweeten veel, ze zijn gauw moe, hebben veel hoofdpijn en verdragen weinig. (…) Worden zulke kinderen groot (velen sterven vroeg) dan zijn het arme gebondenen van Satan. Ze kunnen het kwaad niet meer nalaten.</p>
<p>Zij zijn slaven van het kwaad</p>
<p>.’</p>
<p>Vooral dat ‘velen sterven vroeg’, tussen haakjes, dat bleef vast goed hangen bij de masturberende kindertjes van weleer. Maar dit is ook mooi: ‘Het verlies van één ons zaad verzwakt het lichaam meer dan het verlies van veertig ons bloed.’ Dat ze dat zo precies konden uitrekenen, indertijd! Veertig ons bloed, vier liter dus, dat is geen kleinigheid. Maar één ons zaad heb je ook niet zo een-twee-drie bij elkaar gerukt, al doen de meeste pubers hun best. Met gruwelijke gevolgen:</p>
<p>‘Een jonge man, die door de gevolgen der onkuischheid in een krankzinnigengesticht kwam, klaagde dat zijn hoofd geheel hol was.</p>
<p>Hij kon niets denken, niets doen</p>
<p>. Toen hij spoedig daarna stierf en men hem de hersenpan lichtte, vond men werkelijk zijn schedelholte ledig.’ Wel knap dat die man nog een gesprek kon voeren, trouwens, met dat geheel lege hoofd.</p>
<p>Mocht je denken dat je als meisje beter af was: helaas. ‘Het vrouwelijk lichaam verliest door deze onreinheid, evengoed als het mannelijke, de veerkracht en de frischheid; het bloed wordt vuil en slap. Een meisje, wier lichaam door onanie verwoest is, kan nooit een gezonde flinke moeder worden. Zwakte en nerveusheid maakt haar tot een humeurig prikkelbaar mensch.’</p>
<p>Gelukkig zijn er tips om de zonde te voorkomen. ‘Ontbloot u niet in tegenwoordigheid van anderen.</p>
<p>Wees schaamachtig</p>
<p>. Gewen u aan vlug aan- en uitkleden, vertoef niet onnoodig lang op de WC.</p>
<p>De vijand loert</p>
<p>. (…)</p>
<p>Denk niet over het kwaad</p>
<p>. Ga slapen met een tekst in uw hart, een psalmvers, een gebed op de lippen.’</p>
<p>Pech voor de stakkers die zich in alle gefrustreerde kuisheid verheugen op de seksuele verlossing van het huwelijk: ‘Niets is dwazer dan zich de huwelijksgemeenschap als iets heel heerlijks voor te tooveren.</p>
<p>Er zijn duizend dingen die oneindig veel prettiger zijn.</p>
<p>Een frissche wandeling, een mooie fietstocht, een smakelijke maaltijd, een aangenaam gezelschap, een mooi boek, het bezoek aan een museum of dierentuin of plantenverzameling, het hooren van goede muziek, dat zijn genietingen die nog lang in ons nawerken.’ Goed, het zijn er geen duizend, maar Johanna komt een heel eind, met haar ‘fietstocht’ en haar ‘plantenverzameling’.</p>
<p>Arme, kleine Jan Wolkers. Wat moet hij als kind bang zijn gemaakt door dit boekje! Maar gelukkig was zijn wraak zoet: hij heeft de rest van zijn leven aan seks gewijd.</p>]]></description>
      <guid>https://volkskrant.nl/cultuur-media/arme-kleine-jan-wolkers-wat-moet-hij-bang-zijn-gemaakt-door-het-boekje-stomme-zonden~b23b4a75/</guid>
      <pubDate>Fri, 22 Apr 2022 00:00:00 +00:00</pubDate>
    </item>
  </channel>
</rss>
