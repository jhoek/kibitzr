<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Die Rutte lult uit zijn nek]]></title>
      <description><![CDATA[<p>Het was een grauwe, gure ochtend, ik liep door de Spaarndammerbuurt en ik was somber. Dat laatste kwam door Mark Rutte, met zijn oproep om ons voor te bereiden op een oorlog. “Wij zijn het volgende doelwit van Rusland, en we lopen al gevaar.” Nu weten we dat we niet alles moeten geloven wat Rutte zegt, maar we weten ook dat hij eerder een wegwuiver is (lachend, tussen twee hapjes van zijn appeltje door) dan een onheilsprofeet. Als híj die oorlog al zo serieus neemt, is er dus wel degelijk reden voor paniek. Oorlog! Wat staat ons te wachten als die paar gehamsterde flessen water en blikken bonen leeg zijn? We zullen de poes moeten slachten. Maar waarschijnlijk komt het niet eens zo ver, omdat Poetin metéén een kernbom op de Dam gooit en dan zijn we gewoon allemaal dood, de poes incluis. Huiverend in de kille wind liep ik door de altijd wat onwezenlijke Spaarndammerbuurt. Die huizen werden ruim een eeuw geleden gebouwd als utopie voor de onderdrukte arbeiders. Die werden in die frisse nieuwbouw pardoes uit hun ellende verheven, met licht, lucht, tuintjes en een postkantoor, waar ze voortaan hun loon betaald kregen; voorheen was dat in de kroeg geweest, waar dat beetje geld meestal meteen werd opgezopen. Vol ontzag liep ik om het magistrale, maar ook altijd wat beklemmende Schip heen, dat bakstenen droompaleis van die kleine arbeidersheilstaat. Het Schip, hoe schitterend ook, heeft iets spookachtigs. Het was zo’n hoopvol symbool van saamhorigheid en welvaart, tot de crisis van de jaren dertig een eind maakte aan alle illusies. En daarna kwam de oorlog. En nu wéér, dus. Ik dacht aan die bom, op Amsterdam. Zou ik meteen dood zijn, of... nee, niet aan denken. Kom, een warm kopje koffie. Maar wáár? Het restaurant van Het Schip was nog dicht. Geen mens op straat ook. Ik had het koud. Ik moest hier weg. “Mevrouw! Mevrouw!” hoorde ik achter me roepen. Ik draaide me om. Een tamelijk jonge, wat verfomfaaide man keek me opgetogen aan, met grote, blauwe ogen. “Ik heb goed nieuws voor u,” zei hij. “Ja?” vroeg ik aarzelend. Hij had een blikje bier in zijn hand, om 10 uur ’s ochtends. “Ja,” zei de man. “Heel goed nieuws. U krijgt een lang leven. U wordt 93 jaar en u sterft thuis, in bed.” Goed, hij was ongetwijfeld dronken, of gek, of allebei. Maar hij zei het zó stellig dat ik er toch van opknapte. Dronken of gek, maar wie weet was hij ook helderziend. En hij had zo netjes ‘u’ gezegd! “Dank u wel, meneer!” riep ik dankbaar. 93 jaar! Die Rutte lult uit zijn nek. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/die-rutte-lult-uit-zijn-nek~bceed996/</guid>
      <pubDate>Tue, 16 Dec 2025 00:00:00 +0100</pubDate>
    </item>
    <item>
      <title><![CDATA[Sia klinkt als een snipverkouden dronkelap die op drie Toffifees tegelijk staat te kauwen terwijl ze zingt]]></title>
      <description><![CDATA[<p>Bij de bloemenkraam op de markt klonk kerstmuziek: Snowman van Sia. Dat is een pakkend liedje, dat klinkt als een klassieker uit de jaren vijftig, maar in feite pas acht jaar oud is. Knap werk, alleen kan ik die stem van Sia niet verdragen: ze klinkt als een snipverkouden dronkelap die op drie Toffifees tegelijk staat te kauwen terwijl ze zingt. Naast me zong een vrouw hardop mee. “Let’s go below zero and hide from the sun...” Ze liep tegen de 65, aan de arm van haar kennelijke echtgenoot, een logge, kale reus, die teder spottend opmerkte: “Je moet in Carré gaan staan, Lies. Trek je gelijk volle zalen.” De vrouw lachte. “Dat vind ik toch zo’n lekker liedje,” zei ze verontschuldigend. Ze had een goedig, rond gezicht, met blond haar, vers van de kapper. “Maar het zet je ook aan het denken, hè,” vervolgde ze. “Over het klimaat. Ik bedoel, een sneeuwpop! Krijgen we ooit nog sneeuw? Het lijkt wel lente, zo vlak voor de kerst!” Inderdaad was het 12 graden, met een verlegen zonnetje. “Don’t cry snowman, don’t you fear the sun...” zong Sia, met die stembanden die ze waarschijnlijk elke ochtend uitwringt boven de gootsteen. “Je moet je eigen niet gek laten maken door de media, Lies,” zei de man. “Zo’n klimaat, dat gaat in golfbewegingen. Over een paar jaar is het weer gewoon koud, en dan loop jij weer te zeiken over de gasrekening. Geniet er nou maar van, zolang als het duurt.” Gehoorzaam hief de vrouw haar gezicht op naar het waterige zonnetje, maar het genieten wilde blijkbaar niet vlotten, want ze zei: “Toch vind ik het eng. Ik bedoel, onze tijd zal het wel duren, maar de kinderen, en de kleinkinderen...” Ze schudde haar hoofd. “Moet je horen, Lies,” zei de man, met bedwongen ongeduld in zijn stem. “Als het nou waar is, hè, dat de wereld steeds warmer wordt. Stél dat. Dan draait van de weeromstuit niemand de verwarming meer op. Dat scheelt een hoop gas. En niemand hoeft ook meer zo nodig op vakantie naar een warm land. Dat scheelt een hoop benzine.” De vrouw keek hem aan als een gans die het evangelie hoort verkondigen. De man ging voort: “En de mandarijntjes en bananen en zo, die groeien dan ook gewoon híér. Die hoeven dus ook niet meer ingevlogen te worden. En dan gebruiken we met zijn allen dus amper nog energie, en dan koelt de aarde vanzelf weer af. Klaar is Kees.” Triomfantelijk keek hij haar aan. De vrouw antwoordde aarzelend: “Nou, Dirk. Als jíj het zegt...” En Sia neuzelde: “Please don’t cry no tears now, it’s Christmas, baby.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/sia-klinkt-als-een-snipverkouden-dronkelap-die-op-drie-toffifees-tegelijk-staat-te-kauwen-terwijl-ze-zingt~b19c3678/</guid>
      <pubDate>Sat, 13 Dec 2025 00:00:00 +0100</pubDate>
    </item>
    <item>
      <title><![CDATA[‘Kroketten zijn maar snacks, Sylvia, dus vat het niet persoonlijk op!’]]></title>
      <description><![CDATA[<p>December is de maand van de ‘wrap’, en dan bedoel ik niet die lapjes vochtig karton met roomkaas en plakkerige Aldizalm erin gerold, maar die gênante jaaroverzichten die je onder je neus wrijven waar je allemaal te veel of te weinig tijd aan hebt besteed, en daar bovendien vreemde conclusies uit trekken. Zo besloot Spotify gisteren aan de hand van de muziek die ik in 2025 beluisterd heb dat ik 78 jaar oud ben. (‘Leeftijd is maar een getal, dus vat dit niet persoonlijk op, Sylvia!’) Een fascinerende gevolgtrekking, want ik heb het hele afgelopen jaar op Spotify slechts drie liedjes beluisterd, namelijk Airport van The Motors, Crapa Pelada van Quartetta Cetra en Tem Mais Samba van Chico Buarque; een klein, maar eclectisch repertoire. Van de wrap van Het Parool klaarde ik weer een beetje op. ‘Je bleef het hele jaar scherp en nieuwsgierig,’ verklaarde die. ‘Je hebt 2376 artikelen gelezen in 2025.’ Mooi zo, al gingen die artikelen in mijn geval meestal niet over de Navo-top of de crisis in Soedan, maar over Amsterdammers die klein, maar heel leuk wonen, zwangere olifanten of reddingsladdertjes voor katten die in de gracht zijn gevallen. Toen kwam er een heel confronterend moment: Candy Crush stuurde me een jaaroverzicht. Dat spelletje heeft mij ooit van het nagelbijten afgeholpen, waarvoor hulde, en ik speel het nog steeds fanatiek. Voordeel: dat scheelt me op jaarbasis zeker een half pond nagels. Nadeel: nagels bijten kun je goed combineren met andere, nuttiger dingen, maar Candy Crush spelen niet. Hoe dan ook, volgens de makers van dat ellendige spel behoor ik tot de ‘7 procent beste Candy Crushspelers van Nederland’. Een dubieuze claim to fame. Sindsdien heb ik besloten geen enkel persoonlijk jaaroverzicht meer open te klikken. Stel je voor, straks komt de Febo met zo’n wrap aanzetten (‘Kroketten zijn maar snacks, Sylvia, dus vat het niet persoonlijk op!’), of de Gall & Gall, of Bol.com, die me onder mijn neus wrijft wat voor onzin ik allemaal gekocht heb, waaronder een nieuwe staafmixer omdat ik de oude kwijt was, tenminste, dat dacht ik, maar die bleek mijn dochter dus geleend te hebben. Komt mijn elektrische tandenborstel me straks vertellen dat ik dit jaar mijn tanden maar 658 keer gepoetst heb in plaats van de verplichte 730 keer, en dat ik daarbij ook nog 57 keer het rechterbovenkwadrant heb verwaarloosd? Of komt de afwasmachine klagen dat hij in 2025 maar liefst 143 keer heeft gedraaid zonder écht vol te zijn en dat ik daarmee de dood van 3,16 ijsbeertjes op mijn geweten heb? (‘IJsbeertjes zijn maar schattige dieren, Sylvia, dus vat dit niet persoonlijk op!’) Ach, was het maar vast januari. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/kroketten-zijn-maar-snacks-sylvia-dus-vat-het-niet-persoonlijk-op~b82cb6a4/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[‘Als vrouw kun je openlijk je satisfyer in de kerstboom hangen, een man hoeft daar écht niet mee aan te komen’]]></title>
      <description><![CDATA[<p>In Het Parool las ik een artikel over lollige kerstboomhangers, met de glazen Satisfyer als hoogtepunt (sorry, sorry, sorry). De hype is al een tijdje gaande. Ik moet eerlijk toegeven dat ik mezelf tien jaar geleden heel cool vond met mijn kerstboom vol kleurige glazen groentes: aubergines, paprika’s en winterpenen. Later kwamen daar ook een glazen gehaktbal, braadworst en kroket bij. Heel melig allemaal, en van de weeromstuit heb ik afgelopen jaren alleen nog maar lampjes in die boom gehangen. Die razende populariteit van de geinige kerstbal is tevens het begin van het einde, want zo gaat dat met hypes: ze worden al heel gauw het summum van burgerlijkheid en het mikpunt van spot. Wij denken aan de sloophouten tafeltjes- en ‘Live Laugh Love’-hypes uit de jaren nul, de rustieke jampot met schroefdeksel (als houder van een plantje of ‘overnight oats’) en de gouden ananas van de jaren tien; ze liggen inmiddels allemaal in stoffige kringloopwinkels vruchteloos om hun moeder te roepen. Toen ik het artikel uit had, fietste ik naar de kerstmarkt op het Museumplein, want daar waren die olijke kerstornamenten te koop. Om voor de hand liggende redenen associeer ik kerstmarkten vooral met terrorisme, dus ik dwaalde een beetje schichtig rond tussen de chocolademelk- en worststalletjes, en het ijsbaantje waar kinderen leren schaatsen met behulp van een plastic rendiersleetje (dat hoort natuurlijk een oude keukenstoel te zijn). Daar was het kraampje met kerstornamenten al. En daar had je hem, tussen het minipadelracket, miniglaasje aperol spritz, miniflesje Salmari, miniblikje snert van Brandt & Levie en minipakje havermelk: de mini-Satisfyer. Feestelijk zachtroze lag hij te glimmen tussen de kerstlichtjes. En ja hoor, hij vond gretig aftrek (sorry, sorry, sorry). Een moeder met tienerdochter noemde hem ‘schattig’, een jong Amerikaans stel kocht er twee (“Ook een voor mijn zus,” zei het meisje) en wie niks kocht, maakte toch tenminste volop foto’s. Duidelijk: ’s werelds beroemdste vibrator is niet alleen salon- maar ook Instagramfähig geworden. De Satisfyer is, ook als kerstboomhanger, misschien wel hét icoon van de jaren twintig: esthetisch individualisme, ‘me-time’ met een semi-ironisch, sensueel glanzend roze vernisje. Leuk hoor, en heel ‘empowering’. Voor vrouwen, dan. Want zoals mijn zoon peinzend zei toen ik hem de foto’s liet zien: “Grappig. Als vrouw kun je tegenwoordig openlijk je sekshulpstukken in de kerstboom hangen, maar een man hoeft daar écht niet mee aan te komen.” Voor mijn onthutste geestesoog zag ik een kerstboom vol zilveren mini-opblaaspopjes, cockringetjes, gouden doosjes Viagra en zogeheten ‘Fleshlights’ met feestelijke glitter aan de randjes. Wie weet wordt dát wel de volgende hype. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/als-vrouw-kun-je-openlijk-je-satisfyer-in-de-kerstboom-hangen-een-man-hoeft-daar-echt-niet-mee-aan-te-komen~b93aebf1/</guid>
      <pubDate>Tue, 9 Dec 2025 00:00:00 +0100</pubDate>
    </item>
    <item>
      <title><![CDATA[‘De huizenprijzen zijn zo krankzinnig hoog nu, dat kán niet goed gaan,’ zei ik in 1997 – maar die huizenmarkt stortte niet in, integendeel]]></title>
      <description><![CDATA[<p>In de Hemonylaan kwam ik een mij onbekende, dikke kat tegen, die zomaar uit het niets enthousiast kopjes begon te geven aan mijn kuiten. Zoiets is altijd meegenomen. Ik aaide hem geruime tijd met grote wederzijdse instemming, tot er, vlak achter ons, met donderend geraas een fietser ten val kwam. De kat ging er geschrokken vandoor. De gevallen fietser bleek een vrouw van een jaar of 40, een Pippi Langkoustype in een uitbundig bestikte Afghaanse jas, die languit op straat lag, tussen haar fiets en een enorme kerstboom. Ze krabbelde op en keek verwijtend naar de kerstboom. “Ik had hem op mijn stuur,” verklaarde ze, terwijl ze zich afklopte. “Dat was misschien niet zo handig, maar ja, ik ben nu tóch thuis.” Ze zette de fiets op slot en sleepte de boom een huis binnen dat ik ergens van kende. Het was mijn Niet Gekochte Huis. We schrijven 1997, ik was zwanger van mijn eerste kind en ik huurde met huisgenoot P. een etage op driehoog in de Tweede Helmersstraat. Wij voorzagen moeilijkheden met de combinatie van al die smalle trappen, een baby, een kinderwagen, en de onvermijdelijke dagelijkse boodschappen. “Misschien kunnen we een huis kopen,” zei P. Hij had toen nét een vaste baan. Ik had er een hard hoofd in, want dat heb ik overal en altijd, maar we namen toch een makelaar in de arm. Die stuurde ons elke ochtend een fax met beschikbare appartementen, want zo ging dat toen nog. Wij bekeken een reeks woningen, samen met een heleboel andere mensen die eveneens op zoek waren, want zo ging dat ook toen al. Die woningen bevielen ons allemaal niet, maar toen zagen we dat huis in de Hemonylaan. Het was erg leuk, en het kostte vier ton. Guldens. “Dat moeten we niet doen,” zei ik angstig. “Veel te duur. De huizenprijzen zijn zo krankzinnig hoog nu, dat kán niet goed gaan. Straks stort de markt in!” Huisgenoot P. gaf me aarzelend gelijk. We bleven wonen op driehoog in de Tweede Helmersstraat, waar het gedoe met al die trappen, een baby, een kinderwagen en de dagelijkse boodschappen inderdaad een slopende sisyfusarbeid bleek. De huizenmarkt intussen stortte níét in, integendeel. Met lede ogen zagen we de prijzen om ons heen stijgen. Gelukkig verhuisden we algauw naar Berlijn, waar je toen nog voor een habbekrats de heerlijkste woningen kon huren, maar dat huis in de Hemonylaan ben ik nooit vergeten. En nu woont Pippi Langkous erin. Tegen de 2 miljoen euro zal het inmiddels waard zijn. Maar ja: spijt is wat de geit schijt. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-huizenprijzen-zijn-zo-krankzinnig-hoog-nu-dat-kan-niet-goed-gaan-zei-ik-in-1997-maar-die-huizenmarkt-stortte-niet-in-integendeel~bf9cee80/</guid>
      <pubDate>Sat, 6 Dec 2025 00:00:00 +0100</pubDate>
    </item>
    <item>
      <title><![CDATA[Wie zijn toch die mensen die badeendjes kopen in Amsterdam? Nieuwsgierig loop ik zo’n winkel in]]></title>
      <description><![CDATA[<p>Wie zijn toch die mensen die badeendjes kopen in Amsterdam? Nieuwsgierig liep ik zo’n winkel in de binnenstad in. Badeendjes zo ver het oog reikte. Delfts blauwe eendjes, Ajaxeendjes, eendjes met Zeeuwse mutsjes, maar ook eendjes in de vorm van een spin, een olifant, David Bowie of een octopus; bien étonnés de se trouver ensemble, zoals de Fransen dat zo raak weten te zeggen. Toeristen stonden daar koortsachtig badeendjes in te slaan, alsof die onderdeel waren van het beruchte noodpakket bij rampen. Ik zag een Duitse kleuter in huilen uitbarsten omdat hij niet kon kiezen tussen een eendje met een wietblad op zijn pronte borstkasje en een eendje dat was verkleed als oliesjeik. Wat is er toch met die eendjes dat ze de hebzucht zo aanzwengelen? Bij mijn weten zijn badeendjes allerminst erfgoed van onze vaderlandse cultuur. Ik kan me uit mijn jeugd geen enkel badeendje herinneren. Ja, Ernie uit Sesamstraat had er een, maar Ernie was dan ook een Amerikaantje. Amerikaanse kinderen zaten overdreven vaak en lang in bad (tegenwoordig staan ze overdreven lang en vaak onder de douche). Ze hadden die badeendjes dus waarschijnlijk nodig om de verveling te bestrijden. Voor ons, Nederlandse kindertjes, was er van verveling in bad geen enkele sprake. Ik werd tegelijk met mijn broertje en zusje in de kuip gestopt (wij hadden geen douche), wat een hele drukte gaf. Dat gebeurde bovendien maar één keer in de week, want het duurde eindeloos om dat bad vol te krijgen, uit dat lullige plofgeisertje. Omdat we na zo’n week behoorlijk groezelig waren, kwam mijn moeder ons grondig boenen met zogeheten ‘karnemelkzeep’. Ik voel nóg de punt van die ruwe washand in mijn oren. Ook waste ze ons haar met dennenshampoo van Andrélon. (Pas decennia later zou ik erachter komen waar die naam vandaan kwam: kapper André de Jong had een shampoofabriekje en stelde de legendarische merknaam samen uit zijn voornaam en het woord ‘kapsalon’.) Die shampoo prikte hevig in je ogen. Dat hoorde zo. Indertijd gold nu eenmaal het adagium: ‘Kinderen die niet huilen zijn niet schoon.’ En als we uitgehuild waren, kwam de vorstelijke beloning: we mochten spelen met een lege shampoofles die speciaal voor dit doel werd bewaard. Gierend van de lach lieten we er ‘scheten’ mee onder water en spoten we elkaar nat, steeds woester, tot er water in het (ongeaarde) stopcontact belandde en de stoppen met een feestelijke knal doorsloegen. Mijn vader ging dan vloekend in het donker staan klooien in de meterkast en mijn moeder kwam ons vloekend afdrogen. Nee, dat heerlijke badritueel nemen ze ons nooit meer af. Daar hadden we zo’n decadent badeendje echt niet bij nodig. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/wie-zijn-toch-die-mensen-die-badeendjes-kopen-in-amsterdam-nieuwsgierig-loop-ik-zo-n-winkel-in~b56b4002/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[Moet ik gelaten wachten op de ramp of zal ik me op eigen houtje voorbereiden?]]></title>
      <description><![CDATA[<p>De overheid wil dat wij ons voorbereiden op een noodsituatie en heeft daarom boekjes laten drukken waarin staat hoe dat moet. In elk Nederlands huishouden is de afgelopen week zo’n boekje op de deurmat gevallen, begrijp ik. Behalve bij mij. Ten eerste: waarom niet? Hebben ze daar in Den Haag gevoelige informatie over me? Sta ik te boek als subversief persoon, als iemand die zo’n boekje tóch maar meteen cynisch grinnikend in de vuilnisbak werpt en vonden ze het, in dat verband, zonde van de postzegel? Ten tweede: hoe nu verder? Moet ik gelaten wachten op die ramp of zal ik me op eigen houtje voorbereiden? Bij mijn oude moeder zag ik zes flessen spa blauw in de keuken staan. Zij heeft dat boekje blijkbaar wél gekregen. “Ik moet ook nog een transistorradio kopen,” zei ze ongerust. “En een zaklantaarn. En een fluitje.” “Het komt allemaal goed, mama,” zei ik. Want ik mag dan een subversief persoon zijn, ik weet wat me te doen staat. Al sinds jaar en dag heb ik een oude poster uit de Sovjet-Unie aan de muur hangen, in de gang. Hij stamt uit de koude oorlog. ‘Hoe te handelen in geval van een noodsituatie,’ staat erop, en daaronder een reeks plaatjes, met duidelijke instructies. Zo zien we een vrouw met daadkrachtige gelaatstrekken een boodschappennetje vullen met een fles melk, een blikje sardientjes, een pot jam, een paspoort en een trouwboekje. ‘Verzamel essentiële documenten en niet-bederfelijke levensmiddelen,’ staat erbij. Op een volgend plaatje zien we dezelfde vrouw het mutsje van een klein meisje onder de kin vaststrikken. ‘Kleed kinderen snel aan en spoed u naar de dichtstbijzijnde veilige locatie,’ staat erbij. En ook: ‘Of u nu te voet, per auto, per motorfiets of te paard reist, voorzie u van beschermende middelen’ – we zien allerlei daadkrachtige mensen in/op de betreffende vervoersmiddelen zitten en ze dragen allemaal een gasmasker. Ook het paard. Echt waar. Ik zie die poster al decennia meermaals per dag, dus ik ken hem uit mijn hoofd. Geen woord over zes flessen spa blauw, nergens een zaklamp of transistorradio te bekennen, laat staan dat lullige fluitje. Ik heb heel wat meer vertrouwen in de Russische bestendigheid tegen rampen dan in de Nederlandse. Dat volk heeft de gruwelijkste omstandigheden zonder morren overleefd, terwijl wij na tachtig jaar nóg niet zijn uitgeklaagd over dat éne tulpenbollenhongerwintertje. Kortom: het tasje met melk, sardientjes, jam, paspoort en trouwboekje ligt onder aan de trap. Het paard staat klaar in de gang. Ik heb alleen nog geen gasmasker voor hem, maar ik hoop dat onze overheid dáár toch tenminste wel in zal voorzien. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/moet-ik-gelaten-wachten-op-de-ramp-of-zal-ik-me-op-eigen-houtje-voorbereiden~bf8a4b28/</guid>
      <pubDate>Tue, 2 Dec 2025 00:00:00 +0100</pubDate>
    </item>
    <item>
      <title><![CDATA[De moeder in de Bijenkorf schudde haar hoofd. ‘Het was hier vroeger zó gezellig’]]></title>
      <description><![CDATA[<p>Een hevige regenbui had me vanaf het Rokin de Bijenkorf binnengejaagd. Terwijl ik druipend de Buienradar raadpleegde spuugden de draaideuren nog twee vrouwen uit, moeder en dochter ongetwijfeld, die met hun spitse neuzen en frisse gezichten sprekend leken op Jans en Karlijn, uit Jan, Jans en de kinderen. Alleen, in die onuitroeibare strip blijven Jans en Karlijn eeuwig 40 en 16, en deze vrouwen liepen tegen de 65, respectievelijk 35. “Jeetje,” zei de moeder terwijl ze verbaasd om zich heen keek, naar de tassen van 2300 euro, de bewakers met oortjes en de hordes Aziatische toeristen. “Wat is het hier veranderd, zeg!” Ze had een licht West-Fries accent. De dochter trok een gelijkhebberig mondje en antwoordde: “Ik zéí het toch, mam. Net de taxfree-afdeling op Schiphol. Zullen we meteen maar weer weggaan? Ik wou bij de Uniqlo kijken voor een jas...” Maar de moeder schudde haar hoofd. “Het was hier vroeger zó gezellig,” zei ze bedroefd. “Een soort sprookje. Ik weet nog dat ik als kind weleens mee mocht met mijn moeder. ‘Naar Amsterdam’ noemde ze dat, maar dat betekende: naar de Bijenkorf. De voorpret alleen al! En als je er dan eindelijk was, die etalages! Ze hadden een sneeuwlandschap met een treintje erin, dat écht rondreed...” Ze glimlachte bij de herinnering. De dochter keek op haar telefoon. Oók naar de Buienradar, zag ik. Regen. De moeder, intussen, praatte vertederd door over de Bijenkorf van weleer. De boeken, het speelgoed, de Franse en Italiaanse mode die je nergens anders kon krijgen, en de levensmiddelenafdeling. “Daar kocht oma voor het eerst een blikje olijven, en we vonden ze helemaal niet lekker, maar dat durfden we niet tegen elkaar te zeggen...” “Mam,” zuchtte de dochter. “Je hebt het nu over de jaren... zeventig of zo?” De moeder knikte sip en zei: “Ik ben later natuurlijk nog weleens terug geweest, maar zo ongezellig als het nu is... O, maar weet je wát we gaan doen? We gaan lekker lunchen, boven in het restaurant!” Haar gezicht klaarde op. “Goed mam,” zei de dochter genadig. Het regende tóch. Ze verdwenen in de richting van de lift. Ik dwaalde nog een minuut of vijf rond tussen al die wezenloze luxe en besloot toen ook boven iets te gaan eten. Dat was een verkeerde beslissing, bleek toen ik de eerste hap nam van een kom waterige, lauwe en bespottelijk dure soep. Een paar tafels verderop zag ik ook de moeder en dochter zitten. De dochter staarde naar haar telefoon. De Buienradar, ongetwijfeld. De moeder beet met lange tanden in een dor saucijzenbroodje en keek ontgoocheld uit het raam. Regen, zover het oog reikte. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-moeder-in-de-bijenkorf-schudde-haar-hoofd-het-was-hier-vroeger-zo-gezellig~bd85732b/</guid>
      <pubDate>Sat, 29 Nov 2025 00:00:00 +0100</pubDate>
    </item>
    <item>
      <title><![CDATA[‘Doe normaal, zeg...’ begon de bakfietsvrouw. ‘Je hebt zeker zelf geen kinderen?’ vroeg een rokende man van een jaar of 60]]></title>
      <description><![CDATA[<p>In de Kinkerstraat wilde ik juist een schoenwinkel binnengaan om pantoffels te kopen voor huisgenoot P. (maat 46) toen de wereld verging. Althans, daar leek het op: er klonk een knal zo oorverdovend als ik nog nooit gehoord had, en ik héb wat knallen meegemaakt in mijn leven, want ik heb twee zoons. Het effect was overdonderend. Een vlucht duiven steeg paniekerig klapwiekend op, omstanders schreeuwden, een peuter in een buggy begon hartverscheurend te huilen; ik kon het allemaal nét horen door de nazingende pieptoon in mijn oren heen. Het leek War of the Worlds wel. Ontreddering alom, maar niemand leek gewond en ook zag ik nergens een ontplofte pinautomaat of opgeblazen auto of zo, en er renden geen boeven weg met bivakmutsen en grote zakken geld over hun schouder (dat laatste was wel een beetje jammer). De oorzaak van die verschrikkelijke dreun werd nu ook duidelijk: een groepje jongens stond voor de ruiten van de Albert Heijn vuurwerk af te steken. En dan geen sterretjes, rotjes of van die gezellige Bengaalse lucifers (die wij als kind mochten aansteken met de brandende sigaretten van onze ouders). Nee, dit was van het allergemeenste, allerverbodenste knalvuurwerk. Het betrof een stuk of zes jongens van een jaar of vijftien, in alle tinten die onze grootsteedse jeugd te bieden heeft. Ze lachten en schreeuwden door elkaar heen. De omstanders, een beetje van de schrik bekomen, begonnen saamhorig te mopperen. Een Surinaamse dame op leeftijd sprak misprijzend van ‘ondeugende jongens’, wat aan de blonde bakfietsmoeder naast haar een schril lachje ontlokte: “Noem dat maar ondeugend,” hinnikte ze. Hier was sprake van babylonische verwarring. Een Hollander gebruikt het woord ‘ondeugend’ uitsluitend nog als likkebaardende omschrijving van een schalks glimlachende vrouw in rood kanten ondergoed, maar in Suriname heeft ‘ondeugend’ nog de letterlijke betekenis: onopgevoed, brutaal, respectloos. Nét toen de rust een beetje weergekeerd was, klonk er nog zo’n knal. Omdat het de tweede was, schrokken we allemaal iets minder (alles went), maar de verontwaardiging steeg en kijk: daar viel het woord ‘kutmarokkaantjes’ al, uit de mond van een dikke vrouw die daar speciaal voor uit haar Canta was gestapt. “Ja, zo ís het toch,” voegde ze eraan toe, en keek polemisch om zich heen. Een paar mensen knikten zwijgend. “Doe normaal, zeg...” begon de bakfietsvrouw. De jongens maakten zich lachend uit de voeten. “Je hebt zeker zelf geen kinderen?” vroeg een rokende man van een jaar of zestig aan de dikke vrouw. “Nee, hoezo?” vroeg ze snibbig. De man nam een trekje van zijn sjekkie en besloot: “Dacht ik al. Moet je luisteren, schat: blank, bruin of zwart, op die leeftijd zijn het allemáál teringlijers.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/doe-normaal-zeg-begon-de-bakfietsvrouw-je-hebt-zeker-zelf-geen-kinderen-vroeg-een-rokende-man-van-een-jaar-of-60~b00c95d6/</guid>
      <pubDate>Thu, 27 Nov 2025 00:00:00 +0100</pubDate>
    </item>
  </channel>
</rss>
