<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Het monument voor Peter R. de Vries is zó kitsch, ik schrik me elke keer een hoedje]]></title>
      <description><![CDATA[<p>Lelijke objecten in de openbare ruimte: meestal wen je eraan. Zelfs het Stedelijk Museum, met die gigantische witte gootsteen/margarinekuip aan de gevel kan ik tegenwoordig met droge ogen passeren, en het Maupoleum mís ik zelfs nog weleens een beetje; maar er zijn grenzen, en die worden op het Leidseplein ruimschoots overschreden. Dat monument voor Peter R. de Vries, dus, met die twee groene handen. Ik loop er meermaals per week langs, maar ik blíjf me een hoedje schrikken van die onbeschaamde kitsch. Tegen alle stromen in heet het onding ten overvloede. Dat klinkt als de titel van een uit het Noors vertaalde streekroman uit 1935, in de Grote Letter-afdeling van de bibliotheek. Door het gebruikte lettertype ziet de tekst op die groene handen er bovendien uit als een slordig uitgeprinte uitnodiging voor een kinderfeestje. Het onding zelf is veel te groot, en handen die naar elkaar reiken als symbool voor wat-dan-ook, is zowat het meest versleten cliché uit onze complete kunstgeschiedenis. Nou ja, we mogen nog blij zijn dat ze Anselm Kiefer niet voor dat monument gevraagd hebben, want dan had het hele Leidseplein nu vol gelegen met gouden zeisen en balen stro, en hoe kom je dan van De Kring naar de Febo? Count your blessings, kortom. Maar goed, het had beter gekund, en wat dat betreft heb ik een idee. Peter stond erom bekend dat hij altijd een zak krentenbollen bij zich had, op de hoedenplank van zijn auto. Hij vond krentenbollen ‘best lekker’, zei hij daarover. Dat klinkt een beetje lauw, maar Peter was nu eenmaal geen aansteller, dus voor hem was ‘best lekker’ zo’n beetje het summum van enthousiasme. “Ik ben niet iemand die ’s ochtends brood klaar wil maken of dat soort dingen,” verklaarde hij eens, over die krentenbollen. Je hoort het hem zeggen, met die stem. Het is een prachtig citaat, dat veel over Peter zegt; misschien nog wel meer dan het beroemde ‘On bended knee is no way to be free’ dat op zijn onderbeen getatoeëerd stond. Terug naar die alternatieve versie van Peters monument. U kent ongetwijfeld de Stolpersteine, struikelstenen, die kleine, in de stoep ingebedde herinneringen aan de slachtoffers van de nazi’s. Bescheiden, en daardoor des te mooier en indringender. Voor Peter dacht ik dus aan een kleine, bronzen krentenbol. En dan niet op het Leidseplein, maar in de Lange Leidsedwarsstraat, waar hij werd neergeschoten. Bijna onzichtbaar, zonder sokkel, gewoon op de stoep. Misschien struikelt er af en toe een dronken toerist over die bronzen krentenbol. Dat had Peter vast leuk gevonden, mits, uiteraard; zonder blijvend letsel. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/het-monument-voor-peter-r-de-vries-is-zo-kitsch-ik-schrik-me-elke-keer-een-hoedje~b13da604/</guid>
      <pubDate>Tue, 1 Apr 2025 00:00:00 +0200</pubDate>
    </item>
    <item>
      <title><![CDATA[Een vlezige, besnorde beroepsomstander verkondigde dat er inmiddels 6 doden en 30 gewonden waren te betreuren]]></title>
      <description><![CDATA[<p>Als mijn moeder vroeger de sirene van een ambulance hoorde, raakte ze in paniek: ze dacht dan altijd dat minimaal één van haar kinderen was overreden. Wij, kinderen, vonden dat uiteraard volkomen bespottelijk. Maar sinds ik zelf moeder ben begrijp ik haar wel. Je kunt je in Amsterdam niet van elke sirene een rolberoerte schrikken, maar als er iets ergs in het nieuws is, word ik toch altijd een beetje ongerust. Die steekpartij van donderdagmiddag bijvoorbeeld. Omdat ik niet door mijn kinderen wil worden uitgelachen, is het zaak om op zo nonchalant mogelijke wijze zekerheid te krijgen over hun lot. ‘Ben je dood?’ appen is dan een goeie. Maar sinds ik de aangrijpende serie Adolescence heb gezien, besef ik dat je kind niet alleen de pineut kan zijn, maar ook een moordenaar. ‘Ben jij slachtoffer/dader van die steekpartij?’ appte ik dus. Satan las grinnikend mee en liet de vinkjes grijs. Dan maar bellen. Mijn oudste zoon bleek op weg naar een tentamen, mijn jongste zat op een terras bier te drinken. Ik liet de krekel en de mier verder met rust en fietste opgelucht naar de Dam, om met een kutsmoes (‘het is mijn werk’) de ramptoerist uit te gaan hangen. Op de Dam was alles zoals viel te verwachten. Rood-witte linten. Twee piepjonge agenten deelden een pakje Sultanabiscuitjes (echt rampenvoedsel). Een vlezige, besnorde beroepsomstander met vier pennen in zijn borstzakje verkondigde aan elke nieuwkomer met een grafstem dat er inmiddels 6 doden en 30 gewonden waren te betreuren. De toegestroomde persmuskieten dromden samen rond een woordvoerder, om hem feiten te ontfutselen die ze evengoed vijf minuten later op nu.nl hadden kunnen lezen. Een dame op leeftijd wilde haar fiets terug, die achter de versperring stond. Een politieagente met blonde paardenstaart schudde resoluut van nee en ried de dame aan ‘lekker een terrasje te pakken’. De dame zei dat haar poes op zijn eten zat te wachten. De politieagente zei dat het haar speet. Twee jongens van een jaar of 14, een lange bleke en een klein bruin jochie met een blikkerende beugel, lieten zich door de beroepsomstander vertellen dat er inmiddels 8 doden en 43 gewonden waren. “Ik had wel dood kunnen zijn!” riep de kleine stralend. De lange bleke haalde laconiek een broodje ei tevoorschijn en hapte erin. De kleine trok een walgend gezicht. “Ik eet nooit geen ei,” zei hij. “Dat komt uit een kip zijn kont.” Toen ging zijn telefoon. “Hee mam,” zei hij. (...) “Ja, ik ben oké. (...) “Mam, chill nou effe! Ik zit gewoon in de bibliotheek!” Slim ventje. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/een-vlezige-besnorde-beroepsomstander-verkondigde-dat-er-inmiddels-6-doden-en-30-gewonden-waren-te-betreuren~be02e00a1/</guid>
      <pubDate>Sat, 29 Mar 2025 00:00:00 +0100</pubDate>
    </item>
    <item>
      <title><![CDATA[‘Ja, laten we buiten roken óók nog eens gaan verbieden’]]></title>
      <description><![CDATA[<p>Ik ging naar Amstelveen om het Bloesempark te zien, met zijn bloeiende kersenbomen. De aanblik is onwerkelijk prachtig: je waant je in de mierzoete slotscène van een Japanse animefilm over een verboden liefde tussen twee mooie jonge mensen die, tot het uiterste getergd en gedwarsboomd door harteloze familieleden, uiteindelijk samen zelfmoord plegen en vervolgens hand in hand het paradijs betreden; een paradijs dat er precies zo uitziet als het Bloesempark te Amstelveen. Zoals dat gaat met schitterende plekken was het er vol met mensen. Een vrolijk, lawaaiig Chinees gezelschap dat op een Nijntjedeken zat te picknicken, compleet met gebraden kip. Twee tengere, zachtbruine Filipijnse meisjes in witte zomerjurken waar het veel te koud voor was, die rillend foto’s van elkaar maakten waarop ze, zittend onder zo’n boom, deden alsof ze verzonken zaten te lezen in een boek (Titel: Ransomed by Love) Een vrouw op leeftijd met een tobberig paardengezicht, die klaagde dat er geen bankjes waren. Haar man, die nors antwoordde: “Je kunt straks thuis op de bank zitten tot je een ons weegt.” Een baby die een gevonden sigarettenpeuk probeerde op te eten. Zijn jonge, beschaafd-blonde moeder, die hardop foeterde: “Krankzinnig dat hier gerookt mag worden!” De passant, een vale zestiger met een halve eeuw Zware Van Nelle achter de knopen, die snauwde: “Ja, laten we buiten roken óók nog eens gaan verbieden. Dat kan er óók nog wel bij.” En het jonge stel, begin 20, en wat de liefde betreft nog in de aftastende fase. Het meisje had een naïef, fris kindergezicht en kastanjebruine shampooreclamekrullen. Ze bleef maar kirren dat de bloesems ‘magisch’ waren en greep telkens de arm van de jongen, die met een sceptische grijns om zich heen keek, alsof er tussen die bloemenweelde ergens een complottheorie te ontzenuwen viel. Hij had mooie ogen, maar een zwakke kin, waardoor zijn broeierig-cynische blikken niet helemaal tot hun recht kwamen. Voor een overtuigend weltschmerzhoofd moet je toch echt een pronte kaaklijn meebrengen, ook dat is de ironie van het lot. Toen het meisje voor de vierde keer het woord ‘magisch’ liet vallen, werd het hem te veel. “Magisch?” zei hij spottend. “Wel schattig hoor, dat je je zo laat meeslepen, maar het is natuurlijk pure kitsch.” Gekwetst keek het meisje naar hem op, maar de jongen hield vol. “Als plaats delict zou het hier nog wel aardig zijn,” ging hij voort. “Iets met een koffer vol ledematen, tussen die bloesem, en dat het afgehakte hoofd dan héél ergens anders...” Het meisje liet zijn arm los, met een definitief gebaar. Ze stond alléén, in het paradijs. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ja-laten-we-buiten-roken-ook-nog-eens-gaan-verbieden~be7d9330/</guid>
      <pubDate>Wed, 26 Mar 2025 00:00:00 +0100</pubDate>
    </item>
    <item>
      <title><![CDATA[Arme Hanna tast radeloos in het duister terwijl ze 72 uur probeert te overleven zonder water, internet of telefoon]]></title>
      <description><![CDATA[<p>We weten het inmiddels allemaal: in geval van crisis moeten wij, Nederlanders, drie etmalen kunnen overleven zonder gas, elektriciteit, water, internet of telefoon. Is dat moeilijk? Dagblad NRC liet redactrice Hanna 72 uur lang ‘survivallen’ en daar een verslag van schrijven. Het resultaat is bloedstollend. Hanna eet vis en bonen koud uit conservenblikjes, drinkt ‘cold brew’ koffie en verveelt zich. Ik citeer: ‘13.45. Mijn appartement is goed geïsoleerd, echt koud wordt het niet. Ik zit aan tafel met mijn lunch (makreel uit blik, derde fles water gaat open), in de stilte. Oké, en nu?’ Ja, en nu? Zelf zou ik het wel weten: de straat op, en daar een lekker fikkie stoken om je eten op te warmen. Dat kan zelfs zonder lucifers, bijvoorbeeld met behulp van een vergrootglas en pluis van de lisdodde. Als kind bezat ik het weergaloze Walt Disney’s handboek voor jongens en daar stond het allemaal in: hoe je een tent maakt van stokken en bladeren, hoe je ‘krijgshaftige roodhuiden’ kunt bezweren, et cetera. Ik heb van deze tips nog dagelijks profijt, maar die arme Hanna tast radeloos in het duister. Ze moet bijna huilen als ze iemand op straat ziet telefoneren, en ze klaagt, al op dag twee: ‘Volgens mij stink ik inmiddels een beetje, ondanks de vochtige doekjes uit het noodpakket’. Ja, nou en? Stinken, dat is wel het mínste wat je kunt doen, bij een crisis. En dan niet ‘een beetje’, maar ongenadig, naar angstzweet, builenpest en gasgangreen. Water om de wc door te spoelen haalt ze dagelijks met een emmertje uit de gracht. (10 minuten lopen! Een latrine graven in het park is minder omslachtig, maar soit.) ‘Als ik op mijn hurken zit om bij het water te komen denk ik nog: hopelijk vis ik niets levends mee.’ Dus wél makreel uit blik eten, maar je neus optrekken voor een lekkere, spartelverse snoekbaars uit je bloedeigen gracht? Zelfs als je onbekwaam bent in het maken van vuur (met pluis van lisdodde!): scheutje sojasaus over de rauwe vis en je hebt sashimi. Zelf zou ik me niet tot de inhoud van de grachten beperken. Overal in de stad lopen moddervette nijlganzen rond. Vooral de borst is erg lekker, kort gebakken, als biefstuk. Mocht het allemaal veel langer dan 72 uur gaan duren, dan raken de nijlganzen natuurlijk op. In dat geval: op een fiets met houten banden naar Baambrugge, voor een mals lammetje. Delen met hongerige stadgenoten! Vuurtje stoken in het Leidsebosje, en aan het spit ermee. Kortom: ík red me wel. O ja, lisdodde, moet ik dus hebben. Even googelen hoe dat er ook weer uitziet. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/arme-hanna-tast-radeloos-in-het-duister-terwijl-ze-72-uur-probeert-te-overleven-zonder-water-internet-of-telefoon~b6f21040/</guid>
      <pubDate>Tue, 25 Mar 2025 00:00:00 +0100</pubDate>
    </item>
    <item>
      <title><![CDATA[‘Altijd hetzelfde, er gaat zo’n oudje dood en de familie flikkert alles op straat’]]></title>
      <description><![CDATA[<p>Onderweg naar Artis passeerde ik het Sarphatihuis. Mijn demente schoonmoeder werd daar tot haar dood verzorgd door lieve mensen die het helemaal niet erg vonden dat ze de wastafel en de wc niet meer uit elkaar kon houden. Ik wierp dus een dankbare blik op dat huis en zag, op de hoek van de straat, naast een vuilcontainer, een grote, propvolle mand staan. Het was een plastic wasmand. Rechtop erin stond een schemerlamp: hij was gemaakt van een chiantifles, zijn bolle buik met stro omwikkeld, met een beige linnen kapje. Naast de lamp lagen een bus haarspray (van het onuitroeibare merk Elnett, met dat torenhoog gekapte vrouwengezicht erop), een tube aambeienzalf (van het al even onuitroeibare merk Sperti), een paar lippenstiften, doosjes oogschaduw, flesjes nagellak en een buisje tabletten om kunstgebitten mee te reinigen. (Ik las jaren geleden eens dat hoogbejaarden die tabletten soms opeten omdat ze denken dat het pepermuntjes zijn. Ik vond dat zo verschrikkelijk zielig dat ik het nooit ben vergeten.) Daarnaast lag een vuistdik boek, Op golven van geluk geheten. Ik sloeg het open. ‘15 maart 1992’ stond er in keurig handschrift in geschreven. ‘Lieve Elly, van harte! Op naar de volgende 50 jaar! Alle liefs van Nel en Joke.’ Onder het boek lag iets kastanjebruins, harigs. Toen ik het tussen duim en wijsvinger oppakte bleek het een pruik te zijn. Van afkeer liet ik hem meteen weer vallen. Verbazend eigenlijk, hoe wij instinctief walgen van haren die niet aan iemands hoofd vastzitten. Verder behelsde de mand nog een gewatteerde kamerjas en een snoepjesblik (‘Rademaker’s Haagsche hopjes’) met klosjes garen erin. Naast de mand stond een rollator met een boodschappenmandje eraan. Plus twee pantoffels van schapenvacht, netjes naast elkaar, op de stoep. Het was alsof Elly, de eigenares van al die spullen, ter plekke was weggezweefd. (“O jee, wat gebeurt er nu?”) Ze had haar rollator losgelaten (nee, die zou ze niet meer nodig hebben) en was opgestegen uit haar pantoffels. Nog even had ze gezwaaid naar de mooie lamp en het fijne boek van Nel en Joke. Dag, dag! “Wat een rotzooi weer,” zei een stem naast me. “Altijd hetzelfde, er gaat zo’n oudje dood en de familie flikkert alles op straat. Aso’s...” Het bleek een forse vrouw van mijn leeftijd. Voortvarend trok ze de klep van de vuilniscontainer open. “Die mand neem ik mee,” zei ze. “Da’s zonde, die is gloednieuw. Of wou jíj ’m hebben?” Ik schudde van nee. Ze gooide de mand leeg in de container. Brekend glas. De lamp... En daar ging Elly, op die zonnige ochtend, kort na haar 83ste verjaardag. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/altijd-hetzelfde-er-gaat-zo-n-oudje-dood-en-de-familie-flikkert-alles-op-straat~b87496e3/</guid>
      <pubDate>Sat, 22 Mar 2025 00:00:00 +0100</pubDate>
    </item>
    <item>
      <title><![CDATA[‘Die jas kan écht niet meer,’ riep het 8-jarige meisje verpletterend naar me]]></title>
      <description><![CDATA[<p>Lopend langs de Josef Israëlskade keek ik naar de bootjes die daar in het kanaal liggen. Ze hebben veelbelovende namen als Tender Melody, Vaya Con Dios en Carpe Diem, maar een groot deel is erg verwaarloosd: afgebladderd, verrot, volgelopen met regenwater. Ik heb zelf ooit een bootje gehad, dus ik weet er alles van. Het bezit van een bootje, hoe klein en lullig ook (en dat wás het mijne) is een verschrikkelijk gedoe. Van een boot heb je eigenlijk maar twee keer plezier: op de dag dat je hem aanschaft en op de dag dat je hem weer wegdoet. Naast een van die nautische wrakjes stonden twee meisjes op de kade, van zowat 6 en 8 jaar. Ze waren eendjes aan het voeren, zo te zien. Vertederd keek ik toe, tot ik dichterbij kwam en zag dat ze geen brood strooiden, maar piepschuim. “Hee!” riep ik. “Niet doen!” Ze staakten hun kwalijke spelletje en keken me verontwaardigd aan. Zusjes, ongetwijfeld, allebei lichtblond, de oudste met een paardenstaart waar een paar nachten op was geslapen, de jongste met een korte, slordig geknipte pony. Met hun wijd uit elkaar staande, boze ogen leken ze sprekend op een schilderij van Yoshitomo Nara. “Waarom niet?” vroeg de oudste uitdagend. “Nou, kijk,” antwoordde ik zalvend. “Dat spul blijft in het water liggen. En daar worden de vissen en eenden heel ziek van.” De kleinste schrok er wel een beetje van, maar de oudste bleef me kwaad aankijken en brak treiterig nog een stuk piepschuim af. Het geluid knerpte tussen mijn kronen. “Van mijn vader mag het wél,” zei ze. “En je moeder?” vroeg ik listig, want ik weet hoe zulke dingen gaan. “Ze is op reis voor d’r werk,” vervolgde ze (vandaar die verfomfaaide paardenstaart!). “Maar van haar mag het óók.” Dat laatste leek me bluf, maar afgezien daarvan: kon dat eigenlijk wel, twee kleine kinderen, zonder toezicht, bij het water? “Passen jullie wel op dat jullie er niet invallen?” zei ik. Het oudste meisje wierp me een blik vol minachting toe. “Ik kan zwémmen hoor,” antwoordde ze. “Ik ook!” riep het kleintje. Waarschijnlijk was het nog waar ook. Echte scharrelkinderen. Maar toch... “Waar is jullie vader dan?” zeurde ik. “Binnen,” antwoordde de kleinste, en ze wees op een huis achter zich. Die vader hield ze dus door het raam in de gaten. Hopelijk. Ik wilde nog iets over dat piepschuim zeggen, toen het oudste meisje zei: “Mijn moeder heeft net zo’n jas als jij. Maar ze doet hem nooit aan. Ze zegt: die jas kan écht niet meer.” Verpletterd droop ik af. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/die-jas-kan-echt-niet-meer-riep-het-8-jarige-meisje-verpletterend-naar-me~b0fc603f/</guid>
      <pubDate>Wed, 19 Mar 2025 00:00:00 +0100</pubDate>
    </item>
    <item>
      <title><![CDATA[Geen mens neemt een broodje bal mee naar huis. Bespottelijk]]></title>
      <description><![CDATA[<p>De stad moet vrouwvriendelijker worden ingericht, las ik in de krant. Zo moeten er bijvoorbeeld meer openbare wc’s komen. Dat is een goed idee. Ik loop elke dag uren door Amsterdam, en zelf heb ik geen enkel bezwaar tegen pissen in de bosjes (dat is voor een vrouw écht niet moeilijker dan voor een man) maar dat mag niet, dus schiet maar op met die wc’s. Ook hebben vrouwen behoefte aan ‘zitplekken met beschutting in de rug’, las ik tot mijn verwondering. Beschutting in de rug? Tegen wie of wat? Een scherpschutter vanaf de Westertoren? Een zombie met een wurgkoord? Maar die laten hun plannen toch niet dwarsbomen door een rugleuninkje? Ik moest denken aan een rij bankjes waar ik vaak zit, op het Ferdinand Bolplein, met uitzicht op de Albert Cuyp. Je kunt daar de leukste gesprekken afluisteren, en er zijn altijd jongelui aan het lachen en stoeien, met een zak eten van de aanpalende McDonald’s op schoot. Ik heb daar weleens een ijsje in mijn nek gekregen, maar dat gaf niks, want het was zomer. Toch zitten die bankjes mij dwars. Er staat namelijk een soort gedicht op, dat mij hoofdbrekens bezorgt. Het begint zo: ‘Hierboven komt de wereld voorbij. Klaar voor roti, koriander, broodje bal, alles verzameld in de karabies.’ Dat ‘hierboven’ snap ik, want onder je loopt de metro. ‘De wereld’ is natuurlijk de Albert Cuyp, waar voedsel uit alle windstreken te koop is: roti, koriander, broodje bal. Tot dusver niets aan de hand. Maar dan die ‘karabies’ (zelf zou ik ‘karbies’ schrijven, maar goed, ik ben geen dichter). Dat is een ouderwets soort mand, die men in tijden van weleer kon aantreffen aan de arm van, bijvoorbeeld, Heijermans’ Kniertje (‘De vis wordt duur betaald’) of Bomans’ Tante Pollewop. Tante Pollewop vervoerde er boterhammetjes met hagelslag in, weet ik nog. Dat kan. Ook roti kun je eventueel in een karabies vervoeren, dat wil zeggen, de droge rotiplaten. Als je er ook masalakip bij neemt (dat doet vrijwel iedereen, en zo’n bakje lekt altijd) zit je hele karabies zó onder de kerriesaus, en zie dat rieten vlechtwerk maar eens schoon te krijgen. Wat die koriander betreft: bovenop leggen, in de karabies, want koriander is teer! Maar dan dat ‘broodje bal’. Dat raakt echt kant noch wal. Wie stopt er een broodje bal in een karabies? Een broodje bal eet je meteen na de aanschaf lekker warm op. Geen mens neemt een broodje bal mee naar huis. Bespottelijk. Dus, gemeente Amsterdam, die rugdekking hoeft van mij niet. Maar doe iets aan die malle tekst. Bij voorbaat dank! Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/geen-mens-neemt-een-broodje-bal-mee-naar-huis-bespottelijk~b5b95fda/</guid>
      <pubDate>Tue, 18 Mar 2025 00:00:00 +0100</pubDate>
    </item>
    <item>
      <title><![CDATA[Je had beter even op die duif kunnen gaan stáán, met je maat 48, dan was ie meteen dood geweest]]></title>
      <description><![CDATA[<p>Ceintuurbaan. De zon scheen, en de accordeonist bij de ingang van de metro speelde Bella ciao. Ik heb in mijn jeugd in heel wat demonstraties meegelopen (tegen kernwapens, voor de vrede, dat werk), en steevast werd dat lied gezongen. Mijn Italiaans is uitstekend zolang het om menukaarten gaat, maar in de tekst van Bella ciao kwam helaas geen enkele keer ‘parmigiana di melanzane’ voor, of ‘tiramisù fatto in casa’, dus verstond ik alleen de woorden ‘Bella ciao’, oftewel ‘Dag schoonheid’. Het leek me een liefdesliedje, en de relevantie bij een protestmars ontging me. Inmiddels weet ik beter: het is een strijdlied tegen onderdrukking in al haar verschijningsvormen, en dat zíjn er nogal wat. Intussen kwam er, voor mijn ogen, een duif onder lijn 3. Het arme beest was ongetwijfeld zwakbegaafd, want een normale duif ontwijkt zo’n tram met benijdenswaardige nonchalance en blijft, op twee centimeter van de rails, kalmpjes doorpikken in zo’n halve, weggesmeten croissant terwijl de tram voorbijraast. Gelukkig was deze sukkel direct morsdood. Bella, ciao... Het gaat niet altijd zo. Mijn zoon zag vorige week, vanuit zijn raam, een duif aangereden worden door een scooter. De stakker leefde nog, maar ternauwernood. Mijn zoon belde de dierenambulance. Er valt een hoop te klagen over Nederland, maar de aanwezigheid van zoiets liefs als een dierenambulance vergoedt veel. En ja, ze komen ook voor duiven, maar niet met gillende sirenes. Ruim een uur zat mijn zoon ongerust te wachten met die zieltogende duif in een doosje. “Alleen zijn hoofdje bewoog nog,” zei mijn kind bedroefd. De duif bleek niet te redden en werd deskundig naar de eeuwige croissantvelden geholpen. Bella ciao, bella ciao, bella ciao, ciao, ciao... “Je had beter even op die duif kunnen gaan stáán, met je maat 48, dan was ie meteen dood geweest,” zei ik tegen mijn zoon. Ik heb dat zelf weleens gedaan, bij een door mijn kat aangevreten spreeuw. Mijn schoen maakte onmiddellijk een eind aan zijn lijden, maar ik ben er dagen beroerd van geweest. Mijn zoon had de genadetrap wel overwogen, maar niet kunnen opbrengen. Nee, met zo’n jongen gaan we de oorlog niet winnen. Des te beter. Dan maar géén oorlog. Ik keek naar de dode duif op de rails. Hij was waarschijnlijk nog jong, want waar de meeste oude stadsduiven op verminkte pootjes rondstrompelen, had deze al zijn teentjes nog. Mistroostig zag ik zijn veertjes wapperen in de wind. De accordeonspeler was inmiddels klaar met Bella ciao en zette de evergreen Hava Nagila in. ‘Hava nagila’ betekent ‘laat ons vrolijk zijn’. Stom toeval, natuurlijk. Maar toch: wat een gotspe. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/je-had-beter-even-op-die-duif-kunnen-gaan-staan-met-je-maat-48-dan-was-ie-meteen-dood-geweest~b4f9824b/</guid>
      <pubDate>Sat, 15 Mar 2025 00:00:00 +0100</pubDate>
    </item>
    <item>
      <title><![CDATA[De politie belde. ‘Heeft u een zoon die .... heet?’ Hij noemde de naam van mijn jongste]]></title>
      <description><![CDATA[<p>Ochtend. Mijn telefoon ging. “Met de politie Amsterdam,” zei een gevaarlijk kalme mannenstem. “O,” antwoordde ik stompzinnig. “Ik heb niks gedaan,” slikte ik nog net in. Ik had inderdáád niks gedaan, maar zodra er sprake is van politie denk ik altijd dat ik, zonder het te beseffen, tóch iets heb gedaan, iets heel ergs. “Spreek ik met mevrouw Witteman?” vroeg de stem. “Ja,” antwoordde ik met ingehouden adem. “Heeft u een zoon die .... heet?” Hij noemde de naam van mijn jongste, inclusief zijn tweede voornaam. (Zo’n nutteloze tweede voornaam, die niemand ooit gebruikt. Behalve de politie dus, als ze schuchter, pet in de hand, de onheilstijding komen brengen. “Mevrouw, kunt u even gaan zitten? Het gaat om uw zoon, Voornaam Tweede Voornaam Achternaam. Ik ben bang dat we heel slecht nieuws voor u hebben.”) “Ja...” piepte ik. Met bonkend hart rende ik naar mijn zoons kamer, waar hij gewoon in bed bleek te liggen. Hij was dus niet overreden of doodgeslagen of zo. Dan had hij dus zélf Iets Gedaan. Wat zou het zijn? Met afgrijzen dacht ik terug aan de vorige aanvaringen tussen mijn zoons en de politie. Er kwamen altijd voertuigen aan te pas. Ze waren, als kleine jongens, eens op een treinspoor gaan staan om te kijken of de trein voor ze zou stoppen. Dat deed de trein inderdaad, maar de machinist liet het er, terecht, niet bij zitten. Vervolgens bleek mijn oudste zoon de gewoonte te hebben zich, op de fiets, vast te houden aan rijdende trams, want ‘dat schoot lekker op’. “Het is nu toevallig goed gegaan, maar soms moeten we zo’n jongen van het asfalt krabben,” verklaarde de agent goedmoedig. En dan die eeuwige ellende met die kutscooters. Te hard rijden, staand op het zadel... “Wat heeft hij nu weer gedaan?” vroeg ik schor, en wachtte met dichtgeknepen ogen op het vonnis. “U moet niet schrikken hoor,” vervolgde de agent. Niet schrikken?! God allemachtig, het werd steeds erger! “We hebben hier zijn rijbewijs,” zei de agent. “Gisteren, na een routinecontrole, zijn we vergeten het aan hem terug te geven. Mijn excuses. Hij kan het komen ophalen op bureau Lijnbaansgracht.” Ik stamelde een bedankje, klikte de agent weg, en opende, hijgend van opluchting, mijn mailbox. ‘Geachte mevrouw Witteman,’ las ik. ‘Wij kennen elkaar niet, maar u heeft schoenmaat 41, op een warme zomerdag mogelijk een krappe 42. Het is een gave die in onze familie langs de moederlijke lijn wordt doorgegeven: wij kunnen ongezien iemands schoenmaat raden.’ Verbijsterd liet ik mijn telefoon zakken. Het klópte, van die schoenmaat. Ik ben maar terug naar bed gegaan. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-politie-belde-heeft-u-een-zoon-die-heet-hij-noemde-de-naam-van-mijn-jongste~bb0ddf94/</guid>
      <pubDate>Wed, 12 Mar 2025 00:00:00 +0100</pubDate>
    </item>
  </channel>
</rss>
