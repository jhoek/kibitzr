<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Een echte foto van een dansende eekhoorn? Kom daar nog maar eens om, in deze tijden van AI-pulp]]></title>
      <description><![CDATA[<p>In de krant zag ik een schattige foto van een eekhoorn die rechtop staat, een danspasje maakt en wuift met zijn pootje. Die foto is gemaakt door een Nederlander en staat hoog bovenaan de lijst kanshebbers bij een belangrijke internationale fotowedstrijd. Het is (dus) een échte foto, waar niet met AI aan is geknutseld. Het was dan ook een heel gedoe om die foto te maken, vertelde fotograaf Stan Bouman in het bijgaande artikel. Hij zat ruim 40 uur in een tentje in het Gendringse bos, voordat hij die eekhoorn perfect op de foto had; dansend en zwaaiend. En helemaal echt! Kom daar nog maar eens om, in deze tijden van AI-pulp. Het hele internet staat vol met mierzoete neprommel (hondje trekt baby weg van razende waterval, tijger redt man uit een brandend huis, en u raadt nooit wat er toen gebeurde) waar verbijsterend veel mensen (onder wie die onnozele Pieter van Vollenhoven) maar blíjven intrappen. Ook, in dezelfde krant als de eekhoorn: een artikel over AI-foto’s die door goede doelen worden ingezet om fondsen te werven. Hongerige, modderige kindertjes met grote, bedroefde ogen boven een leeg kommetje, of met een smekend uitgestoken, groezelig handje. Armoedeporno. Die foto’s zijn nep, maar ze zijn ook gratis, en daardoor blijft er meer geld over voor die hongerige kinderen. Want ja, die bestaan natuurlijk écht. Maar aan het fotograferen van mensen in mensonterende omstandigheden zitten haken en ogen. Een belangrijke cause célèbre was Kevin Carter, die in 1994 de Pulitzerprijs won met zijn iconische foto in hongerend Soedan: een uitgemergelde peuter ligt voorovergebogen in het dorre landschap te sterven. Een paar meter achter hem staat een gier te wachten op zijn dood. Carter deed twintig minuten over het maken van de foto. Hij wachtte tot de gier nog wat dichterbij kwam. Hij hielp het kind niet. Hij won de prijs, maar kreeg wereldwijd felle kritiek en pleegde kort daarop zelfmoord. Saillant detail: het kind overleefde de hongersnood. Hoe het met de gier afliep vermeldt de historie niet. Hij staat niet helemaal scherp op de foto, dus wie weet had Carter hem zelf gemaakt van papier-maché; wie weet ook stond er nét buiten het frame van de camera al iemand klaar met een kommetje Brinta voor dat arme kind. De precieze omstandigheden van de foto heeft Carter meegenomen in zijn graf. Maar ja, het was tenminste geen AI, hè? Net als die eekhoorn, dus. Kijk hem dansen en wuiven, helemaal echt. Behalve dat hij natuurlijk niet danst en wuift, want dat doen eekhoorns niet. Hij strekt zich uit naar een nootje dat de fotograaf daar heeft neergelegd. ‘Echte’ foto’s bestaan niet. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/een-echte-foto-van-een-dansende-eekhoorn-kom-daar-nog-maar-eens-om-in-deze-tijden-van-ai-pulp~b681b4a9/</guid>
      <pubDate>Sat, 21 Feb 2026 00:00:00 +0100</pubDate>
    </item>
    <item>
      <title><![CDATA[De vrouw bij de visboer was duidelijk ontzet: ‘Zei papa dat? Zei hij dat écht?! Dan ga ik nu ophangen’]]></title>
      <description><![CDATA[<p>Ik stond bij een visboer in De Pijp en wilde juist een lekkerbekje te lijf gaan met zo’n onhandig plastic poppenvorkje, toen er een vrouw naast me kwam staan die een kartonnetje voor zich neerzette met daarop een haring. Geen uitjes, wel zuur. De vrouw keek tobberig naar de haring, met lichte tegenzin, leek het wel. Ze was rond de 45 en had een opvallend uiterlijk: tenger, op het magere af, porseleinachtig bleek, met gitzwart, lang, sluik haar en enorme, ronde ogen die ver uit elkaar stonden. Ze leek, al met al, sprekend op Shelley Duvall uit The Shining, maar dan in een auberginekleurige donsjas van Uniqlo. Net toen ze een stukje haring aan een cocktailprikker spietste, ging haar telefoon. Ze viste hem uit haar jaszak en nam op. “Hee, Ravi,” zei ze. “Wat goed dat je even terugbelt.” Ook haar keurige stem klonk tobberig . “Ja, ik hoorde het van papa,” vervolgde ze. “(...) Ja, ik wéét dat je 16 bent, maar roken is gewoon ontzettend...” Ze werd onderbroken, en luisterde, bijtend op haar lip. “Een béétje?” vroeg ze. “Hoeveel is een béétje?” Ze luisterde weer, met een blik in die ogen alsof Jack Nicholson al klaarstond met zijn bijl. “Ravi, dat noem ik niet ‘een beetje’. Als je elke dag rookt, dan is dat echt... Hè, verdorie Ravi, laat me nou even uitpraten!” Verdorie. Ze zei het echt, met die keurige stem. Maar Ravi liet zich niet uit het veld slaan en bleef, onhoorbaar voor mij, zijn sigaretten verdedigen, terwijl de vrouw luisterde, haar ogen zwervend over de tafel, mijn lekkerbek, haar haring, de gemorste uitjes van vorige klanten. “Ravi,” zei ze na een tijdje. “Mijn vader is gestorven aan longkanker, weet je dat? Hij was pas zeventig.” Ze bracht het triomfantelijk, alsof ze geen weerwoord meer verwachtte, maar ja, als je 16 bent, is de dood van een abstracte opa niet bepaald een gebeurtenis die tot levensveranderende keuzes leidt. “Wat? Nee, Ravi, zeventig is helemaal niet ‘best oud!’” riep de vrouw ontzet. “En trouwens, daar gaat het ook helemaal niet om. Waar het om gaat is dat... (...) Zegt papa dat? Zegt papa dat écht?!” Haar ogen puilden nu bijna uit hun kassen. Het was verontrustend om te zien. “Dan hang ik nu op, Ravi,” zei ze met gebroken stem. “We praten vanavond verder.” Ze stak haar telefoon weg, keek even walgend naar de haring, nam toch een miniem hapje, en slikte moeizaam. Daarna beende ze er resoluut vandoor, in de richting van de Ceintuurbaan, met achterlating van die arme, vergeefs gestorven haring; zo jong nog, nooit gerookt, en dan dat roemloze einde, onder zijn zinloze zerkje van zoetzure augurk. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-vrouw-bij-de-visboer-was-duidelijk-ontzet-zei-papa-dat-zei-hij-dat-echt-dan-ga-ik-nu-ophangen~b58c3686/</guid>
      <pubDate>Thu, 19 Feb 2026 00:00:00 +0100</pubDate>
    </item>
    <item>
      <title><![CDATA[Ik heb weleens stukjes laten tikken door mijn trouwe chatbotje. De eerste keer schrok ik me een ongeluk, zo goed vond ik hem]]></title>
      <description><![CDATA[<p>Ik had al een tijdje het vermoeden dat sommige columnisten/journalisten bij het schrijven een tikje te zwaar begonnen te leunen tegen de brede borstkas van hun lievelingschatbot. Ik ben inmiddels de enige niet meer. Her en der hoor ik steeds meer geroddel van ‘die-en-die laat zijn stukken door AI tikken’. Ik weet niet of het waar is. Je kunt het namelijk niet bewijzen, en sommige schrijvers hebben nu eenmaal van nature – ook zonder hulp van robots – de neiging hun betoogjes in elkaar te zetten als doelmatige, niet foeilelijke, maar inwisselbare Hornbachkeukens. Ook ik heb natuurlijk weleens, uit nieuwsgierigheid, stukjes laten tikken door mijn trouwe chatbotje. De eerste keer schrok ik me een ongeluk, zo goed vond ik hem. Mijn vak was overbodig geworden, besloot ik, en zette het op een bedroefd zuipen. Toen ik weer bij zinnen kwam en hem het trucje nog een paar keer liet doen, verbleekte zijn ogenschijnlijke talent algauw tot een vaal sjabloontje. Ook werd duidelijk dat hij op de raarste vragen een plausibel antwoord weet (‘Waarom stinken vuilniszakken al naar vuilnis voordat er vuilnis in terechtkomt?’ ) maar vaak ook totale wartaal uitkraamt. Zo meende hij bijvoorbeeld dat Sylvia Witteman met Frank Lammers getrouwd was. Die ken ik niet eens! Toen ik hem geschokt corrigeerde zei hij: ‘O natuurlijk, je hebt gelijk, ze is getrouwd met Beau van Erven Dorens.’ Beau heb ik één keer live ontmoet, bij de Franse slager op de Albert Cuyp. Hij kwam tamelijk lawaaiig sudderlapjes kopen, maar maakte geen aanstalten om met me te trouwen, wat overigens geheel wederzijds was. Zo verdween mijn ontzag voor AI als sneeuw voor de zon, en ik kreeg er zelfs aardigheid in om mijn chatbot te pesten. (Ja, dat is heel kinderachtig.) Ik stelde hem bijvoorbeeld een strikvraag over de rol van katenspek in het vroege werk van Louis Couperus, hij gaf zoals verwacht een idioot antwoord, en ik zei treiterig: ‘Waarom geef je niet eerlijk toe dat je het niet weet?’ Nou, hij ging door het stof, hoor. ‘Ik produceer zinnen die grammaticaal correct zijn, prettig lopen, en inhoudelijk net zo stevig zijn als een campingstoel van de Action’, bekende hij beteuterd. Ja, dit is nu typisch zo’n AI-zinnetje, met zo’n lollig bedoelde, slappe metafoor. ‘Ik héb een campingstoel van de Action,’ antwoordde ik wreed. ‘Al jaren. Onverslijtbaar. Staat als een huis,’ waarna hij haastig over iets anders begon. Sindsdien heb ik medelijden met hem, en stel hem geregeld vragen over de temperatuurinstelling van de ijskast of zo. Daar weet hij wél het goede antwoord op, en dat vindt hij heerlijk. Zo schattig! Het is net een man. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-heb-weleens-stukjes-laten-tikken-door-mijn-trouwe-chatbotje-de-eerste-keer-schrok-ik-me-een-ongeluk-zo-goed-vond-ik-hem~ba71feb5/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[‘Waarom koop jij je boeken niet op papier?’ wilden diverse Paroollezers weten]]></title>
      <description><![CDATA[<p>Vorige week schreef ik over een bezoek aan het Anne Frank Huis en vermeldde erbij dat ik Het achterhuis had aangeschaft bij Bol.com. Dat laatste deed ik alleen omdat daar iets grappigs/ongerijmds gebeurde: de site van Bol meldde dat ‘Het achterhuis vaak samen wordt gekocht met de Boska vaatwasserbestendige kaasschaaf’. (Voor de nieuwsgierigen: als je bij Bol een kaasschaaf bestelt, krijg je níét de mededeling dat die vaak samen wordt gekocht met Het achterhuis. Wél krijg je een pizzasnijder en tafelrasp aangeboden.) Op mijn relaas kwamen vrij veel reacties in de mail. Daarvan was de strekking over het algemeen: ‘Leuke stukjes hoor, maar waarom koop jij boeken bij dat onpersoonlijke Bol.com in plaats van in een echte boekwinkel?’ Ik antwoordde al die mensen vriendelijk en naar waarheid: ‘Het was een e-book.’ Probleem opgelost, zou men zeggen. Een e-book koop je nu eenmaal niet over de toonbank van Athenaeum of een ander bastion van culturele beschaving, je krijgt er dus geen linnen tasje bij en ook geen goedkeurende glimlach van een medeboekenwurm achter de kassa, maar je koopt het wel binnen een minuut, met één klik. Ideaal! Maar dat gaat zomaar niet, zo bleek. ‘Waarom koop jij je boeken niet op papier?’ wilden diverse Paroollezers vervolgens op hoge toon weten. Nou, bijvoorbeeld omdat ik zo’n honderd boeken per jaar lees, die ik niet allemaal in de kast kwijt kan. Omdat e-books goedkoper zijn en beter voor het klimaat; er komt geen inkt, dode boom of drukkerij aan te pas en het boek hoeft niet vervoerd te worden. Met e-books past er een hele bibliotheek in je jaszak. Je kunt een e-book midden in de nacht aanschaffen, bijvoorbeeld als je net in bed een enthousiaste recensie in de krant hebt gelezen, en dan kun je er meteen in beginnen, zonder een slapende bedgenoot te storen met een brandend nachtlampje. E-books hebben, kortom, enorm veel voordelen. Toch worden ze in mijn vriendenkring, familie en blijkbaar ook onder mijn lezers met de nek aangekeken. Een echte verklaring daarvoor heeft niemand, het valt allemaal in de categorie ‘maar de geur van papier dan, en het mooie omslag, en het dwalen door een boekwinkel’. Ja, dat is allemaal leuk, maar het gaat mij uiteindelijk om het lezen zelf. Lezen is heerlijk. Voor mij maakt het niets uit of de tekst op een rol wc-papier verschijnt, op het behang van Rath & Doodeheefver of op een schermpje, als ik maar lezen kan wat, waar en wanneer ik wil. Het gaat om de inhoud, al het andere is onbelangrijk. Dan neem ik die vervelende kaasschaaf graag op de koop toe. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/waarom-koop-jij-je-boeken-niet-op-papier-wilden-diverse-paroollezers-weten~bca63248/</guid>
      <pubDate>Tue, 10 Feb 2026 00:00:00 +0100</pubDate>
    </item>
    <item>
      <title><![CDATA[‘Er is hier eigenlijk niets te zien,’ zei het jonge stel in het Achterhuis]]></title>
      <description><![CDATA[<p>Ik woon sinds mijn achttiende in Amsterdam, maar was, afgeschrikt door de lange rijen, nog nooit in het Anne Frank Huis geweest. Hoog tijd om dat alsnog te doen. De rijen bleken trouwens al jaren niet meer te bestaan: je koopt nu online een kaartje met een tijdslot. Ik had Anne Franks dagboek als kind gelezen, natuurlijk, maar dat is vijftig jaar geleden. Daarom bestelde ik de nieuwste uitgave. (Bol.com attendeerde me er fijntjes op dat Het achterhuis ‘vaak samen wordt gekocht met de Boska vaatwasserbestendige kaasschaaf’; de raadselen van het algoritme zijn ondoorgrondelijk.) Die nieuwe versie van het dagboek is veel boeiender dan die oude uit mijn jeugd. Annes vader Otto had aanvankelijk alles geschrapt wat hij indertijd niet voor publicatie geschikt achtte. Dat is in nieuwere versies gelukkig weer toegevoegd. Zo had Anne behalve een vrij consistente hekel aan haar moeder ook allerlei interessante gedachten en observaties over seks en haar veranderende lichaam. In de nieuwste versie komt het icoon Anne Frank tot leven als een echte, gewone (maar bijzonder slimme en geestige) puber. Ik las het boek achter elkaar uit en daarna ging ik naar het museum. Ten eerste viel me op dat het Achterhuis veel ruimer was dan ik me had voorgesteld. Een leuk appartement eigenlijk. Dat wil zeggen: voor de gelukkigen die erin en eruit kunnen lopen. Anne en haar gezelschap zaten er jaren opgesloten en dat besef maakt, in combinatie met de verduisterde ramen, een en ander toch heel benauwend. Ten tweede: het Achterhuis is leeg. De oorspronkelijke meubels zijn na de deportatie van het gezin weggehaald door de bezetter. Jarenlang had het museum het huis gemeubileerd met typische meubels uit die tijd, maar uiteindelijk is besloten alles weer weg te halen, juist om de beklemming van een leeggeroofd huis te benadrukken. Dat is een keuze die niet iedereen zal waarderen. “Er is hier eigenlijk niks te zien,” hoorde ik een jong, Amerikaans stel naast me klagen. Klopt, maar omdat ik het boek net zelf had gelezen, kon ik al die ruimtes moeiteloos invullen met de beelden in mijn hoofd. Diep ontroerd was ik door Annes kamertje, waar de filmsterrenfoto’s nog steeds aan de muren hangen. Ze deelde dat kamertje met de chagrijnige tandarts Fritz Pfeffer. Vreemd, eigenlijk. Waarom zou je een volwassen man met een jong meisje op één kamer leggen? Waarom deelde hij die niet met Peter? Dan had Anne in haar eentje op zolder kunnen slapen. Een raadsel, al is er ongetwijfeld een verklaring voor. Ik had nog veel meer willen zeggen, maar daar is hier geen ruimte voor. Ga zelf kijken, maar (her)lees beslist eerst Annes dagboek. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/er-is-hier-eigenlijk-niets-te-zien-zei-het-jonge-stel-in-het-achterhuis~be1fe9df/</guid>
      <pubDate>Sat, 7 Feb 2026 00:00:00 +0100</pubDate>
    </item>
    <item>
      <title><![CDATA[In de verbouwde supermarkt was mijn favoriete olijfolie onvindbaar, evenals de verse salie]]></title>
      <description><![CDATA[<p>De supermarkt om de hoek was opeens dicht. ‘Verbouwing,’ stond er op de deur, waarachter het griezelig donker was. Inderdaad zag het er daar al jaren nogal sjofel uit, met een lekkend plafond en gebarsten tegels. Het was dus voor de goede zaak dat ik een paar weken mijn boodschappen in een andere supermarkt deed, zo’n dure, waar voornamelijk toeristen komen. Nou ja, het was maar tijdelijk, hield ik mezelf voor. Alsof niet het hele leven tijdelijk is. Van de week ging mijn eigen supermarkt weer open. Door een poort van feestballonnen stapte ik er naar binnen. Meteen sloeg het noodlot toe: je kon opeens geen karretje meer krijgen zonder inworp van een muntje. Dat was nu juist zo’n aardig bijverschijnsel, indertijd, van corona: je hoefde geen muntje meer bij je te hebben. Waarom hebben ze dat nou teruggedraaid? Eenmaal binnen manifesteerde zich pas de ware omvang van de ramp. Alles was anders. Waar lagen de uien? Die horen gezellig bij de aardappels te wonen, maar hadden opeens een eigen schap gekregen. Mijn favoriete olijfolie was onvindbaar, evenals de verse salie. Ik moest denken aan dat afschuwelijke programma Bananasplit uit mijn jeugd, waarin die doodenge Ralph Inbar allerlei onschuldige mensen in de akeligste situaties manoeuvreerde en hun paniek dan filmde met een verborgen camera, waarna hij grinnikend vanachter zijn snode snor tevoorschijn kwam. Om me heen zag ik ook de andere klanten zoekend rondwaren, zachtjes kermend, als zwaar gehavende overlevenden van de apocalyps. Een jonge vrouw zwalkte verwilderd langs de pindakaas en hagelslag. “Schuddebuikjes... schuddebuikjes,” mompelde ze. En tegen mij: “Zie jíj de schuddebuikjes?” Ze zag in mij blijkbaar een expert op het gebied van broodbeleg, wat eventueel best vleiend was. (Eventueel ook juist niet). Belangrijker: ik had geen idee wat schuddebuikjes waren. Ze legde het uit: een soort speculaaskorrels die je op een boterham strooit, voor je kinderen. “Is dat iets nieuws?” vroeg ik verbaasd, want ik heb mijn eigen kinderen nooit over schuddebuikjes gehoord. “Nee hoor,” zei ze bevreemd. “Dat was er in mijn jeugd ook al.” Ze sloeg, schichtig omkijkend, de hoek om, waar in betere tijden de eieren te vinden waren. Peinzend (is een gewoon speculaasje op een boterham niet veel minder omslachtig?) vervolgde ik mijn queeste naar verdekt opgestelde bliktomaten, elusieve diepvriesgarnalen en spoorloze wasverzachter. Thuis zette ik de boodschappentas met een boze klap op het aanrecht. “Wat is er?” vroeg huisgenoot P vanachter zijn grotemensenkrant. Hij doet nooit boodschappen. Aangeslagen vertelde ik alles. “Dus nu zit ik zonder verse salie,” besloot ik bedroefd. “Het lijkt me niet onoverkomelijk,” glimlachte hij, en beet zich weer vast in de finesses van het regeerakkoord. Weet zo’n man veel. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/in-de-verbouwde-supermarkt-was-mijn-favoriete-olijfolie-onvindbaar-evenals-de-verse-salie~b67e7ba9/</guid>
      <pubDate>Tue, 3 Feb 2026 00:00:00 +0100</pubDate>
    </item>
    <item>
      <title><![CDATA[‘Ik weet niet,’ zei haar vriendin. ‘Hij kijkt alsof hij moet poepen en dat het niet lukt’]]></title>
      <description><![CDATA[<p>In de speelgoedwinkel stond ik iets uit te zoeken voor een jarig achternichtje. Naast me stonden twee meisjes van een jaar of 20, een kleine en een lange. Uit hun gesprek begreep ik dat de lange net tante was geworden; haar zus had een dochtertje gekregen, en nu kwamen die twee meisjes hier een ‘knuffel’ uitzoeken. Een heikele opdracht. Jonge ouders krijgen in de kraamtijd tientallen kleurrijke knuffelbeesten, die stuk voor stuk heftig vloeken bij de zorgvuldig gekozen bank. Bovendien – maar dat weten ze dan nog niet – hecht zo’n kind zich uiteindelijk maar aan één knuffeltje. Dat is nooit dat ene, schattige olifantje, maar meestal een grauw doekje met een knoop erin, of een hardgroene plastic salamander die dronken oom Jaap onderweg bij een pompstation heeft gekocht. Zelf had ik als kind een geliefd speelgoedbeest met een moeilijk te duiden uiterlijk. Een poes, vond ik. (Bij nader inzien bleek het een soort aap. Ik vind dat nog steeds onverteerbaar.) Mijn broer bezat een stramme, maar onafscheidelijke teddybeer. Die ‘poes’ en die beer hadden elk een eigen koninkrijk, namelijk Poeskanië en Beranië, en ook een eigen munteenheid, de Poeskan en de Beran. Daartoe vervaardigden wij bankbiljetjes in coupures van 1 tot 10 miljoen. We tekenden er portretjes van respectievelijk de ‘poes’ en de beer op, met kroontjes op hun kop. We hadden geregeld felle discussies over de wisselkoers van die valuta. Dat gaf natuurlijk onmin. Poeskanië en Beranië waren voortdurend met elkaar in oorlog, waarbij Tio, het pluchen paard, geregeld aan weerszijden van de frontlinie de toegesnelde troepen kwam vertrappen. Mijn andere lievelingsspeelgoed was trouwens een luciferdoosje met daarin een bolletje kwik uit een kapotte koortsthermometer. Ach, we hadden niet veel, maar wat waren we gelukkig! (haha, nee hoor) De meisjes, intussen, drentelden besluiteloos langs de schappen. “Deze is wel cute, toch?” sprak de piepjonge tante terwijl ze op een lila haasje wees. “Ik weet niet,” zei haar vriendin. “Hij kijkt alsof hij moet poepen en dat het niet lukt.” Inderdaad had het haasje een wat benard, geconstipeerd snuitje. “Deze dan?” opperde ze, wijzend op een babypop met van die nylon-bewimperde, lege blauwe ogen die met een hoorbare klik dichtklappen als je hem op zijn rug legt. De pop droeg een roze jurkje, had een kaal hoofd, een felrode pruilmond en leek sprekend op wijlen Sugar Lee Hooper. “Creepy,” vonniste de verse tante. “Jezus, wat is alles hier trouwens fucking duur.” Ze dacht even na en besloot: “Ik ga hier helemaal niks kopen. Ik ga bonbons kopen voor mijn zus, want zij heeft die baby eruit geperst en dat deed superveel pijn.” Groot gelijk. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-weet-niet-zei-haar-vriendin-hij-kijkt-alsof-hij-moet-poepen-en-dat-het-niet-lukt~bf3e6cad/</guid>
      <pubDate>Thu, 29 Jan 2026 00:00:00 +0100</pubDate>
    </item>
  </channel>
</rss>
