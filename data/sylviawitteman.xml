<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[‘Gijsje’ is een heerlijk kinderboek dat misschien nog wel leuker is voor volwassenen]]></title>
      <description><![CDATA[<p>Mijn middelbareschooltijd was nogal turbulent, maar ik hield er een trouwe penvriendin aan over: mijn juf Nederlands. Geregeld beschrijft ze me verlekkerd een oud kinderboek dat ik nog niet ken, en dankzij Boekwinkeltjes.nl heb ik dat boek dan snel te pakken. Van de week was dat Gijsje, uit 1941. Op de eerste pagina vier aantrekkelijke plaatjes, met de tekst: ‘Gijsje beleefde het!’; ‘Riekes Groenhout vertelde het!’; ‘Piet Worm tekende het!’; ‘A. Viruly bracht Myschka mee!’ Ach ja, Adriaan (‘Jons’) Viruly. Hij was beroemd piloot in een tijd dat vliegen nog heroïsch was en schreef er boeken over met meeslepende titels als Alles OK?… Draaien! en We vlogen naar Indië. Mooie tijden. Tijdens al die avonturen trouwde hij ook nog drie keer, onder anderen met stewardess Riekes Groenhout, die later Gijsje zou schrijven. En Viruly brengt dus Myschka mee. Myschka, een oorlogsvluchtelingetje. ‘Een wild kind! Nee heus, een wild kind! Zó uit de sneeuw van Siberië of uit de Wolga gevist, als je ’t mij vraagt. Een meisje van een jaar of negen. Ze moet met jouw machine mee naar Amsterdam. Alléén.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. In Amsterdam, intussen, woont Gijsje. Zijn ouders waren ooit heel rijk, maar ‘Pap had het zo druk dat hij (…) met dikke fronsen in z’n voorhoofd in de studeerkamer moest zitten werken. Nee, aan een rijk kind zijn, daar was nou net niks aan. Pap vond het ook. Hoe meer geld, hoe meer zorg en werk je ervan had. Nou woonden ze in een klein huis en alleen dikke Dina hadden ze meegenomen om Mam te helpen met huishouden en eten koken, want Mam was nog een beetje erg onhandig in die dingen. En Pap had overal tijd voor en liep ’s morgens al in zijn pyjama door ’t huis te zingen.’ En fijne gewonemensendingen doen ze eindelijk ook: zo gaan ze een dagje naar Zandvoort. ‘Vroeger gingen Mam en hij wel vaak naar ’t landgoed van Oma, maar nooit naar Zandvoort, want daar kwamen ‘dagjesmensen’ en dat moest iets heel ergs zijn.’ Gijsje wordt onconventioneel opgevoed, naar de normen van die tijd. Als hij zich verzet tegen ‘tanden poetsen, z’n hals en allerlei overbodige dingen wassen, vieze slijmhavermout eten’ en vooral naar school gaan, dan geeft zijn vader hem zijn zin (en later via een omweg lik op stuk, dat wel). Vloeken doet Gijsje ook, namelijk met het mij onbekende woord ‘Janpoepenuitje’. Gijsje heeft ook een tante Floep. ‘Die tante Floep was niet zo’n ‘je weet wel’-tante met een wrat en harde haartjes op ’r gezicht, zo’n tante van ‘Ach, ach, Gijsje, wat word je toch al een grote jongen’ (…) nee, nee, zo was ze niet. Ze was pas negentien jaar en had heel lange benen, een piepklein autootje en dan de zeilboot en ze kon de prettigste jongens-spelletjes van de wereld verzinnen.’ En dan trekt Myschka, het vluchtelingetje, bij het gezin in. Zoals te verwachten viel zijn Gijsje en zij al gauw onafscheidelijk. Een idylle, compleet met geheimtaal en al. Totdat Myschka bericht krijgt van haar vader. Hij zit veilig in het verre Amerika, en Myschka moet overkomen! De kinderen willen niet van elkaar scheiden en lopen weg van huis, er volgen allerlei verwikkelingen, maar Myschka belandt toch op de boot naar Amerika. Gijsje is ontroostbaar, maar dan heeft zijn moeder een verrassing voor hem… Gijsje is een heerlijk boek. Het doet denken aan Erich Kästners Emil und die Detektive (ook de plaatjes van Piet Worm lijken sprekend op de illustraties van Walter Trier): een kinderboek dat misschien nog wel leuker is voor volwassenen. Of, zoals het Haarlems Dagblad recenseerde: ‘Charmant en fijn beschreven. Echter paedagogisch niet altijd juist.’Janpoepenuitje!</p>]]></description>
      <guid>https://www.volkskrant.nl/boeken/gijsje-is-een-heerlijk-kinderboek-dat-misschien-nog-wel-leuker-is-voor-volwassenen~bca0f16b/</guid>
      <pubDate>Fri, 29 Sep 2023 00:00:00 +00:00</pubDate>
    </item>
    <item>
      <title><![CDATA[‘Mama. Het is fíctie’, zuchtte mijn zoon. Goed en wel, maar ik wil weten hoe die man vermoord is]]></title>
      <description><![CDATA[<p>Mijn jongste zoon studeert sinds kort rechten en komt zowaar met enthousiaste verhalen thuis. Ook liggen er loodzware hompen vakliteratuur op zijn bureau waar hij wel degelijk in lijkt te lezen. Tussen de vuistdikke naslagwerken zag ik ook een dun boekje liggen, getiteld De zaak van de grotverkenners. Ik heb zelf een blauwe maandag rechten gestudeerd, een heel lichtblauwe maandagmorgen, laten we zeggen, maar ik kan me geen grotverkenners herinneren. Wel andere leuke zaken als ‘de Hoornse taart’ en ‘De hollende kleurling’, trouwens. Over de auteurSchrijfster Sylvia Witteman bespreekt elk weekeinde een boek dat haar is opgevallen. Die Hoornse taart is een nogal domme vergismoord uit 1911. De verdachte had een met rattengif doordrenkte taart bij zijn beoogde slachtoffer laten bezorgen, maar die laatste had toevallig niet zo’n zin in taart. Zijn vrouw, daarentegen, lustte wel een stukje. De vrouw stierf. De verdachte betoogde dat er geen sprake was van moord, want het was niet zijn bedoeling geweest om die vrouw te doden. Het hof oordeelde anders, en hij kreeg levenslang. Die ‘Hollende kleurling’ is veel recenter, namelijk uit 1977. (‘Kleurling’ was indertijd een respectvol woord voor mensen met een donkere huid.) De ‘kleurling’ in kwestie kwam ’s nachts uit een berucht Amsterdams café in een dito buurt gerend, toen er twee agenten passeerden. De agenten hielden hem aan en fouilleerden hem, waarbij de man zich verzette en een van de agenten in zijn pols beet. Uiteindelijk viel er tijdens de schermutselingen een pakje heroïne uit zijn zak. De man werd gedagvaard wegens het bezit van heroïne en wegens ‘wederspannigheid’. Het Amsterdams gerechtshof deed iets voor die tijd zeer vooruitstrevends: het sprak de ‘kleurling’ vrij wegens ‘onrechtmatig verkregen bewijs’. Die agenten hadden de man aangehouden en gefouilleerd ‘zonder redelijk vermoeden van schuld’, aldus het hof, en alleen maar omdat hij een donkere huid had. Een zeer interessante zaak over etnisch profileren, decennia avant la lettre. (Saillant detail: een van die rechters was mijn oom Piet.) Ik leende De zaak van de grotverkenners (Lon L. Fuller, 1949) van mijn zoon en las het. Het (beroemde) verhaal is helaas fictief, maar wel gezellig: vijf grotverkenners raken door een aardverschuiving ingesloten in een grot. Ze hebben geen proviand bij zich, en het duurt een maand voor ze gered kunnen worden. Eind goed al goed, behalve dat er nog maar vier grotverkenners over zijn. Ze hebben de vijfde gedood en opgegeten. Een dobbelspel had de onfortuinlijke vijfde als slachtoffer aangewezen. De vraag is: zijn die vier overgebleven verkenners schuldig aan moord? En zo ja, moeten ze daarvoor dan ook bestraft worden? Vijf (eveneens fictieve) rechters buigen zich erover : ja, moord is moord, maar bevonden die verkenners zich niet in een juridisch vacuüm, daar in die grot? Gelden wetten nog wel onder dergelijke omstandigheden? Op zich interessant. Maar: ‘Wie heeft er nou dobbelstenen bij zich, in een grot?’, zei ik tegen mijn zoon. ‘En is het daar niet veel te donker om die dobbelstenen te zien, laat staan om iemand te vermoorden? En zaten ze al die tijd zonder water? Dan waren ze allang dood geweest. En hoe zorgden ze dat dat lijk niet bedierf? 70 kilo vlees eet je niet in een paar dagen op. En…’ ‘Mama. Het is fíctie’, zuchtte mijn zoon. ‘Het gaat om de rechtsfilosofie.’ Jazeker, allemaal goed en wel. Maar ik wil weten hoe die verkenner precies vermoord is, welk stuk ze het eerst hebben opgegeten en hoe hij gesmaakt heeft. En of die verkenners zich schuldig voelden. En of ze daarna ooit nog vlees hebben gegeten. En… Mijn zoon zuchtte nogmaals. ‘Het is maar goed dat jij die rechtenstudie nooit hebt afgemaakt’, sprak hij.Dat is waar. Maar toch ook een beetje jammer.</p>]]></description>
      <guid>https://www.volkskrant.nl/boeken/mama-het-is-fictie-zuchtte-mijn-zoon-goed-en-wel-maar-ik-wil-weten-hoe-die-man-vermoord-is~be40cb60/</guid>
      <pubDate>Fri, 22 Sep 2023 00:00:00 +00:00</pubDate>
    </item>
    <item>
      <title><![CDATA[Een tweede Sylvia Plath is Fré Dommisse niet, maar ze schreef wel een schrijnende aanklacht tegen de psychiatrie]]></title>
      <description><![CDATA[<p>Het lot wierp Krankzinnigen (1929) van Fré Dommisse op mijn pad. Het was mij als vergeten literair pareltje aangeprezen en heeft bovendien een intrigerende titel; slechte mensen, zoals ik, willen maar al te graag lezen wat die ‘krankzinnigen’ allemaal uitspookten, zowat een eeuw geleden. (Inmiddels noemt men de patiënten al lang geen ‘krankzinnigen’ meer. Tegenwoordig heeft elke geestesziekte haar eigen naam, diagnose en geneeswijze, logischerwijs ook vaak met een aanmerkelijk beter behandelingsresultaat dan vroeger.) Dommisse beschrijft in het autobiografische Krankzinnigen hoe er indertijd met geesteszieken werd omgesprongen. Hoofdpersoon is de jonge (19) vrouw Dé. Ze bevindt zich in een gesticht voor ‘zenuwzieken’ tussen een bonte verzameling medepatiënten. Zo is daar een vrouw die haar uitwerpselen door de zaal smijt, een meisje dat uitsluitend ‘bi, ba, boe, ba, bi’ uitbrengt, een oud vrouwtje dat de hele dag ‘Moord! Moord! Vergif!’ roept, ‘Valkje’ die de hele dag danst en ‘Doefje’ die moedert over een imaginaire schare ‘piepen’ (een soort onzichtbare kindertjes). Over de auteurSchrijfster Sylvia Witteman bespreekt elk weekeinde een boek dat haar is opgevallen. ‘Ik treuzelde de zaal over. ‘Zijn de piepen zoet, Doefje?’ ‘Ie. Ze hebt zulke kleine knuistjes, daar kunt ze toch zo onbedaarlijk mee vechten, de rekels. Ie. Maar ik zet ze in de hoek, een voor een, en dan krijgen ze een fikse draai om de oren.’’ Dé zelf maakt aanvankelijk een normale, kalme indruk. Als lezer begin je je al verontwaardigd af te vragen waarom dat arme kind zit opgesloten, maar dan komt de omslag : ‘Wat leek dat tafellaken me opeens wit, en die zaal groot en hol en die ruitjes klein… ‘God verdom me!’, brulde ik en rukte het laken van de tafel en smeet met de stoel waarop ik zat om me heen. ‘God verdom me!’, vloekte ik nog eens.’ Dé wordt ‘in de wikkeling’ gelegd: ‘natte lakens om me geslagen, die mijn benen en armen stijf omknelden. Een wollen deken daaroverheen vastgespeld, ik kon nu niet meer met mijn armen slaan of mijn benen bewegen. Met mijn hoofd sloeg ik, ze legden er kussens onder, kapot, mijn hoofd moest kapot.’ Als Dé weer bijkomt, ligt ze op de ‘achterzaal’, de zaal voor de ergste gevallen, waarvan ze juist zo blij was dat ze ervandaan was. ‘Valkje danste nog net als vroeger. ‘Vergif!’, riep het opoetje. Guus lag onder haar dek en juffrouw Dorman tastte met de handen boven het dek, ze verjoeg de vreemde schimmen die ze hoorde en zag.’ Dé krabbelt weer op, mag van de ‘achterzaal’ terug naar de ‘dagzaal’; haar toestand verbetert zelfs zo dat ze naar huis mag, waar ze algauw een terugval krijgt (ze heeft zich ‘te druk gemaakt’, is de wetenschappelijke consensus) en opnieuw wordt afgevoerd naar het gesticht, waar ‘rust’ dan ook als algemene therapie wordt toegepast: alle patiënten worden gedwongen grote delen van de dag in bed te liggen, zonder te mogen lezen want dat ‘vermoeit’ te veel. Verder is genezing afhankelijk van de goede wil van de patiënt (‘’k Geloof vast dat je wel anders kunt’, zegt een verpleegster bestraffend tegen Dé. ‘Je moet ook eens aan je moeder denken’) en, uiteraard, in Gods hand. ‘Ik moest me aan Hem overgeven, dat zou alles goed komen! Al zou ik mijn hele leven in dit gesticht moeten blijven, dan nog zou dat Gods wil zijn.’ Het mag wel een wonder heten dat Dé uiteindelijk voorgoed genezen de kliniek kan verlaten, net als de schrijfster zelf, ondanks het gebrek aan een juiste diagnose en de tamelijk lukrake ‘behandeling’. Een tweede Sylvia Plath is Fré Dommisse niet, maar Krankzinnigen blijft een schrijnende, openhartige en stilistisch heldere aanklacht tegen de psychiatrie van een eeuw geleden.</p>]]></description>
      <guid>https://www.volkskrant.nl/boeken/een-tweede-sylvia-plath-is-fre-dommisse-niet-maar-ze-schreef-wel-een-schrijnende-aanklacht-tegen-de-psychiatrie~bf36722e/</guid>
      <pubDate>Fri, 15 Sep 2023 00:00:00 +00:00</pubDate>
    </item>
    <item>
      <title><![CDATA[Mijn slechtste kant kwam boven: alles beter willen weten. En God is mijn getuige, ik wéét ook alles beter]]></title>
      <description><![CDATA[<p>Bij een marktkraam proefde ik een kers: hij smaakte naar niets. De verkoopster zag mijn gezicht, verkondigde dat ze er ‘zelf ook niet kapot van was’ en begon een pleidooi voor haar meloenen. Die roken inderdaad heerlijk, naar zwoele rotting. Naast mij stond een man, zo’n 35, met een zoontje van een jaar of zes. ‘Wat is dat, papa?’, vroeg het kind, wijzend. ‘Een perzik’, sprak de man. ‘Een nectarine’, verbeterde ik hem met een superieur glimlachje. Onze aanstaande ondergang kan ik niet tegenhouden, maar bij kleine misverstanden steek ik graag een handje toe. ‘kijk, dít is een perzik. Een nectarine heeft een gladde schil, een perzik een harige.’ Over de auteurSylvia Witteman schrijft voor de Volkskrant columns over het dagelijks leven. ‘En wat is dat, pap?’, vervolgde het ventje, en wees weer. ‘Een miniperzik, denk ik’, antwoordde de man flets, en keek me schuw aan; hij vóélde al dat hij ernaast zat. ‘Een abrikoos!’, riep ik triomfantelijk. ‘Kijk, en die daarnaast, dat zijn wilde perziken. Ze zijn niet echt wild hoor, maar....’ Ik leuterde voort. Mijn slechtste kant kwam boven: alles beter willen weten. En God is mijn getuige, ik wéét ook alles beter. Ik herken palmkool, Amsterdams vet, lamsoren, ik kan een eigenheimer van een frieslander onderscheiden, een vrouwtjeskrab van een mannetje en een longhaas van een bavette. Ik weet wat een doerian is, een zuurzak, een kardoen, snijbiet, sopropo en okra, de pitaja en de carambola (door Surinamers Fransman-birambi genoemd, waarvoor hulde. À propos, ik zal bij een Surinaamse winkel nooit om bladselderij vragen maar altijd om ‘soepgroente’, want zo noemen ze het daar. Het komt me steevast op een lachje van de uitbater te staan; spottend of bewonderend, daar ben ik nog steeds niet uit.) De kraam was ruim gesorteerd. ‘Kijk, en dit is een pomelo’, wees ik wijsneuzig. ‘En dat zijn ramboetans. Daar, een papaya.’ De man luisterde geïntimideerd. Leren ze dan tegenwoordig ook niets meer op school? In mijn tijd... ‘En wat is dát?’, vroeg het jongetje, nu niet aan zijn vader, maar aan mij. Hij wees op een bergje kleine, ronde, vruchten met een bruine, harde schil. Ik had ze nog nooit gezien. ‘O, dat zijn longans’, sprak de verkoopster behulpzaam. Ik knikte minzaam, of ik het al die tijd al geweten had. Longans, jazeker. Maar de man had me dóór. Terwijl ik afdroop hoorde ik zijn lach nog tegen mijn rug schallen. Ach, wat was hij blij met zijn miezerige zege! Nou, dan moet hij zich die perziken maar voor nectarines laten verkopen. Zelf weten. Zit hij met die harige vellen in zijn bek. Nét goed.</p>]]></description>
      <guid>https://www.volkskrant.nl/columns-opinie/mijn-slechtste-kant-kwam-boven-alles-beter-willen-weten-en-god-is-mijn-getuige-ik-weet-ook-alles-beter~b5318fff/</guid>
      <pubDate>Mon, 11 Sep 2023 00:00:00 +00:00</pubDate>
    </item>
    <item>
      <title><![CDATA[‘Lachen is gezond’, een satirisch allegaartje van Koot en Bie, is na vijftig jaar nog steeds herkenbaar]]></title>
      <description><![CDATA[<p>Tot mijn verbazing en blijdschap stuitte ik op een heruitgave van Lachen is gezond. Het origineel stamt uit 1970 en lag in mijn jeugd op de salontafel. Het boek fascineerde me mateloos. Het omslag was hemelsblauw. Er stonden twee mannen op in poepbruine fantasiesmokings met glitter op de revers, vla-gele overhemden en glimmende kapsels. Ze hadden microfoons in hun hand en leken te zingen. Als dergelijk uitgedoste mensen op de tv verschenen, staken mijn ouders (in aftands spijkergoed) hun walging niet onder stoelen of banken. Als kind zoek je de goedkeuring van je ouders, en dus zei ik tegen mijn vader, wijzend op dat boek: ‘wat een stomme kleren hebben ze aan!’ Mijn vader lachte. ‘Dat zijn Kees van Kooten en Wim de Bie. Die zijn heel grappig. Ze hebben zich expres zo stom aangekleed. Dat heet satire, maar daar ben je misschien nog een beetje te klein voor.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Ergens te klein voor zijn wou er bij mij niet in, dus ik begon het boek uitgebreid te bestuderen. Als je 5 of 6 bent begrijp je écht niets van satire, maar dat boek liep niet weg, en toen ik een jaar of 10 was begon me hier en daar iets te dagen. Die korte verhaaltjes, bijvoorbeeld. ‘Treitertrends’ heetten ze. Ze verschenen in het weekblad Haagse Post en beschreven met dédain de moderne zeden van die tijd. ‘Het was zo’n verjaardag waarvan er tweeëndertig in een maand gaan. ’n Middelfijn augurkje in een reepje ham, twee volle flessen doodsbleke sherry en chips, chips en nog eens chips.’ Ook mijn ouders keken neer op dergelijke verjaardagen, dus dat was duidelijk. Of dit: ‘In elk journaal zit een reportage over erwtensoep etende hoogwaardigheidsbekleders. Let maar eens goed op. Als het geen erwtensoep is, is het wel chocolademelk of hachee of ’n boerenkoolmaaltijd. Waarom doen die hoogwaardigheidsbekleders dat? Vinden ze dat lekker, die erwtensoep? Zo te zien wel: ze hebben de handschoenen er even bij uitgetrokken en over een boomtak gehangen (de soep werd te velde genuttigd) en ze kijken over hun bril olijk, maar ook weer niet té duidelijk in de richting van de camera en naar de commissaris der koningin in de provincie Drenthe die het zich warempel óók al goed laat smaken, die doodeenvoudige erwtensoep.’ Dit is, vijftig jaar na dato, nog steeds herkenbaar. Kees van Kooten (want die schreef het) noemde het Opzettelijk Gewoon Doen. Niet alleen moet ik daarbij denken aan types die Van Kooten en De Bie later op tv zouden neerzetten, ook veel huidige hoogwaardigheidsbekleders maken zich schuldig aan Opzettelijk Gewoon Doen. Al vorsend begon ik in de loop der jaren steeds maar van dat raadselachtige, satirische allegaartje Lachen is gezond te doorgronden. Dat ‘Dagboek van een vogel’ bijvoorbeeld ging niet écht over een vogel, maar over de onbenullige belevenissen van een hippie. ‘Toen zijn we nog een uurtje alle lantaarnpalen afgegaan. Er zijn er maar een paar die zoemen, maar dat is een erg mooi magisch geluid. J. ontdekte op de hoek van de straat ’n transformatorhuisje dat heel hard bleek te zoemen. J. noemde dat huisje ‘De Moeder Der Lantaarnpalen’.’ Ook de twee ‘journalisten’, Harry F. Kriele en Bulle van Berkel, vielen op hun plaats met hun eeuwig tot mislukken gedoemde ‘projekten’, van lollige visitekaartjes tot een ‘bongo-worksjop’. Van Kooten en De Bie waren indertijd nog nauwelijks bekend. Van het het boek werden dan ook maar 2.500 exemplaren gedrukt. Het exemplaar van mijn ouders is al tientallen jaren geleden teloorgegaan: nadat ik, als tiener, het huis uitging heb ik het nooit meer teruggezien. Tot nu toe dus. Het is weer te koop. Een feest van herkenning en herinnering.</p>]]></description>
      <guid>https://www.volkskrant.nl/boeken/lachen-is-gezond-een-satirisch-allegaartje-van-koot-en-bie-is-na-vijftig-jaar-nog-steeds-herkenbaar~b5a09175/</guid>
      <pubDate>Fri, 8 Sep 2023 00:00:00 +00:00</pubDate>
    </item>
    <item>
      <title><![CDATA[‘Zeg, en weet jíj waar Abbies balletschoenen liggen?’ De vrouw sloot haar ogen. ‘Linksboven in de gangkast’, fluisterde ze]]></title>
      <description><![CDATA[<p>Een gouden nazomerdag. Ik zat in Gent op een rondvaartboot. Ruisend lommer, kabbelend water, snaterende eendjes. ‘Aan uw linkerhand de beroemde gildehallen...’ animeerde de kapitein. En op de schoot van mijn buurvrouw klonk het dwingende galmpje van een binnenkomend Facetime-gesprek. Ze keek me verontschuldigend aan. Een tengere, vermoeide blondine van 40 met een benijdenswaardige bos haar. ‘Sorry...héél even...’t is mijn dochter...’, zei ze. ‘Geen probleem hoor’, antwoordde ik. ‘Ik heb ook kinderen.’ Over de auteurSylvia Witteman schrijft voor de Volkskrant columns over het dagelijks leven. Ze glimlachte opgelucht. Op haar scherm verscheen het boze gezicht van een meisje van een jaar of 8. Ze brulde, zonder introductie: ‘Mama! Papa heeft mijn staart helemaal verkeerd gedaan!’ De vrouw zette het geluid zachter. ‘Ssjjjjt...’, suste ze. Het meisje brulde gedempt verder. ‘Het doet pijn! En er zitten allemaal bobbels in!’ Ze tastte naar haar hoofdje. ‘Abbie’, begon de vrouw. ‘Haal het elastiekje er maar even uit. En kam je haar zélf eerst even. Dan kan papa...’ Het meisje begon piepend te huilen. ‘Abbie’, vleide de moeder. ‘Lieverdje.’ Het beeld schudde, het gehuil verdampte, en op het scherm verscheen een man met een joviaal, welvarend pilotenhoofd. ‘Ha, poes!’, riep hij opgewekt. ‘Is het fijn daar?’ De vrouw knikte. ‘Je moet d’r haar eerst even goed dóórborstelen’, zei ze. ‘Onderaan beginnen. En dan...’ ‘Is goed, poes’, hernam de man lachend. ‘Gaan we doen. Zeg, nu ik je toch heb...is die worst nog goed? Ik vond ’m een beetje, nou ja, hij lag helemaal achter in de koelkast en ik dacht...’ In beeld verscheen een stuk leverworst, een halve zowat, met de kenmerkende bruine randjes van een leverworst die al een dag of wat geleden is aangesneden, en door niemand zorgzaam met folie afgedekt. De vrouw beet op haar lip. ‘Die is van woensdag’, constateerde ze. ‘Je moet er even een stukje afsnijden.’ ‘Is goed, poes’, lachte de man weer. ‘Zeg, en weet jíj waar Abbies balletschoenen liggen?’ De vrouw sloot haar ogen. ‘Linksboven in de gangkast’, fluisterde ze. ‘Aan uw rechterhand de oude vismarkt...’ schalde de kapitein. ‘De gangkast?’, riep de man. ‘Hee, wat raar, ik zie ze niet. Nou, doet er niet toe. We redden ons wel hoor! Alleen Basje is best wel ziek. Echt zo’n scheurende rothoest heeft-ie. Ik geef ’m je even, moet jij maar even zeggen of ik de dokter moet bellen. Maar je geniet toch wel, daar?’ De vrouw keek me van opzij wanhopig aan. Toen richtte ze haar blik weer op het scherm en zuchtte: ‘Ja hoor, schat. Ik geniet met volle teugen.’</p>]]></description>
      <guid>https://www.volkskrant.nl/columns-opinie/zeg-en-weet-jij-waar-abbies-balletschoenen-liggen-de-vrouw-sloot-haar-ogen-linksboven-in-de-gangkast-fluisterde-ze~b8f01707/</guid>
      <pubDate>Mon, 4 Sep 2023 00:00:00 +00:00</pubDate>
    </item>
    <item>
      <title><![CDATA[The Shining is in boekvorm minstens zo sterk als de film. En je ziet tóch de hele tijd Jack Nicholson voor je]]></title>
      <description><![CDATA[<p>Mijn zoon leest geen boeken. Ik vind dat, om een understatement te gebruiken, heel spijtig, maar zoals u weet: wanneer God ergens een deur sluit zet Hij een raampje open, en dat deed Hij ook voor mijn zoon. Hij schonk hem een beste vriend die van films houdt. Van oude films. Stokoude films, helemaal uit de jaren tachtig. En mijn zoon kijkt mee. Onbevattelijk, want als ík probeer een oude film met hem te kijken hoe goed of spannend ook, begint hij meteen te gapen, ja zelfs bij Scarface of Blue Velvet. ‘Zo traag allemaal…’ En alsof dat nog niet erg genoeg is vind ik dan meestal dat hij wel een beetje gelijk heeft. En dan is die film voor mij óók verpest. Van de week was hij weer bij zijn filmvriend geweest. Hij kwam thuis met een bevlogen blik in de ogen. ‘Ik heb The Shining gezien’, zei hij. ‘Hij was echt ontzettend goed.’ Hij somde op wát er zo goed aan was. Die enge tweeling. Die enge oude vrouw. Jacks typemachine. Redrum. Kamer 237. Here’s Johnny… Over de auteurSchrijfster Sylvia Witteman bespreekt elk weekeinde een boek dat haar is opgevallen. Het was heerlijk om mijn zoon zo bevlogen te zien praten over een van mijn lievelingsfilms. ‘En weet je’, zei hij. ‘Nu begrijp ik pas echt wat voor kutleven vrouwen hadden, vroeger. Ze moesten altijd maar doen wat hun man zei, en overal met hem mee naartoe, ook als hij totaal gestoord was.’ Hèhè. Jarenlang heb ik vergeefs op mijn zoons ingepraat over het belang van vrouwenemancipatie en de gesel van het patriarchaat (meestal met als enige reactie ‘kun je vanavond weer eens lasagne maken?’) en nu was dan toch, dankzij Stanley Kubrick, het kwartje gevallen. En dankzij Stephen King, want die schreef de oorspronkelijke Shining. Het boek verschilt trouwens op nogal wat punten van de film, bedacht ik. Stephen King had dan ook een hekel aan de verfilming, onder andere omdat hij de Wendy in de film veel te onderdanig vond. Hij noemde haar ‘het meest misogyne personage ooit op film gezet’. Inderdaad is Wendy in het boek een sterke, opgewekte, intelligente persoonlijkheid die voor zichzelf en haar kind opkomt. De Wendy in de film is een volgzame, passieve huisvrouw die voornamelijk heel veel huilt en schreeuwt. Dat doet actrice Shelley Duvall overigens heel verdienstelijk. (Later zou blijken dat Kubrick haar op de set voortdurend vernederde en mishandelde, wat het huilen en schreeuwen natuurlijk wel een levensecht tintje gaf.) Ook tegen het Jack-personage in de film had King bezwaar. ‘Hij heeft totaal geen spanningsboog’, zei hij eens in een interview. ‘In de film is hij in het begin al knettergek en je ziet hem alleen maar steeds gekker worden. In het boek worstelt hij met zijn geestelijke gezondheid en delft uiteindelijk het onderspit. Ik zie dat als een tragedie. In de film is geen tragedie te bekennen, want er verandert niets.’ Daar had King misschien wel gelijk in. Toch The Shining maar eens herlezen. Ik trok het uit de kast (ik bedoel, ik downloadde het op mijn e-reader) en begon. ‘Jack Torrance thought: officious little prick. Ullman stood five-five, and when he moved, it was with the prissy speed that seems to be the exclusive domain of all small, plump men. The part in his hair was exact…’ Fijn boek. Heel anders dan de film, maar minstens even sterk. En ik zag tóch de hele tijd Jack Nicholson voor me, ook al zo fijn. ‘Er is ook een bóék van The Shining’, zei ik tegen mijn zoon. ‘Ook erg goed…’Ik weet dat het geen zin heeft, maar ik blijf het proberen.</p>]]></description>
      <guid>https://www.volkskrant.nl/boeken/the-shining-is-in-boekvorm-minstens-zo-sterk-als-de-film-en-je-ziet-toch-de-hele-tijd-jack-nicholson-voor-je~bef2a77e/</guid>
      <pubDate>Fri, 1 Sep 2023 00:00:00 +00:00</pubDate>
    </item>
    <item>
      <title><![CDATA[Mijn jongste zat 3 dagen zonder telefoon. ‘Misschien leest hij wel een boek’, opperde huisgenoot P. Hahaha!]]></title>
      <description><![CDATA[<p>Kinderen grootbrengen is éven doorzetten, maar na een decenniumpje of twee gaan ze gewoon zomaar zonder jou op vakantie, zodat je nooit meer mokkend in een McDonald’s aan de Champs-Élysées (of de Piazza di Spagna of de Alexanderplatz) hoeft te wachten tot ze hun verdomde kipnuggets achter de kiezen hebben. Mijn jongste was met vrienden afgereisd naar Valencia (en fourageerde ongetwijfeld bij McDonald’s aan de Plaça de la Reina). Ik had al een week niets van hem vernomen, zoals het hoort: na enig aandringen appte hij één foto, niet van de kathedraal of het keramiekmuseum, maar van zichzelf, met een 3-literfles wodka in zijn nog opvallend bleke armen. Over de auteurSylvia Witteman schrijft voor de Volkskrant columns over het dagelijks leven. Nou ja, ik ben ook jong geweest, en indertijd stuurden we helemaal geen foto’s want dat kon nog niet. Ik kreeg steevast een tientje mee van mijn moeder om één keer mee naar huis te bellen, in een telefooncel. De op het broeihete postkantoor gewisselde francs/peseta’s/dinars/lires kletterden met mitrailleursnelheid naar de bodem van het apparaat, en je had nét de tijd om door het geratel heen te roepen dat alles goed was, en ja, mooi weer. Ook mijn zoon belde. In paniek, midden in de nacht. Gelukkig heb ik altijd mijn telefoon uitstaan als ik slaap, want wie wil er om vier uur ’s nachts horen dat haar zoon met zijn dronken kop beroofd is van paspoort, rijbewijs en telefoon? Zoiets kan best wachten tot het christelijke tijdstip van 8.15, toen ik verkwikt ontwaakte, en zijn huilerige appjes las, verstuurd met de telefoon van een vriend. Wat of hij nu doen moest? ‘Aangifte’ ried ik hem aan, want ik heb zelf meermaals met dit bijltje gehakt. ‘Komt goed, ze laten je echt Nederland wel weer in’. Maar nee, dat was niet zijn voornaamste zorg. ‘Ik zit hier nog drie dagen zonder telefoon!’ kermde hij. ‘Wat moet ik dan dóen?’ Ik slikte het keramiekmuseum nog net op tijd in. Hij moest het zelf maar uitzoeken, hij is tenslotte 19. ‘Misschien gaat hij nu wel een mooi boek lezen!’ opperde huisgenoot P. romantisch. Hahaha! Drie dagen later was mijn kuiken weer thuis. Ja, het was heerlijk geweest, behalve die beroving dan. À propos: ‘Het viel best mee zonder telefoon. Ik ben naar een boekwinkel gegaan, en ik heb daar iets gekocht. En ik vond het best leuk!’‘Ja?! Echt?!’ hijgden P. en ik synchroon. Mijn zoon opende zijn reistas en trok een boekje tevoorschijn. We gristen het uit zijn hand.Sudoku’s.‘Echt best leuk!’ glunderde mijn zoon.</p>]]></description>
      <guid>https://www.volkskrant.nl/columns-opinie/mijn-jongste-zat-3-dagen-zonder-telefoon-misschien-leest-hij-wel-een-boek-opperde-huisgenoot-p-hahaha~bb6202f7/</guid>
      <pubDate>Mon, 28 Aug 2023 00:00:00 +00:00</pubDate>
    </item>
    <item>
      <title><![CDATA[Wie streeft naar gelijkheid moet de vrouwelijke uitgang van beroepen (fotografe, docente) juist niet wegmoffelen]]></title>
      <description><![CDATA[<p>Het komt niet vaak voor dat ik een recente Nederlandse roman in één ruk uitlees, dus ik werd blij verrast door Luister van Sacha Bronwasser. Een tikje vaag-pretentieus is het boek hier en daar wel, met ‘borduurdraden in het weefsel van de tijd’ enzo, maar daar kun je overheen lezen. Er blijft een heerlijk, spannend verhaal over, vol dreigend onheil: de door angsten bezeten jonge vader Philippe, de charismatische, dwingende kunstdocente Flo en de kwetsbare studente Marie die na een onverkwikkelijke ervaring met Flo wegvlucht uit Nederland en au pair wordt in het (prachtig beschreven) Parijs van de jaren tachtig. Ik moest meteen denken aan Au pair (1989) van W.F. Hermans. Dat was, zeker voor Hermans’ doen, een verbazend slecht en saai boek, over de Nederlandse au pair Paulina, die voornamelijk zichzelf telkens naakt bekijkt in haar Parijse badkamerspiegel. Verder kan ik me er alleen nog van herinneren dat Hermans in Au pair het woord ‘mange-tout’ abusievelijk vertaalt als ‘sperzieboon’ terwijl het in werkelijkheid om een peultje gaat. (‘mange tout’ betekent letterlijk ‘eet alles’: je kunt niet alleen de erwtjes binnenin eten, maar ook de schil. Vandaar.) Over de auteurSchrijfster Sylvia Witteman bespreekt elk weekeinde een boek dat haar is opgevallen. Maar even terug naar Luister. De roman is zo trefzeker en beeldend geweven binnen een stramien van controleerbare historische gebeurtenissen (de terroristische aanslagen in Parijs) dat ik geruime tijd geloofde dat een en ander volkomen autobiografisch was, echt gebeurd dus. Ik ging al googlend op zoek naar bewijs, en dacht het zelfs te hebben gevonden: er bestaat echt een fotografe die Florence Da Silva heet, maar tot mijn teleurstelling bleek dat toeval. Nou ja, in wezen is natuurlijk elke roman tot op zekere hoogte autobiografisch, want de inhoud komt uit het hoofd van de schrijver; in dit geval ook zeer herkenbare jaren-tachtig-herinneringen als ‘De eerste keer dat ik bij een klasgenoot eet gaan we na de bladerdeegquiche uit de Allerhande met elkaar naar bed op zijn matras dat op pallets op de grond ligt’. Toen ik het boek uit had las ik her en der wat recensies, en stuitte op iets grappigs. Gerwin van der Werf, recensent van Trouw, had Luister lovend besproken. Terecht. Alleen: in zijn lezende hoofd was de mysterieuze kunstdocente en fotografe Flo geen vrouw maar een man geworden. Die arme Van der Werf moest in zijn volgende rubriek diep door het stof. ‘Ik schrok ervan. Een dominante docent die macht misbruikt moet wel een man zijn… heb ik een joekel van een genderbias?’ Hij had natuurlijk slordig gelezen. Ja ‘Florence’ kan ook een jongensnaam zijn en zeker maakt het personage een wat genderdiffuse indruk, maar er is toch al gauw sprake van een groen fluwelen jurk, een ‘grote zus’-gevoel bij Marie, en tal van andere duidelijke aanwijzingen dat Flo een vrouw is. Wat misschien een rol speelde bij Van der Werfs confusie: Bronwasser gebruikt consequent de mannelijke beroepsuitgangen, en noemt Flo dus ‘fotograaf’ en ‘docent’. Doet ze dat expres, om de lezer op het verkeerde been te zetten? (Mulisch deed iets dergelijks in Twee vrouwen, uit 1975.) Of heeft ze zich laten meeslepen door een (hinderlijk) modeverschijnsel? Veel mensen geloven dat het schrappen van vrouwelijke beroepsuitgangen (docente, fotografe, loodgietster) nuttig en nodig is in het streven naar de gelijkheid van seksen. Ik, op mijn beurt, denk dat zoiets niet alleen averechts werkt (wie streeft naar gelijkheid moet juist laten zien dat er ook vrouwen zijn die schrijven, fotograferen en lood gieten, en dus niet de vrouwelijke uitgang wegmoffelen) maar, zie boven, ook zeer verwarrend. Ik had Sacha Bronwasser willen mailen om haar te vragen wat haar bedoeling was geweest. Maar helaas, dat durfde ik niet.</p>]]></description>
      <guid>https://www.volkskrant.nl/boeken/wie-streeft-naar-gelijkheid-moet-de-vrouwelijke-uitgang-van-beroepen-fotografe-docente-juist-niet-wegmoffelen~bc5132da/</guid>
      <pubDate>Fri, 25 Aug 2023 00:00:00 +00:00</pubDate>
    </item>
    <item>
      <title><![CDATA[Daar suisde ik 45 jaar terug in de tijd: voor het eerst naar de middelbare school!]]></title>
      <description><![CDATA[<p>Bij de Hema stond een meisje over de schoolspullen gebogen. Ze was een jaar of elf, spichtig van postuur, met felrode, opgewonden blosjes, die schattig vloekten bij haar rossige haar. Ze betastte een pluizig, lila etui. ‘Deze, pap, oké? Pap?’ zei ze tegen de man naast haar. Hij was bezig met zijn telefoon en knikte afwezig. Het meisje wierp haar buit in het winkelmandje, en keek op haar eigen telefoon, in een zuurstokroze hoesje. ‘Een geodriehoek’ las ze van haar scherm. ‘Pap? Ik moet een geodriehoek. En een passer.’ Over de auteurSylvia Witteman schrijft voor de Volkskrant columns over het dagelijks leven. Daar suisde ik 45 jaar terug in de tijd. Ik was toen even oud als dat meisje nu, en eveneens bezig met de aanschaf van schoolspullen. Niet mijn vader, maar mijn moeder was mee, want zo ging dat toen nog. Een en ander vond plaats bij de Haarlemse V&amp;D, en ik was even opgewonden als dat rossige meisje. Voor het eerst naar de middelbare school! Ook ik kreeg een geodriehoek, een raadselachtig voorwerp dat een schaduw wierp over mijn voorpret. Met letters kon ik uitstekend uit de voeten, maar met cijfers helemaal niet. Er stonden maar 7 letters op die geodriehoek (de merknaam ARISTO) en verder een heleboel gemene, kleine rotcijfertjes. De passer, die ik ook kreeg, beviel me al beter. Thuis haalde ik hem uit zijn etui, en trok er moeiteloos een volmaakte cirkel mee. Kijk eens aan, dat had ik hem toch maar gelapt! Wie weet kon ik met het behendig hanteren van die passer alles maskeren wat ik niet begreep van die geodriehoek, op de nieuwe school. Ik stopte die smetteloze schoolspullen in die duchtig naar nieuw leder ruikende schooltas (met blinkende gespjes) en hoopte er maar het beste van. Ten onrechte, zo bleek algauw. Bij de allereerste wiskundeles gingen we al aan de slag met die ondoorgrondelijke geodriehoek. Gespannen wachtte ik op de introductie van de passer, maar die kwam niet. Thuis, na de eerste schooldag, trok ik, in plaats van mijn huiswerk te maken, bedroefd cirkels. Na een week was ik mijn eerste geodriehoek al kwijtgeraakt. Er zouden er nog vele volgen. Gelukkig kon je makkelijk een nieuwe jatten bij V&amp;D. Dingen jatten bij V&amp;D was sowieso aantrekkelijker dan het bijwonen van de wiskundeles, net als Space Invaders spelen bij ‘het gokhol’ aan de Botermarkt. In de schaarse lessen die ik wél bijwoonde, kwam die passer niet aan bod. Nooit. Uit balorigheid prikte ik er uiteindelijk een gaatje mee in de rug van mijn hand, en liet er inkt in lopen uit mijn vulpen.Je ziet het nog steeds.</p>]]></description>
      <guid>https://www.volkskrant.nl/columns-opinie/daar-suisde-ik-45-jaar-terug-in-de-tijd-voor-het-eerst-naar-de-middelbare-school~b03e8d4b/</guid>
      <pubDate>Mon, 21 Aug 2023 00:00:00 +00:00</pubDate>
    </item>
  </channel>
</rss>
