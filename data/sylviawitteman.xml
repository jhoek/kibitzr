<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[‘Gisteren moest er iemand víjf bomen hebben. Een Duitser, hè? Dan krijg je dat’]]></title>
      <description><![CDATA[<p>Op de hoek van mijn straat staat een paaltje met daarop een bordje: ‘Lever hier uw kerstboom in’. Het leek me wat voorbarig, maar misschien wilde de gemeentereiniging er vanaf zijn, om de rest van de maand ongestoord rond hun eigen boom te kunnen hangen. (De kerstboom van de gemeentereiniging hangt vol kleine, zilveren vuilniszakjes, bezempjes, ratjes en meeuwtjes, met een piek in de vorm van een reiger.) De opvattingen over de houdbaarheid van zo’n  afgezaagde boom in je huis lopen trouwens nogal uiteen. Ik heb een stel gekend, twee vrouwen, die half november (want dan had je er ‘lekker lang plezier van’) al twéé bomen naar hun huiskamer sleepten, want ze bezaten zo veel versieringen dat ze die in één boom niet kwijt konden. Die bomen lieten ze tot half januari staan, twee volle maanden dus. Die naalden vielen natuurlijk uit; op het laatst zag je het vrijwel kale skelet van dat erbarmelijke boslijk tussen die overdaad aan glimmende ballen en slingers doorschemeren (dit was ver vóór de tijd van lollige boom-ornamenten in de vorm van halve avocado’s, hotdogs, vibrators en badeendjes; ja, zelfs die moddervette Coca-Cola-kerstman had je hier toen nog niet, met zijn ellendige rendieren. Mooie tijden.) Zelf wil ik het liefst helemaal geen boom, maar elk jaar weer sleept huisgenoot P. zo’n kolossale spar de trap op, die hier vervolgens wekenlang gaat staan zieltogen. Omdat de duivel niet graag alléén in de hel is, ging ik gisteren bij zo’n kerstbomenstal staan kijken hoe mijn  stadgenoten moeizaam zo’n woudreus in hun achterbak probeerden te worstelen. De verkoper, een stoppelig Oostbloktype met zware wallen onder de ogen stond juist lusteloos het condoom van een bifiworstje te stropen, toen er een jonge blonde vrouw uit een Birò stapte, zo’n piepklein stadsautootje dat evengoed 18 mille kost. ‘Hee maat’, zei de vrouw tegen de verkoper. ‘Ik moet er drie hebben. Een grote voor m’n man, een medium voor mij, en een kleintje voor Xavi. Xaaf is 5, dus doe maar zóiets.’ Ze wees ergens ter hoogte van haar  heup, en vervolgde: ‘Zet jij ze voor me klaar? Top! Dan komt Mitch ze eind van de middag halen. Werk ze!’ En weg was ze weer, in dat autootje. ‘Drie bomen!’, riep ik verbaasd. ‘Dat is de zoveelste al’, hoestte de verkoper. ‘Gisteren moest er iemand víjf bomen hebben. Een Duitser, hè? Dan krijg je dat.’ Terwijl ik me vruchteloos afvroeg waarom juist een Duitser vijf kerstbomen zou willen hebben, nam hij een hap van het worstje, haalde zijn schouders op en sprak, volkomen terecht: ‘Nou ja. Handel is handel.’</p>]]></description>
      <guid>https://www.volkskrant.nl/columns-van-de-dag/gisteren-moest-er-iemand-vijf-bomen-hebben-een-duitser-he-dan-krijg-je-dat~bcf14f9b/</guid>
      <pubDate>Mon, 9 Dec 2024 00:00:00 +0100</pubDate>
    </item>
    <item>
      <title><![CDATA[Zo’n terracotta Dille &amp; Kamille-vaasje, daar kan toch geen heibel van komen?]]></title>
      <description><![CDATA[<p>Omdat ik nieuwe theedoeken moest hebben stapte ik een filiaal van Dille &amp; Kamille binnen, een ideale winkel voor mensen die prijs stellen op huishoudelijke voorwerpen van ongebleekt katoen, gerecycled glas, biologisch riet en andere ’natuurlijke eenvoud’ in vijftig tinten beige: vrouwen, dus. Het was de dag voor Sinterklaas en druk in de winkel. Naast me stond een tengere vrouw van een jaar of 40 zuchtend een terracotta vaasje  van alle kanten te bekijken, waarbij ze telkens haar lange haar geagiteerd achter haar oren streek. ‘Wat denk jij?’, vroeg de vrouw terwijl ze zich naar me omdraaide. ‘Is dit wat? Als cadeautje? Jezus, ik weet het echt niet meer, hoor...’ ‘Ik vind het wel een leuk vaasje’, zei ik. De vrouw knikte aarzelend. ‘Weet je wat het is’, hernam ze. ‘Wij vieren Sinterklaas dus altijd samen met het gezin van mijn zus. En nou had ik dus twee jaar geleden haar jongste dochter getrokken, en die is bang voor spinnen. 10 was ze toen. Dus ik heb een levensgrote spin voor haar geknutseld, een lege colafles helemaal bekleed met zwarte wol, en met van die oogjes. Superleuk... maar joh, dat viel helemaal verkeerd. Gegíld heeft dat arme kind. Nachten niet geslapen van angst. Ja, dat had ik helemaal verkeerd ingeschat... zo stom...’ Ze beet op haar lip. ‘En vorig jaar trok ik dus de óúdste dochter van mijn zus. 14, 15, zoiets. Echt zo’n puber, en vooral ontzettend moeilijk met eten. Dit lust ze niet, dat lust ze niet, altijd de helft laten staan... nou ja, dus ik dacht: leuk voor een surprise. Dus ik had een enorme kom pap gemaakt, van die ouderwetse rijstepap, weet je wel, met onderin het cadeautje, en een gedicht erbij dat ze voortaan haar bordje moet leegeten...’ Ze beet weer even op haar lip. ‘Nou, en dat viel óók helemaal verkeerd’, zuchtte ze. ‘Ze is huilend naar haar kamer gerend. De sfeer totaal verpest natuurlijk... en toen bleek ze een paar weken later een díjk van een eetstoornis te hebben. Ze is nog opgenomen geweest en alles. Het gaat nu wel weer, maar...’ Ze schudde haar hoofd. ‘En nu heb ik mijn zus zélf getrokken’, vervolgde ze. ‘Een schat van een mens, maar ze heeft een heleboel issues. Een beroerd huwelijk, ze drinkt te veel en ze loopt de deur plat bij de botoxboer. Maar ja, ik wil het dit jaar nu écht gezellig houden, dat snap je. Dus...’ Ze hield het vaasje omhoog. ‘Zo’n vaasje, daar kan toch geen heibel van komen?’, vroeg ze aarzelend. Ik heb maar nee gezegd, al weet je ’t nooit.</p>]]></description>
      <guid>https://www.volkskrant.nl/columns-van-de-dag/zo-n-terracotta-dille-kamille-vaasje-daar-kan-toch-geen-heibel-van-komen~b860ce5d/</guid>
      <pubDate>Wed, 4 Dec 2024 00:00:00 +0100</pubDate>
    </item>
    <item>
      <title><![CDATA[Die peperdure, loodzware biljarttafel wordt nu al tien jaar intensief gebruikt om de was op te vouwen]]></title>
      <description><![CDATA[<p>Wat heb ik Sinterklaas vaak verwenst, met zijn ellendige Pieten en dat klotepaard (ja, vooral toen diens naam van ‘Amerigo’ werd veranderd in dat uiterst melige ‘Ozosnel’. In mijn jeugd had het paard van Sinterklaas trouwens  geen naam. Die heeft hij ook helemaal niet nodig, want er is er maar één paard van Sinterklaas. De prins van Doornroosje, bijvoorbeeld, heeft ook geen naam, net als de Smurfin en Mary Servaes.) Sinterklaas is leuk zolang je kinderen nog niet doorhebben wiens hand de pepernoten strooit. Sinterklaas is nog steeds leuk als de oudste kinderen in het complot betrokken worden, ten gunste van hun gelovige broertjes en zusjes. En Sinterklaas is nog steeds best  leuk wanneer je kinderen slome tieners zijn, die hun gedichtjes last minute door ChatGPT laten ophoesten, en elkaar dan stompend verdringen bij de printer terwijl hun zus al dreigend ‘Daaaaar wordt aan de deur geklopt’ zit te galmen achter de piano. Maar zeg nou zelf: hoeveel sjaals, sloffen en scooterhelmen heeft een mens nodig? ‘Je hebt gelijk. Laten we de kinderen dan dit jaar eens iets echt moois geven. Een poolbiljart, bijvoorbeeld!’ Dit zijn niet mijn woorden, hè? Maar dat biljart kwám er. Peperduur, loodzwaar, al die trappen op, helemaal naar zolder, waar het nu al tien jaar intensief gebruikt wordt als tafel om de was op te vouwen. Handig! Een jaar of drie (vijf, zeven) geleden opperde ik voor het eerst  voorzichtig om Sinterklaas niet meer zo uitgebreid te vieren.  Ik haalde het klimaat erbij, en de holle hebzucht van de middenstand. En vooral de hoofdpijn die ik kreeg als iemand mijn vlekkeloze, gruwelijk arbeidsintensieve gedichten slordig voordroeg, zonder op het metrum te letten. ‘Ja, maar dat is niet eerlijk’ zei huisgenoot P. toen. ‘De jongste heeft dan in zijn leven minder sinterklaasfeesten meegemaakt dan de andere twee’. Waarop mijn dochter (de oudste) schrander opmerkte dat zulks niet op te lossen valt, al vieren we tezamen Sinterklaas tot onze dood. Dus bleef ik jarenlang sjaals, sloffen, en scooterhelmen aanschaffen en gedichten schrijven (‘Sonnetten rollen weer als parels van mijn toetsen/ Wat jammer dat ik nog moet schrijven voor de krant/ sprak Sint. En dat mijn versje nu verzandt/ Tussen de koffie en het tandenpoetsen’). ‘Nou, wat doen we met Sinterklaas?’, vroeg ik vorige week. De reacties waren lauw. De een had tentamens, de ander een tijdrovende amourette, een derde moest die avond werken. En daar viel, eindelijk, het verlossende ‘laten we maar een jaartje overslaan.’ Sindsdien schieten mij voor iedereen de heerlijkste, origineelste cadeautjes te binnen, en de prachtigste gedichten. Spijt. Als haren op mijn hoofd. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/die-peperdure-loodzware-biljarttafel-wordt-nu-al-tien-jaar-intensief-gebruikt-om-de-was-op-te-vouwen~b9d59105/</guid>
      <pubDate>Mon, 2 Dec 2024 00:00:00 +0100</pubDate>
    </item>
    <item>
      <title><![CDATA[Ik las ‘Een revolverschot’ van Virginie Loveling achter elkaar uit, tot diep in de nacht]]></title>
      <description><![CDATA[<p>Ik ken iemand die ‘alleen nog boeken van vrouwen leest’, omdat ze in haar jeugd ‘een canon van mannelijke schrijvers kreeg opgedrongen’. Zelf doe ik aan dergelijke flauwekul niet mee; ik lees gewoon alles wat ik in handen krijg. Als het een fijn boek is lees ik het uit, en als het me niet bevalt stop ik ermee; een simpele en prettige gang van zaken. Bij het – immer likkebaardend – grasduinen op DBNL stuitte ik op Een revolverschot (1911) van de Vlaamse Virginie Loveling. De titel deed een goedkope detective vermoeden, en die naam, Virginie Loveling, klonk verzonnen, als een vrouwelijke sidekick van James Bond. Maar het bleek toch echt haar eigen naam, sterker nog, zij bleek een tante van Cyriel Buysse, die ik hoog heb zitten. Nóg sterker, ze bleek in haar tijd zeer beroemd; ze is alleen niet in ‘de canon’ terechtgekomen, wat toch wel te denken geeft (zie boven). Dat Revolverschot bleek recht in de roos. Het verhaal speelt in Vroden, een klein, gemoedelijk dorpje in Oost-Vlaanderen, waar de tamelijk rijke zusjes Marie en Georgine, notarisdochters,  samen wonen na de dood van hun ouders. Georgine is 20, voluptueus en mooi, Marie is al 30 (wat in 1911 als stokoud gold), mager, ‘lelijk’ en over dat alles nogal wanhopig: zal ze ooit nog trouwen? Marie en Georgine heten eigenlijk Santander.  Ze zijn in de verte van Spaanse afkomst en hebben zelf nog steeds ‘Spaanse oogen vol vuur en zonnegloed’, maar hun achternaam wordt door de dorpelingen verbasterd tot ‘Sanders’, ‘omdat buitenlieden gaarne familienamen verminken’, aldus de burgemeester. ‘Er zijn  hier menschen die adellijke, Spaansch-klinkende namen dragen: de Compostello, men heet ze ‘Pompegestel.’ Een boertig volkje dus, getuige ook de scène die plaatsvindt bij de ‘bascuul’, de weegschaal waarmee jaarlijks niet alleen de aardappeloogst wordt gewogen, maar ook de dorpelingen zelf, bij wijze van wedstrijd: hoe zwaarder, hoe beter. Marie, de oudste notarisdochter, blijkt ‘te mager om met brood gegeten te worden’. Vervolgens gaat de dochter van een pachter op de weegschaal: ze kan niet verkroppen dat ze lichter blijkt dan een van de ‘dorpsjuffrouwen’ en verdedigt zich: ‘’t is dat gij zwaarder van beendergestel zijt dan ik. ’t Zijn de beenderen die wegen; bij mij is ’t al vleesch,’ wat niemand tegensprak noch beaamde, terwijl zij, zijds neerkijkend, eens in haar eigen bovenarm kneep.’ Dan is de vrouw van ‘de Rijke Boer’ aan de beurt, die 82 kilo blijkt te wegen. ‘Ha, moeder, ge zijt er vier verzwaard sedert verleden jaar, dat begint te tellen’ pochte haar echtgenoot.’ Maar daar is, tot slot, Georgine, de mooie jonge notarisdochter. ‘Een hoerageroep ging op, terwijl Georgine, vrij vlug voor haar lijvigheid, van de weegplaat wipte. Vierentachtig! Vierentachtig!’ ‘Moeder, ge zijt af! Primus af! verweet haar, zelf teleurgesteld, maar recht latend weervaren wien recht toekwam, luidruchtig schaterend, de Rijke Boer.’ De omstanders noemen Georgine bewonderend ‘een vrouwmensch als een fort’ en ‘een deurgat vol’. Al die pastorale gezelligheid kan natuurlijk niet blijven duren, getuige de titel. En ja hoor, de notarisdochters worden allebei verliefd op Luc Hancq, de jonge, knappe, alom geliefde ‘muziekmeester’ van het dorp.  ‘Och, waar Luc Hancq is, mag men zeggen dat de vreugd mede aanzit’, aldus de burgemeester. Zijn vrouw moet erom lachen: ‘Luc, Luc Hancq, het klinkt als iemand die den hik heeft’ en zij proestte ’t weder uit.’ Luc laat zich de oplaaiende Spaanse passie van beide vrouwen genoeglijk aanleunen, tot de dames erachter komen dat ze allebei belazerd worden. Hoe dat afliep las ik achter elkaar uit, tot diep in de nacht. Die canon, hè? Daar moet maar héél gauw iemand plaatsmaken voor Virginie Loveling.</p>]]></description>
      <guid>https://www.volkskrant.nl/boeken/ik-las-een-revolverschot-van-virginie-loveling-achter-elkaar-uit-tot-diep-in-de-nacht~b744ad41/</guid>
      <pubDate>Fri, 29 Nov 2024 00:00:00 +0100</pubDate>
    </item>
    <item>
      <title><![CDATA[Nu moest ik dus gaan ingrijpen, bedacht ik, maar hoe dan – I’m a writer, not a fighter]]></title>
      <description><![CDATA[<p>Ik liep door zo’n buurt waar men een eeuw geleden de arbeiders poogde te verheffen. De ene helft van die verheven arbeiders is inmiddels naar Purmerend en Almere vertrokken om plaats te maken voor drie-keer-modaal-stelletjes met dure kinderwagens; de andere helft van die arbeiders woont er nog steeds, dat wil zeggen, hun (achter)kleinkinderen, die trouwens allang geen arbeiders meer zijn, maar kapsters, zorgpersoneel of uitbaters van een matrassenpaleis. Een gezellige buurt, kortom, vooral bij mooi weer; maar nu druilde het uit een lijkgrauwe hemel  en J.C. Bloem drensde in mijn hoofd: ‘Het regent en het is november/ Weer keert het najaar en belaagt/ Het hart dat droef maar steeds gewender/ Zijn heimelijke pijnen draagt’, et cetera. Kortom, de thuisblijvers kregen weer groot gelijk. Juist wilde ik op mijn druipende fiets stappen toen er een deur openging en een vrouw naar buiten stapte. Ze was jong en voluptueus, met lange, zwarte krullen. Ze zag eruit als het Zigeunermeisje van Torino, u weet wel, met die rode omslagdoek, poppenwimpers en zwoegende boezem, smakelijk smeulende kitsch uit de jaren zestig; alleen droeg dít meisje een dikke jas, want het regende en het was november. Vanonder een caféluifel kwam er een man aanlopen, begin 40 en breed als een dokwerker. Hij pakte de vrouw bij haar schouder en sprak op hoge toon: ‘Nou is het godverdomme afgelopen. Je gaat gewoon mee’. Geschrokken keek ik toe. ‘Laat me los!’, riep de vrouw, geheel volgens het boekje. Ze schudde de man van zich af en liep door, maar hij haalde haar in en riep: ‘Nee, jij gaat nu gewoon met mij mee. Klaar.’ Nu moest ik dus gaan ingrijpen, bedacht ik, maar hoe dan, I’m a writer, not a fighter, toen er, goddank, een jongen uit de slagerij naar buiten kwam die zich vóór de vrouw opstelde en haar belager kalm toevoegde: ‘Laat dat meissie met rust’. ‘Bemoei je met je eigen zaken’ antwoordde de dokwerker. De jongen herhaalde, nog steeds bedaard: ‘Laat dat meissie met rust.’ Hij had wel lef, want hij was een stuk tengerder dan die andere vent. Er kwamen steeds meer mensen aanlopen om het opstootje gade te slaan. Het meisje wachtte met doffe blik af. De dokwerker greep haar nogmaals bij de schouder, maar de jongen duwde hem weg en zei, nu iets dreigender: ‘Laat. Dat. Meissie. Met. Rust’. Nu gaan ze knokken, dacht ik, maar nee, dat doen ze alleen in films. De dokwerker liet zijn hand zakken, en sprak, met gebroken stem: ‘Dat is geen meissie. Dat is mijn vrouw.’ En hij droop af, de regen in. Het was nog steeds november. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/nu-moest-ik-dus-gaan-ingrijpen-bedacht-ik-maar-hoe-dan-i-m-a-writer-not-a-fighter~b7fd28d5/</guid>
      <pubDate>Wed, 27 Nov 2024 00:00:00 +0100</pubDate>
    </item>
    <item>
      <title><![CDATA[Bakzeil, of een frisse neus, of het bloed onder mijn nagels vandaan. Dát haal je. Maar geen nieuwe jas. Die kóóp je]]></title>
      <description><![CDATA[<p>Het regende, de tram liet op zich wachten, en intussen probeerde ik kauwgum van mijn schoen te verwijderen met een Febo-servetje, wat niet lukte. Naast mij stond een knappe jongen van een jaar of 18, met donker, stug haar, waar ergens in zijn voorgeslacht de wind uit de Balkan doorheen geruist had. Hij nam juist zijn telefoon op. ‘Ha mam’, sprak hij gelaten. (...) ‘In de stad’ (...) Ik heb een nieuwe jas gehaald.’ ‘Gekócht, zul je bedoelen’, mopperde ik zachtjes. Mijn eigen zoons praten ook zo en ik erger me daar dood aan. Als ze een nieuwe jas, schoenen, ja, zelfs een telefoon of horloge gaan kopen, van geld waarvoor ze hard hebben gewerkt, noemen ze het ‘halen’, alsof het een pak melk betreft. Het klinkt ontzettend patserig, alsof ze zwemmen in het geld, quod non. ‘Niks halen’, roep ik dan. ‘Halen, ja, de koekoek. Of bakzeil, of een frisse neus, of het bloed onder mijn nagels vandaan. Dát haal je. Maar geen nieuwe jas. Die kóóp je.’ ‘Ja, een soort parka’, zei de jongen, terwijl hij liefdevol over zijn nieuwe jas streek. ‘Zwart. Een goeie deal. Nou, mam, zie je later, ik....’ (...) ‘Wat? Ehm...’ Ik zag hem paniekerig nadenken, met zijn mooie kop. ‘120 euro’, blufte hij. ‘Echt een héle goeie deal.’ Ik wierp een blik op de jas. Die was van een bekend merk, met dons gevoerd, en moest 4- à 500 euro gekost hebben. Ik weet dat, omdat mijn kinderen hun hele jeugd om die jassen hebben gezeurd. Ik heb niks tegen smijten met geld, indien voorradig, maar ik trek de grens bij kleren van een zogenaamd ‘goed merk’ waarvoor je je blauw betaalt om erbij te lopen als een reclamezuil. ‘Bij H&amp;M koop je precies dezelfde voor een kwart van de prijs’, zei ik dan altijd. ‘Trouwens, er hangt hier nog een prima jas waar neef David uit is gegroeid. Wat nou, verkeerde kleur? Wat is er verkeerd aan rood?!’ Mijn kinderen hebben me intens geminacht en vervloekt, maar ik hield voet bij stuk. Ze zijn nu volwassen en mogen het zelf uitzoeken,  maar de Balkanjongen blijkbaar niet. ‘Mam. Please’,  zei de jongen. Gegeneerd keek hij om zich heen. ‘Oké, oké’, zuchtte hij, en richtte de camera van zijn telefoon op zijn nieuwe jas. ‘Mooi toch?’, vervolgde hij. ‘Lekker warm ook.’(...) ‘Wat?! Nee, dat is geen plastic! Dat is, hoe heet die stof ook alweer. Jezus, mam, ik mag toch zelf wel weten wat ik van mijn eigen verdiende.... Mam! ik moet gaan, daar is mijn tram!’ De tram, daarentegen, was in geen velden of wegen te bekennen.</p>]]></description>
      <guid>https://www.volkskrant.nl/columns-van-de-dag/bakzeil-of-een-frisse-neus-of-het-bloed-onder-mijn-nagels-vandaan-dat-haal-je-maar-geen-nieuwe-jas-die-koop-je~b92ab6f6/</guid>
      <pubDate>Mon, 25 Nov 2024 00:00:00 +0100</pubDate>
    </item>
    <item>
      <title><![CDATA[Daar openbaarde zich tussen het vuilnis, als een Mariaverschijning, een glanzend, mahoniehouten bureautje]]></title>
      <description><![CDATA[<p>Zoals een stadsreiger precies weet bij welke viskraam hij moet zijn voor de lekkerste koppen en graten, zo weet ik van de meeste straatbibliotheekjes wel of er wat  te halen valt. Vooral in welvarende, rustige buurten kun je vaak een mooie slag slaan, want daar wonen veel leeslustige oude mensen. Zodra die het loodje leggen belandt de inhoud van hun boekenkast op straat. De een zijn dood is de ander zijn complete oeuvre van Lou de Jong. Daar stond ik, in de Rivierenbuurt, verlekkerd in zo’n kastje te graaien. Kijk, een hele plank Vestdijkjes, waarvan ik er zeker drie nog niet had. Waarom had ik nou geen tas of niks meegenomen?  Naast het kastje, aan de stoeprand, stond een wat grof vuil klaar om opgehaald te worden, het was dinsdagochtend. Misschien zat daar een leeg doosje of zo tussen? Ik trok een oud, zeiknat matras opzij, en daar openbaarde zich, als een Mariaverschijning tussen de herfstbladeren, een glanzend, mahoniehouten bureautje. Art déco. In onberispelijke staat. Het rook naar boenwas. Hijgend van hebzucht trok ik een paar laatjes open.  Kijk die snoezige koperen knopjes nou! Wie doet er zoiets weg? En, belangrijker: hoe kreeg ik die schat mee naar huis? Huisgenoot P bellen, of een van mijn kinderen, of ze het met de auto wilden komen halen? Maar ik hoorde hun schampere lachjes al. ‘Sta je weer in het vuilnis te graaien? We hebben al zo veel ouwe troep! Trouwens, ik zit in een vergadering/voor een deadline/te wachten op een bezorgpizza. Zoek het zelf maar uit.’ In mijn hoofd scrolde ik langs vrienden en kennissen. Was er nou niet één bij met tijd, en een auto? (antwoord: nee. Men heeft óf tijd, óf een auto.) Terwijl ik piekerend heen en weer drentelde stopte er een vuilwit bestelbusje (een ‘pedobusje’, in de volksmond). Er stapten twee kwieke mannen uit van een jaar of 30, de een in spijkerbroek en trui, de andere in een overall. Hun conversatie ging over ene Kelly, voor wie de overall-drager amoureuze belangstelling had: ‘Een schat van een meid, toch? En alles erop en eraan.’ ‘Ja, een lieve meid, maar ze heeft d’r doos niet met pissen versleten’, sprak de ander hoofdschuddend. En, meteen erachteraan, wijzend: ‘Hier. Handel.’ Toen ging alles heel snel: ze grepen samen het bureautje, míjn bureautje bij zijn snoezige lurfjes, tilden hem het pedobusje in en verdwenen de hoek om. Met lede ogen keek ik ze na. Verslagen door twee mannen met tijd én een auto! Ik heb de Vestdijkjes ook maar laten liggen. We hebben al zo véél ouwe troep.</p>]]></description>
      <guid>https://www.volkskrant.nl/columns-van-de-dag/daar-openbaarde-zich-tussen-het-vuilnis-als-een-mariaverschijning-een-glanzend-mahoniehouten-bureautje~bda2eb5b/</guid>
      <pubDate>Wed, 20 Nov 2024 00:00:00 +0100</pubDate>
    </item>
    <item>
      <title><![CDATA[Ongetwijfeld is László geen masseur, maar ‘masseur’, waarbij een aantrekkelijk uiterlijk tot aanbeveling strekt]]></title>
      <description><![CDATA[<p>Bij de ingang van de supermarkt staat al heel lang een oude, sjofele fiets. Aan het stuur hangt een mapje van doorzichtig plastic, met daarin een vel papier waarop in grote letters geprint staat: ‘MASSEUR, 24/7 days,  1.75 m.  65 kg, 28 years’, plus een telefoonnummer en een Hongaarse naam: László. De advertentie is, evenals die fiets, verloederd door weer en wind. Elke keer dat ik erlangs loop, denk ik even aan László. Ik krijg hem niet helemaal voor de geest; hij is niet groot, wel slank, en 28, meer komen we niet over hem  te weten. Hoewel, 28 kan hij niet (meer) zijn, want die advertentie hangt er al jaren. Misschien heeft László trouwens al een paar jaartjes van zijn leeftijd afgejokt toen hij dat papier ophing. Misschien heeft hij zijn lengte ook wat opgeschroefd en zijn gewicht een paar kilootjes verlaagd. Ongetwijfeld is hij geen masseur, maar ‘masseur’, een beroep waarbij een aantrekkelijk uiterlijk tot aanbeveling strekt. Aan een foto heeft hij zich niet gewaagd, dus oogverblindend mooi is hij waarschijnlijk niet. Arme László. Zou hij veel klanten trekken? Wie dan? Vieze oude mannetjes, ongetwijfeld.  En wat doet hij de rest van de dag? Videobellen met zijn moeder in Püspökladány, waarbij hij er zorgvuldig op let dat de treurigste details van zijn huurkamertje niet in beeld komen: de gerafelde Spongebob-handdoek, de vergeelde vitrages, de lege pot oploskoffie in de vensterbank. Ik had nog nooit iemand een blik op die schamele advertentie zien werpen, maar gisteren was het toch zover. Twee meisjes van een jaar of 15, fris blozend in de herfstkou, stonden naast het fietsenrek hun zojuist gekochte lekkers naar binnen te werken, de één een chocoladebroodje en de ander een donut. Een kluitje duiven wachtte hoopvol aan hun voeten. ‘Hee!’, riep het donutmeisje. ‘Dit is écht wel cool voor Ambers verjaardag! Een massage! Ze is superdol op van die wellness-dingen!’ Het andere meisje knikte aarzelend. ‘Er staat niet bij wat het kost’, zei ze. Samen bekeken ze de advertentie. ‘Ik denk dat het best wel meevalt’, concludeerde het donutmeisje, waarschijnlijk terecht. ‘50 euro of zo? En we doen het met zijn, even kijken, Jasmijn, Sara, Femke, Manisha, Anouk... Dilara.. o, en Kim. En jij en ik.’ Ze telde mee op haar vingers. ‘Met zijn negenen!’, zei ze blij. ‘Dan is 50 euro helemaal prima. En als het goedkoper is doen we er nog een lekkere fles massageolie bij!’ Ze maakte een foto van de voddige advertentie. ‘Ik ga na school meteen bellen’, riep ze vrolijk. ‘Je wordt maar één keer 16!’ László, doe je best. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/ongetwijfeld-is-laszlo-geen-masseur-maar-masseur-waarbij-een-aantrekkelijk-uiterlijk-tot-aanbeveling-strekt~bce2b4e3/</guid>
      <pubDate>Mon, 18 Nov 2024 00:00:00 +0100</pubDate>
    </item>
    <item>
      <title><![CDATA[Marcellus Emants is bepaald geen lachebekje; het is allemaal noodlot, teleurstelling, gefnuikte passie en ondergang]]></title>
      <description><![CDATA[<p>De e-reader heeft, behalve veel voordelen, ook een nadeel: je kunt niet zien hoe dik het boek is dat je van plan bent te gaan lezen. Zo belandde ik in een enorme pil van Emants, Inwijding (1900) geheten, twee delen, samen zo’n 900 pagina’s. Marcellus Emants is bepaald geen lachebekje, dat weet iedereen die Een nagelaten bekentenis kent;  integendeel, het is allemaal noodlot, teleurstelling, gefnuikte passie en ondergang; als je dan even glazig opkijkt uit zo’n vuistdikke homp radicaal pessimisme lijkt je eigen leven opeens best vrolijk en gezellig. Zo ontzettend ánders ook, dan een flinke eeuw geleden. Hoofdpersoon in Inwijding is de jonge, zojuist beëdigde advocaat Theodoor; een groentje, ook in de liefde. Naar aanleiding van Dumas’ Dame aux camelia’s (over de onmogelijke verhouding tussen een jongeman en een courtisane) beweert hij op hoge toon tegen zijn keurige moeder en zusjes dat hij nooit zou kunnen houden van een vrouw die ervoor betaald krijgt. U raadt het al: voor je het weet, wordt hij hevig verliefd op de ‘demi-mondaine’ (eufemisme voor luxehoer) Tonia. Dat kost hem 3.000 gulden per jaar, omgerekend ongeveer een halve ton in euro’s nu; hij kan het nét betalen. Tonia is mooi en lief, maar wel nukkig en ziekelijk jaloers. Ze beëindigt de verhouding herhaaldelijk uit (onterechte) vrees dat Theodoor haar bedriegt; hij is immers van veel hogere stand dan zij, dus hij kan niet van haar houden. ‘Eerst docht ik: had ik ’m maar nooit ontmoet … vroeger was ik tevreje … onbezorgd … vrolik … (…) maar toen docht ik weer: ’k zou niet wille da’k hem nooit had gekend; maar waarom is-t-ie nou niet van m’n eigen stand …’n behanger of zo ies. Dan zou-d-ie veel echter van me houwe.’ De geliefden leggen het telkens weer bij, maar vermoeiend is het wel. Intussen wordt het onder Theodoors kennissen en familie zo langzamerhand duidelijk dat hij er een maîtresse van laag allooi op nahoudt. Zijn moeder is in alle staten. ‘Theo … als je me dát aandoet … als je zo’n schepsel… zo’n…’  ‘Zoek niet naar andere scheldwoorde, moeder; die verkies ik niet te hore. ’k heb u al gezegd dat Tonia ze niet verdient en ’k laat haar door niemand beschimpe … ook door u niet!’ Emants spelling is wat wonderlijk (hij hing de beginselen van de ‘Vereniging tot vereenvoudiging van de schrijftaal’ aan), maar je went er snel aan. Op andere gebieden raak je maar niet uitverwonderd. De ongelooflijke hypocrisie van onze samenleving, nog maar zo kort geleden, de ijskoude berekening waarmee Theo’s moeder de huwelijkspartners uitzoekt voor haar dochters zonder rekening te houden met (het ontbreken van) liefde. En die arme, domme Tonia, speelbal van het noodlot. Ze maakt telkens schulden, ondanks dat royale inkomen, raakt zwanger, laat het kind ‘wegmaken’, sterft vervolgens bijna aan de gevolgen van die ingreep, waarna ze chronisch blijft kwakkelen, opeens een stuk ouder en niet meer mooi. En dan begint Theodoor toch te twijfelen aan zijn liefde … U moet zelf maar lezen hoe het afloopt. Mij liet het boek vooral achter met grote dankbaarheid jegens de verworvenheden van het feminisme. Heden ten dage kan een meisje uit elke ‘stand’ een opleiding krijgen, een baan zoeken, haar eigen inkomen verdienen, een ongewenste zwangerschap afbreken zonder risico’s, en een lang, gelukkig leven leiden met een of meer mannen van haar keuze; mannen die niet door hun collega’s, moeder en zusjes op het matje geroepen worden, mannen die hun sinaasappel zélf pellen, ja, dat doet Tonia ook nog voor hem, arm schaap. (Oké, ik pel ook wel eens een sinaasappel voor huisgenoot P, maar u begrijpt wat ik bedoel.)</p>]]></description>
      <guid>https://www.volkskrant.nl/columns-van-de-dag/marcellus-emants-is-bepaald-geen-lachebekje-het-is-allemaal-noodlot-teleurstelling-gefnuikte-passie-en-ondergang~bf4359c0c/</guid>
      <pubDate>Fri, 15 Nov 2024 00:00:00 +0100</pubDate>
    </item>
    <item>
      <title><![CDATA[Waar blijft dat ellendige vinkje? Ben ik, zonder het te weten, tóch een robot?]]></title>
      <description><![CDATA[<p>Het internet kan soms ontzettend vervelend zijn. Daarmee bedoel ik niet dat er  slechte mensen op zitten met verwerpelijke meningen, ja, dat óók, maar waar het mij nu om gaat is dat je, op dat voornoemde internet, vaak zomaar opeens moet bewijzen dat je geen robot bent. ‘Ik ben geen robot’ staat er, en dan moet je een vakje aanklikken. Dat doe ik altijd met een zekere spanning. Soms duurt het  een paar seconden voor het verlossende groene vinkje verschijnt, lange, bange seconden van zelftwijfel: waar blijft dat ellendige vinkje? Ben ik, zonder het te weten,  tóch een robot? Dat kan haast niet. Ik drink nu bijvoorbeeld koffie en robots kunnen niet eten of drinken, want dan gaat hun binnenwerk stuk, weet ik uit Spielbergs A.I. (met Jude Law als cyborg-gigolo!) Maar ja, die film is alweer bijna een kwart eeuw oud en sindsdien hebben de robots er een hoop bijgeleerd: ze kunnen proefschriften schrijven en foto’s verzinnen van een naakte Angela Merkel of  Frans Timmermans die met elf vingers kaviaar zit te eten in een vliegtuig, dus wie weet kunnen ze inmiddels ook koffiedrinken. Anderzijds: als die robots zo knap zijn, waarom kunnen ze dan niet gewoon op ‘Ik ben geen robot’ klikken? Of kunnen ze dat inmiddels tóch? Waarschijnlijk wel, want de manieren om als mens op internet te bewijzen dat je geen robot bent worden steeds ingewikkelder. Je krijgt bijvoorbeeld een vage foto van een kruispunt te zien, en dan moet je daarop de stoplichten aanklikken. Dat vind ik moeilijk, want telt de paal waarop zo’n stoplicht staat ook mee? Of je krijgt een reeks misvormde cijfers te zien, die je moet overtikken. Dat vind ik ook moeilijk, want soms zijn die cijfers vrijwel onherkenbaar. Net toen ik daar een beetje gewend aan begon te raken, kwamen ze weer met wat nieuws. Zo moest ik van de week een puzzelstukje op mijn scherm naar de juiste plaats slepen, en een plaatje dat ondersteboven stond met behulp van pijltjes rechtop zetten. Daar zat ik dan, met mijn tong uit mijn mond mijn best te doen, weer helemaal terug op de kleuterschool. Terwijl ik alleen maar op zoek was naar een nieuwe sproeiarm voor de afwasmachine! Rijst de angstige vraag hoe dit nu verder moet. Die robots leren binnenkort natuurlijk ook met puzzelstukjes slepen, en hoe ga ik dán bewijzen dat ik geen robot ben? Hansje pansje kevertje zingen in de microfoon? Mijn tieten laten zien? Komt er een naald uit het scherm om me wat bloed af te nemen? Dat verdom ik. Dan maar geen nieuwe sproeiarm.</p>]]></description>
      <guid>https://www.volkskrant.nl/columns-van-de-dag/waar-blijft-dat-ellendige-vinkje-ben-ik-zonder-het-te-weten-toch-een-robot~b8a36bd0/</guid>
      <pubDate>Wed, 13 Nov 2024 00:00:00 +0100</pubDate>
    </item>
  </channel>
</rss>
