<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Alarmerend is het wel, op elke straathoek zo’n herinnering aan onze sterfelijkheid]]></title>
      <description><![CDATA[<p>De vakantie was rustgevend bedoeld, maar vakanties zijn alleen rustgevend als je thuisblijft met een stapel oude kinderboeken en niet als je met de auto naar Engeland gaat. Neem nu alleen al dat links rijden. In feite (dit is een goed bewaard geheim) rijdt men daar niet links, maar in het mídden, vooral op kneuterig smalle landweggetjes met tweerichtingsverkeer. Zo verloren wij op dag twee de rechterzijspiegel aan een tegenligger, een zeer verontrustend incident. Vervolgens bedacht huisgenoot P. een leuk wandelingetje in de Cheddar Gorge, een beroemde bergkloof die helaas niet van kaas gemaakt is, maar van allerlei zeiknatte stenen. In die kloof werd toevallig net een  horrorfilm opgenomen, een activiteit die de weg versperde, zodat we niet meer uit die kloof konden komen. Uiteindelijk bracht een jongen van de crew ons, uitgeput en verregend,  in zijn busje naar de bewoonde wereld, als dank voor de fijne Amsterdamse coffeeshops. Onderweg vertelde hij ons de complete inhoud van de horrorfilm, die ook weer zeer verontrustend bleek. Over de auteurSylvia Witteman schrijft voor de Volkskrant columns over het dagelijks leven. Wat het eten  betreft: dat viel reuze mee. Wél vraagt het Britse horecapersoneel je zelfs bij de eenvoudigste bestelling (‘een ei met toast alstublieft’) of je soms ergens allergisch voor bent ‘Any allergies that we should be aware of?’ en krijg je menukaarten vol waarschuwingen: zelfs een doodgewone biefstuk blijkt  ‘selderij, gluten, schaaldieren, lupine, melk, mosterd, sojabonen en sulfiet’ te bevatten. Je gaat dan toch een beetje argwanend met je vork in de jus zitten harken, op zoek naar die mysterieuze ingrediënten. Heel verontrustend zijn ook die schattige ouderwetse rode telefooncellen. Ze bevatten meestal geen telefoon meer, maar wél een defibrillator, zo’n machine om een stilstaand hart weer op gang te brengen. Dat komt waarschijnlijk goed uit voor de roekeloze slachtoffers van selderij, mosterd of lupines, maar alarmerend is het wel, op elke straathoek zo’n herinnering aan onze sterfelijkheid. Ten langen leste belandden we in de voortreffelijke badplaats Torquay: strand, zee, palmen en heel veel meeuwen. Huisgenoot P. ging op zijn racefiets lekker een eind links rijden, ik zonk neer bij een strandtent en bestelde een gebakken visje. ‘Any allergies that we should...’ begon de ober, maar op mijn ‘no’ bracht hij wel degelijk de lekkernij. Maar ja, die meeuwen hè? Daar dreunde al zo’n hagelwit gevaarte met kille ogen op mijn tafel neer, en wég sleurde hij mijn vis, tussen de rondstuivende blaadjes sla vandaan. ‘Any allergies that we should be aware of?!’ riep ik hem na, maar hij was alweer een stip aan de horizon. Als hij eraan crepeert is het míjn schuld. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/alarmerend-is-het-wel-op-elke-straathoek-zo-n-herinnering-aan-onze-sterfelijkheid~b05bf354/</guid>
      <pubDate>Wed, 28 Aug 2024 00:00:00 +02:00</pubDate>
    </item>
    <item>
      <title><![CDATA[Had meneer een uitvaartverzekering/erfenis/nette kleren voor in de kist? Nee, dat had meneer allemaal niet]]></title>
      <description><![CDATA[<p>Bedremmeld stonden we met zijn allen rond het ziekbed van mijn vader. ‘Jullie komen nog genadig van me af’, sprak de oude, waarna hij voorgoed de ogen sloot. Zijn mond bleef openstaan, dat wel. Zo’n einde is het begin van een hoop gedoe. Had meneer een uitvaartverzekering/erfenis/nette kleren voor in de kist? Nee, dat had meneer allemaal niet. Ook geen handige lijst met adressen van zijn omvangrijke vriendenkring. Ook geen paspoort of zo. Wel een onbetaalde boete (‘overgevaren zonder te betalen bij de Bergsche Maasveren’) , wat  vergeelde bladmuziek en zes kinderen die opfladderden als verschrikte kraaien, om de begrafenis  te regelen. Over de auteurSylvia Witteman schrijft voor de Volkskrant columns over het dagelijks leven. Het was een hele klus. Mijn vader wou per se in het familiegraf, een sjiek woord voor een onleesbaar geworden steen met mijn opa en oma eronder, plus wat ooms en tantes. ‘Die moeten eruit, anders past je vader er niet meer bij’, meende een geraadpleegde beroepskraai, een sympathieke mevrouw, die al gauw begreep dat wij geen koffie/cake/André Rieu behoefden, en dat zij haar ernstige gezicht terug kon stoppen in haar tas. De voorvaderlijke botten belandden in de knekelput. Wat heeft zo’n familiegraf nog voor zin, als je er tóch niet met zijn allen in kunt, vroeg ik me af, maar er was geen tijd voor dat soort tobberijen, want we moesten nog een coulante priester opscharrelen die zich wilde voegen naar de grillen van een stel ongelovige cultuurkatholieken (‘graag een dubbele portie wierook maar laat die hosties maar zitten’) , een geschikt café vinden voor de drukke nazit en ruzies sussen tussen rancuneuze bejaarden (‘als die-en-die komt, dan kom ík niet!’) Alles kwam in orde. Voor we het wisten liepen we de kerk uit, lieten de kist zakken, en hieven onze glaasjes in café ‘De Stinkende Emmer’, waar mijn vaders drie ex-vrouwen elkaar schuins beloerden, als katten met jongen van dezelfde kater. Maar het was nog niet voorbij. De ziel van een dode blijft nog veertig dagen op aarde, geloven de Russen. Op de veertigste dag komen de nabestaanden naar het graf om het definitieve afscheid te vieren met wat eten en drinken. Wij zijn dan wel geen Russen, en we geloven niks, maar wat geeft dat? Het is een mooi ritueel. In het zonnetje stonden we daar, 40 dagen later, jenever te drinken en leverworst te eten. Mijn vader kreeg ook wat; we legden een plakje leverworst op de omgewoelde aarde  en begoten het met jenever. Als het nu maar af en toe jenever wil regenen, dan groeit er volgend jaar vanzelf een leverworstboompje op zijn graf. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/had-meneer-een-uitvaartverzekering-erfenis-nette-kleren-voor-in-de-kist-nee-dat-had-meneer-allemaal-niet~b35335fd/</guid>
      <pubDate>Mon, 26 Aug 2024 00:00:00 +02:00</pubDate>
    </item>
    <item>
      <title><![CDATA[Het jongetje huilde oorverdovend, altijd een goed teken bij kinderen, het betekent dat ze niet dood zijn]]></title>
      <description><![CDATA[<p>Bij het Weesperplein was het lang wachten op lijn 7. Het meisje met de cello op haar rug zuchtte ongeduldig, de dame met het norse hondje tuurde vertwijfeld de horizon af, en de dokwerker-achtige verschijning  klaagde dat hij ‘net zo goed kon gaan lopen’ waarna hij ging zitten en een sigaret opstak. Dat laatste was een goeie zet. Zodra je een sigaret opsteekt komt de tram eraan, dat is een eeuwenoude traditie. En ja hoor, daar kwam hij! De dokwerker trapte zijn sigaret uit met een spijtig ‘daar gáát weer een gulden’ en wrong zich in de propvolle tram; ook de dame kon er nog net bij, met hondje en al, waarna de deuren zich sloten achter diens humeurige snuitwerk. Over de auteurSylvia Witteman schrijft voor de Volkskrant columns over het dagelijks leven. ‘Kut, kut, kut!’, riep het cellomeisje stampvoetend. Terwijl ik de wegrijdende tram ontgoocheld nakeek passeerde er een fiets, bestuurd door een man met een knotje (waar ik op tegen ben). Op de bagagedrager stond een jongetje van een jaar of 8, rechtop, zijn handen op de schouders van de knotjesman. Ook dáár ben ik op tegen. Tegen het staan van kinderen op bagagedragers, bedoel ik. Je ziet het vaak, en ik vind het doodeng. Ik had nog nooit zo’n kind zien vallen, maar nu kreeg ik toch gelijk: het jongetje verloor zijn evenwicht en lazerde pal voor mijn voeten op straat. Nét niet met zijn kop tegen de stoeprand, goddank, en hij huilde oorverdovend, wat altijd een goed teken is bij kinderen, want het betekent dat ze niet dood zijn. Wel lag zijn knie lelijk open. ‘Jezus’, zei de knotjesman hurkend. ‘Gáát het, Stijn?’ ‘Neeee’, jammerde Stijn.  Ik haalde een flesje water uit mijn tas, want die knie zat vol met stukjes Weesperplein. Kijk, daar kwam lijn 7 alweer aanrijden! Ik spoelde de knie af, het kind brulde, en de knot vroeg  of hij 112 moest bellen. ‘Mijn vriendin kan ook nog elk moment bevallen’, voegde hij er zorgelijk aan toe. Nee, ook die tram ging ik niet halen. ‘Kun je staan?’ vroeg ik aan het jongetje. Zo nee, dan 112, besloot ik (mijn complete medische kennis beknopt samengevat) maar warempel, het kind stond op, en staakte zelfs het huilen. ‘Pap’, zei hij schor tegen de knotjesman. ‘Zeg  maar niet tegen mama dat ik achterop stond. Want anders mag het vast niet meer’. ‘Is goed’, antwoordde de knot. En tegen mij: ‘Bedankt voor de goede zorgen!’, waarna ze zich wegspoedden, in dezelfde richting als de zojuist vertrokken lijn 7. Het begon klaterend te regenen. Ik bleef eenzaam achter bij de tramhalte, en daar sta ik nu nog steeds. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/het-jongetje-huilde-oorverdovend-altijd-een-goed-teken-bij-kinderen-het-betekent-dat-ze-niet-dood-zijn~b9f88c10/</guid>
      <pubDate>Wed, 19 Jun 2024 00:00:00 +02:00</pubDate>
    </item>
    <item>
      <title><![CDATA[Mijn vader klonk gewoon, als altijd. ‘Ik was net bij ons familiegraf’, zei ik. ‘Ik denk eigenlijk dat je daar niet meer bij past’]]></title>
      <description><![CDATA[<p>Vorige week nog hadden we mijn vaders 85ste verjaardag gevierd ( zijn talrijk nageslacht, inclusief het zes maanden oude achterkleindochtertje, had juichend toegekeken hoe hij vitaal de kaarsjes op de taart uitblies) dus het onheilsbericht kwam onverwacht: de oude was plots ter aarde gestort, en per ambulance onderweg  naar het ziekenhuis. Wat zou hij hebben? De akeligste speculaties kwamen voorbij in de familie-app. ‘Hij gaat vast dood’, zei ik tegen huisgenoot P. We reden, merkwaardig toeval, juist door mijn vaders geboortedorp Overveen, en zagen de kerk (Onze Lieve Vrouwe Onbevlekt Ontvangen) al opdoemen.  ‘We hebben hier een familiegraf’, vervolgde ik. ‘Laten we even gaan kijken.’ Over de auteurSylvia Witteman schrijft voor de Volkskrant columns over het dagelijks leven. We stapten uit. De begraafplaats lag er zonnig en vredig bij, zoals dat hoort. Het was wel even zoeken naar dat familiegraf. Er lag een nogal armoedig steentje op, boordevol met namen. Opa, oma, overgrootmoeder, oom Frans, tante Zus... ‘Wat liggen er al een hoop van jullie’, zei huisgenoot P. ‘Past je vader daar nog wel bij?’ Ja, daar had ik ook een hard hoofd in. We gingen kroketten eten bij Kraantje Lek en al kauwend dacht ik na over de rouwadvertentie. Moesten al die kleinkinderen, plus eventuele aanhang, daar ook in?  Rouwadvertenties zijn gruwelijk duur, bevestigde P., die tamelijk onlangs zijn moeder heeft begraven. Sowieso is een béétje gezellige begrafenis een rib uit je lijf. Misschien dan maar niet op vakantie deze zomer, concludeerden we net, toen er een foto in de app verscheen van mijn vader in een ziekenhuisbed. Hij lag een boek te lezen over Europese politiek, dus van direct levensgevaar leek geen sprake. ‘Diagnose: longontsteking en uitdroging’, appte mijn oudste halfbroer. ‘Hij krijgt antibiotica en moet een paar dagen blijven.’ Nou, dat viel nog reuze mee. Die ‘uitdroging’ verbaasde me trouwens niets; ik heb mijn vader van zijn leven nog geen slok water zien drinken. Een kopje koffie hier en daar, maar de meeste nattigheid kwam toch altijd van Gall &amp; Gall. Ik belde hem op. Hij klonk gewoon, als altijd. ‘Ik was net bij ons familiegraf’, zei ik. ‘Ik denk eigenlijk dat je daar niet meer bij past. En weet je wel wat dat kost, een begrafenis? We kunnen je lichaam ook aan de wetenschap schenken, dat is een stuk goedkoper.’ ‘Niks ervan’, meende mijn vader. Hij moest en zou in dat graf; te zijner tijd, dan. ‘Misschien kun  je intussen, het is maar een idee, af en toe een glas water drinken’, zei ik. ‘Water drinken...’, antwoordde mijn vader peinzend. ‘Dat is niet mijn sterkste punt.’ Wat zijn sterkste punt dan wél was, lieten we wijselijk in het midden. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/mijn-vader-klonk-gewoon-als-altijd-ik-was-net-bij-ons-familiegraf-zei-ik-ik-denk-eigenlijk-dat-je-daar-niet-meer-bij-past~bf0ed59f/</guid>
      <pubDate>Mon, 17 Jun 2024 00:00:00 +02:00</pubDate>
    </item>
    <item>
      <title><![CDATA[Als kind begreep ik niet waarom dit tenenkrommend slechte boek een Griffel had gekregen. Inmiddels begrijp ik het wel]]></title>
      <description><![CDATA[<p>Alweer dook er een schim uit het verleden op: De Marokkaan en de kat van tante Da, 1973. Indertijd kreeg auteur Henk Barnard er een Gouden Griffel voor, waardoor hij zich in één klap schaarde onder grote tijdgenoten als Thea Beckman (Kruistocht in spijkerbroek), Jan Terlouw (Koning van Katoren) en Paul Biegel (De kleine kapitein). Tante Da,  een ‘rasechte Jordanese’ (die had je toen nog), is haar kat kwijt. De kinderen uit de buurt, onder leiding van het voortvarende jongetje Toontje, gaan overal op zoek. De kat vinden ze niet, maar wel een Marokkaanse verstekeling in een goederenwagon: Ali Ben Guiba. Hij wil in Nederland komen werken, maar heeft geen verblijfsvergunning. Die kan hij pas krijgen als hij een werkvergunning heeft. En die werkvergunning krijgt hij niet zonder… verblijfsvergunning. Zo werd ik op jeugdige leeftijd geconfronteerd met het begrip ‘catch 22’, en bovendien met mijn eerste Marokkaan.  Wij hadden geen ‘gastarbeiders’ in de jaren zeventig in Overveen, maar op ons schooltje leerden we wél dat deze mensen zeer welkom waren, niet alleen omdat ze in hun eigen land amper te eten hadden, maar vooral ook omdat wij Nederlanders zelf te beroerd waren voor ‘vies en zwaar werk’. Ali Ben Guiba blijkt bovendien een model-Marokkaan. Uit medelijden met het ‘kleine, donkere, magere mannetje, rammelend van de honger’ laat de goedhartige tante Da hem bij haar onderduiken. Hij eet alles wat ze hem voorzet (boterhammen met worst, gehaktballen en ‘vette lappen’ vlees: Henk Barnard wist  blijkbaar niet dat moslims geen varkensvlees eten) en ook leert hij al gauw wat Nederlands: ‘‘Hierlijk eten’, zegt Ali  tevreden.’ Voorts maakt hij ‘in kleermakerszit als een ware oosterling’ schoenen voor tante Da. ‘Aan de neus zitten prachtige gedraaide punten. ‘Het zijn muzelmanschoenen’, zegt Toontje. ‘Zo dragen ze ze allemaal.’ ‘Maar ik niet’, zegt tante Da. ‘Ik heb geen hoera-tenen!’’ En dan zijn er natuurlijk de buurtbewoners, stuk voor stuk even bekrompen.  ‘Ik begrijp niet hoe tante Da het aandurft, zo’n enge, donkere man in je huis. En van al die vreemde kerels gaat de buurt ook maar achteruit.’ De directeur van de aardewerkfabriek heeft dringend een nieuwe knecht nodig. Aanvankelijk moet hij niets van Ali hebben – ‘Bij mij geen bruine in de zaak!’ – maar hij bindt in: ‘Ik wil het proberen… maar als hij niet bevalt… hatsikidee en weg ermee!’ ‘Iek… werken… hier?’, vraagt Ali verrast. ‘Ja… iek wiel!’, zegt hij verheugd. ‘Iek wiel!’’ Nu moet hij nog een huis hebben. De bekrompen buurvrouw oppert: ‘Die zitten toch in pensions, dat soort mensen’, maar de buurtkinderen leggen het haar uit: ‘Ze moeten met zijn tienen op kleine rotkamertjes slapen, en dúúr! En Ali moet geld sparen om z’n vrouw en z’n kind te laten overkomen uit Marokko, als het hem bevalt.’ Ja, alles loopt goed af. Tante Da’s kat wordt teruggevonden, en daardoor mild gestemd, neemt ze Ali Ben Guiba permanent in huis. ‘Vooruit dan maar. Die kamer staat toch leeg.’ ‘Ali Ben Guiba glundert van plezier. ‘Ami! Ami!’, roept hij. ‘Iek heb werk én een huis!’’ Een tenenkrommend slecht boek, kortom. Als kind was ik erg teleurgesteld. Ik begreep niet waarom het een Gouden Griffel waard zou zijn; het leek in niets op de heerlijke, geestige, spannende en levensechte boeken van Beckman, Biegel of Terlouw. Inmiddels, na herlezing, begrijp ik het wel. Die Gouden Griffel kreeg De Marokkaan en de kat van tante Da alleen maar omdat het boek een Boodschap bevatte. Een Boodschap die de Griffeljury blijkbaar zo belangrijk vond dat het suffe, houterige verhaaltje vol stereotypen geen bezwaar vormde. Goedbedoeld, ongetwijfeld, maar kinderen trappen daar echt niet in.  Gelukkig niet. Geselecteerd door de redactie</p>]]></description>
      <guid>https://www.volkskrant.nl/boeken/als-kind-begreep-ik-niet-waarom-dit-tenenkrommend-slechte-boek-een-griffel-had-gekregen-inmiddels-begrijp-ik-het-wel~b9d8e7dc/</guid>
      <pubDate>Fri, 14 Jun 2024 00:00:00 +02:00</pubDate>
    </item>
    <item>
      <title><![CDATA[De vrouw ging op een bankje zitten en sprak: ‘Vrouwtje gaat de gemeente bellen’]]></title>
      <description><![CDATA[<p>Op een bankje in het park zat ik na te denken over de  arbeidsongeschiktheidsverzekering voor zzp’ers, een uiterst saai onderwerp waarbij iedere afleiding welkom was: in dit geval een vrouw met een hondje. Het hondje was klein, oud, en qua ras moeilijk te duiden. De vrouw was een jaar of 55, slank, met een goed verzorgd peper-en-zoutkapsel, en  bedrieglijk eenvoudige kleren die eigenlijk heel duur zijn, van een soort veredeld jute. Ze praatte hardop tegen het hondje. ‘Zie je dat, Maupie?’ zei ze. ‘Er ligt allemaal rommel naast die vuilnisbak. En wat denken mensen als ze dat zien? Ach, er ligt toch al vuilnis naast, dus dan kan het mijne er ook wel bij. Cognitieve-dissonantiereductie noemen we dat.’ Over de auteurSylvia Witteman schrijft voor de Volkskrant columns over het dagelijks leven. Het hondje was er niet zichtbaar kapot van, maar de vrouw ging op een bankje  zitten en sprak: ‘Vrouwtje gaat de gemeente bellen.’  Kordaat greep ze haar telefoon en klikte erop. Het hondje plofte amechtig neer naast haar elegante wandelschoenen. De gemeente bellen, je moet er maar opkomen. Kennelijk had ze het vaker gedaan, want even later ‘hing ze in de wacht’ zoals dat heet. ‘Nou, ze nemen niet op, Maupie’, zei ze, de telefoon aan haar oor. ‘Vervelend, hoor. Vrouwtje wil gewoon alleen maar even melden dat hier een overvolle vuilnisbak staat. En vrouwtje heeft wel méér te doen.’ De hond staarde dof naar een passerende meerkoet. Ik vroeg me af wat zijn vrouwtje méér te doen had. Haar eigen shampoo maken van walnootdoppen? Een webshop beheren in ‘vintage’ handtassen, rouwverwerkingssieraden of koud geslingerde honing? Zes keer per jaar naar haar tweede huis op Sicilië, (zelf noemde ze het ongetwijfeld gekscherend ‘Villa Kakelbont’), met het vliegtuig, ‘ja, niet van harte, maar hoe kom je er ánders?’ Ze kreeg iemand aan de lijn. ‘Ja’, zei ze. ‘Mijn naam doet er even niet toe, maar het gaat om een overvolle vuilnisbak in het Vondelpark. Bij de rozentuin aan de zuidkant (...) Ja. (...) Ja. Nee, waar het om gaat, snapt u: als er eenmaal vuilnis op de grond ligt, gooit iedereen zijn eigen rommel erbij. Cognitieve-dissonantiereductie heet dat... wat zegt u?’ De vrouw luisterde. ‘Nee’, hernam ze. ‘Dat leg ik u net uit. Dit kán niet wachten tot morgenochtend. Maar ik begrijp dat het u niet interesseert. Jammer, heel jammer. Fijne dag nog.’ Ze hing op. ‘Nou, Maupie’, zei ze bedroefd. ‘Ik heb het die man toch héél duidelijk uitgelegd, maar hij wilde gewoon niet luisteren. Nou, dan niet. Het vrouwtje heeft méér te doen, hè Maupie?’ De hond gaapte. Hij wist wel beter. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/de-vrouw-ging-op-een-bankje-zitten-en-sprak-vrouwtje-gaat-de-gemeente-bellen~b3e84c6e/</guid>
      <pubDate>Wed, 12 Jun 2024 00:00:00 +02:00</pubDate>
    </item>
    <item>
      <title><![CDATA[Ik ken zelfs een snackbar waar een reiger pal voor de ingang staat, als de portier van een louche nachtclub]]></title>
      <description><![CDATA[<p>Ik kwam net uit Artis, gunstig gestemd, want ik had de olifanten zien zwemmen en stoeien in hun slotgracht, inclusief speels slurfworstelen en het juichend overgooien van een rode bal. In de vrije natuur krijgen olifanten geen rode bal om mee te spelen, bedacht ik, dus is het maar goed dat Artis bestaat. Ik passeerde het Sarphatihuis, het verpleeghuis waar mijn oude schoonmoeder haar laatste, demente jaren in volmaakte harmonie heeft gesleten. Ook Ramses Shaffy stierf daar, ‘aan de gevolgen van een geleefd leven’ zoals artiesten betaamt. Op de buitenmuur van het huis is zijn portret geschilderd door een anonieme kunstenaar. Naast zijn gezicht staat in grote letters: ‘LEEF!’ Over de auteurSylvia Witteman schrijft voor de Volkskrant columns over het dagelijks leven. Honderden keren heb ik erlangs gefietst, maar nu bood die karakterkop van onze betreurde troubadour een nieuwe, verrassende aanblik: iemand had, bij wijze van objet trouvé, een complete boodschappenkar  ondersteboven tussen de muur van het huis en het hek gewrongen. Die kar leek daar te zweven tussen hemel en aarde en op de duwstang zat een kouwelijk ineengedoken reiger. In mijn jeugd was zo’n reiger nog een opmerkelijke verschijning, een vrij zeldzaam giacometti-beeldje naast sloten of plassen, maar tegenwoordig ‘lijkt het wel alsof je ze bij de boter cadeau krijgt’ zoals wijlen mijn oma gezegd zou hebben. Ze zitten overal in de stad waar wat te halen valt. Ik ken zelfs een snackbar waar er een pal voor de ingang staat, als de portier van een louche nachtclub, die de toegang  genadig laat afkopen met de belofte van een stukje frikandel. LEEF! Maar wat valt er te snaaien bij het Sarphatihuis? Chagrijnig keek de reiger langs de tronie van onze  vrijgevochten romanticus. ‘Leef je eigen leven, niet dat van anderen’ was Shaffy’s motto, wat erop neerkwam dat hij alles deed waar zijn pet naar stond; meestal ten koste van die geminachte ‘anderen’, charmant lallend dat hij nu eenmaal ‘een groot hart’ had. Nou ja, je kunt er heel beroemd mee worden, en in die tijd stapten gekneusde ex-bedgenoten nog niet naar de rechter. LEEF! Die reiger, intussen, had zijn humeurige blik op míj gevestigd. ‘Wat mot je?’, vroeg ik korzelig, want zijn schriele, kniezende verschijning contrasteerde wel héél kras met die lieve olifanten van daarnet. ‘Geef me eens wat te vreten’, knarste hij. Ach, natuurlijk.... ik grabbelde in mijn jaszakken en vond een verpakt koekje, zoals je die in pretentieloze café’s krijgt. Ik trok het cellofaantje eraf en wierp het koekje voor zijn spichtige poten. ‘Lust je dat?’, vroeg ik. Maar hij schudde zijn kop, dat de veertjes ervan wapperden. Zijn koude, gele ogen gloeiden, en hij kefte: ‘STERF!’ Geselecteerd door de redactie</p>]]></description>
      <guid>https://www.volkskrant.nl/columns-van-de-dag/ik-ken-zelfs-een-snackbar-waar-een-reiger-pal-voor-de-ingang-staat-als-de-portier-van-een-louche-nachtclub~b5aa3642/</guid>
      <pubDate>Mon, 10 Jun 2024 00:00:00 +02:00</pubDate>
    </item>
    <item>
      <title><![CDATA[Boeken vond ik te duur om te stelen, dus las ik ze in de winkel]]></title>
      <description><![CDATA[<p>Er is nogal wat te doen over de btw op  boeken. Het nieuwe kabinet wil die verhogen van 9 naar 21 procent, waardoor onze toch al idioot dure boeken nog duurder zullen worden. De reacties van schrijvers en  lezers (plus mensen die dat graag pretenderen te zijn) zijn voorspelbaar: dit plan is rampzalig. Voor schrijvers, uitgeverijen, boekhandels en vooral voor (potentiële) lezers met weinig geld. Zeker, het is een verwerpelijk plan. Ik moet dan ook nog zien of het wel doorgaat. Iets zegt mij van niet. De nieuwe coalitie wil wel meer dingen die eigenlijk niet haalbaar zijn, maar goed, het zijn rare tijden, en we kunnen maar beter voorbereid zijn op wat ons eventueel te wachten staat. Van politieke machinaties heb ik geen verstand, maar van lezen wel, en van arm zijn ook, want tot mijn 25ste had ik geen nagel om mijn kont te krabben. Wie niet sterk is, moet slim zijn: iedereen heeft zo zijn eigen methodes. Tommy Wieringa schreef afgelopen vrijdag in de krant dat hij in zijn jeugd geen geld had voor boeken; hij leende ze in de bibliotheek en hij stal ze in boekwinkels. Dat laatste durfde ik niet. Ik stal wel dingen in winkels, maar vooral eten, blikjes tonijn enzo. Boeken vond ik te duur om te stelen, dat leek me te veel op echte misdaad. Net als Tommy had ik veel aan de bibliotheek, maar de nieuwste boeken waren daar altijd uitgeleend. Daarvoor had ik een andere oplossing: ik las ze  in de winkel. Dat kon natuurlijk niet overal, maar wel bij grote zaken, zoals De Bijenkorf. Daar stonden zelfs hier en daar krukjes op de boekenafdeling, die het personeel gebruikte om bij de hoogste planken te kunnen. Daar ging ik dan op zitten lezen. Als het personeel me scheef begon aan te kijken, liep ik een rondje door de winkel, om vervolgens op een ánder krukje te gaan zitten. Die enorme pillen van A.F.Th. van der Heijden, bijvoorbeeld,  heb ik daar verslonden. De tandeloze tijd! Wat een heerlijke uren waren dat. Helemaal gratis, en bovendien leerde ik ongelooflijk snel te lezen, wat me op den duur goed  van pas zou komen. Veel later, toen ik een paar jaar in Amerika woonde, beleefde ik een variant van deze ervaring: in veel filialen van de boekwinkelketen Barnes &amp; Noble zat een koffiebar. Daar mocht je gewoon in hun boeken gaan zitten lezen, met een kop koffie erbij. Geweldig sympathiek vond ik dat. Deden boekwinkels hier dat ook maar! Het zou ze bovendien winst opleveren: wie de kans krijgt om rustig te bladeren, zal eerder geneigd zijn zo’n boek aan te schaffen, en je doet veel goeds voor de verworpenen der aarde die dat niet kunnen betalen. Voor die sloebers nog een paar tips: op de sites van, bijvoorbeeld, DBNL en Project Gutenberg kun je ontzettend veel fijne oude boeken gratis lezen. Legaal. En illegaal is zowat alles online gratis te krijgen, weet ik uit pijnlijke ondervinding: de boeken van mijn eigen hand worden vaak digitaal gestolen. Arme mensen geef ik hierbij mijn zegen, maar als u niet arm bent, betaal er dan alstublieft voor. (Of neem een abonnement op Kobo Plus. Voor hardnekkige lettervreters is dat een vondst. Het kost een tientje per maand, en je kunt zo veel lezen als je wilt.) En dan zijn er de straatbibliotheekjes. Hadden we die in mijn jeugd maar gehad! Van de week trof ik in zo’n vochtig kastje drie delen van Van der Heijdens Tandeloze tijd aan. Indertijd  zou ik mijn geluk niet op hebben gekund, maar ook nu kon ik ze niet laten staan.Ik ga ze herlezen. U hoort er nog van. Geselecteerd door de redactie</p>]]></description>
      <guid>https://www.volkskrant.nl/boeken/boeken-vond-ik-te-duur-om-te-stelen-dus-las-ik-ze-in-de-winkel~bb962b95/</guid>
      <pubDate>Fri, 7 Jun 2024 00:00:00 +02:00</pubDate>
    </item>
    <item>
      <title><![CDATA[Geen Fransman draagt een ‘horloge’ om zijn pols, geen Brit of Amerikaan laat zijn baby in een ‘box’ spelen]]></title>
      <description><![CDATA[<p>Ik was een feestartikelenwinkel binnengelopen om wat melige accessoires voor mijn vaders aanstaande verjaardag uit te zoeken. Terwijl ik stond te aarzelen bij een ballon in de vorm van een enorme lul (zou mijn oude vader, met zijn eigen antieke hangertje, die wel als zodanig herkennen?) legde de verkoopster juist een paar zakken confetti in het schap. Ik peinsde over het nep-Italiaanse woord ‘confetti’. Ja, Italianen kennen dat woord wel, maar alleen als een bepaald snoepgoed. De fleurige snippers papier noemen ze ‘coriandoli’. Ook zullen Italianen nooit ‘pico bello’ zeggen, of ‘tutti frutti’. We hebben veel van dat soort nep-buitenlandse woorden in het Nederlands. Geen Fransman draagt een ‘horloge’ om zijn pols, geen Brit of Amerikaan laat zijn baby in een ‘box’ spelen, draagt een ‘smoking’ of rijdt zijn auto ‘total loss’ en geen Duitser vindt het ergens ‘unheimisch’ (wél noemen ze daar hun mobiele telefoon hardnekkig een ‘handy’). Over de auteurSylvia Witteman schrijft voor de Volkskrant columns over het dagelijks leven. Terwijl ik piekerde over dit merkwaardige fenomeen kwam er een struise vrouw van middelbare leeftijd binnen die de verkoopster (idem)  een zonnig ‘Hoi schat!’ toevoegde en eraan toevoegde: ‘Dat Vlaardingse meisje is nou buiten levensgevaar, hè? Een pak van m’n hart.’ ‘Welk Vlaardingse meisje?’, vroeg de verkoopster, waarop de ander vroeg of ze onder een steen had gelegen, en uiteen begon te zetten: 10-jarig meisje, zwaar mishandeld door pleegouders, biologische moeder had al eerder alarm geslagen, en nu ligt het arme schaapje in het ziekenhuis. Buiten levensgevaar maar nog steeds ‘in zorgwekkende toestand’. ‘Hè, getverdemme’, zei de verkoopster. ‘Ik wil zulke dingen helemaal niet weten. Dat is slecht voor mijn mentale gezondheid. Ik lees al tijden geen media meer, al die ellende... maar evengoed mogen ze van mij zulke mensen ondersteboven ophangen in een kooi vol uitgehongerde ratten.’ Een vindingrijke straf. Ze schudde haar hoofd. ‘Hè. Ik wou dat je me dit niet had verteld, van dat meisje’, zei ze. ‘Ik zie zoiets gelijk helemaal voor me. Een kind van 10. Walgelijk.’ ‘Trouwens’, ging ze voort. ‘Nu je het over Vlaardingen hebt, hè. Ik heb daar een nicht wonen. En die ben ik laatst gaan opzoeken, want ik moest daar tóch een kastje van Marktplaats ophalen... nou ja, lang verhaal. En toen ben ik met mijn nicht bij de Chinees gaan eten, in Vlaardingen.’ De ander knikte en de verkoopster vervolgde: ‘Nou. En dat was echt de smerigste Chinees waar ik ooit heb gegeten. Die babi pangang dróóp van het vet. Ik proef het nóg. En toen dacht ik al: je zal daar toch wonen, in Vlaardingen. En nu dit, hè? Ja, van zo’n stad kun je alles verwachten.’ Geselecteerd door de redactie</p>]]></description>
      <guid>https://www.volkskrant.nl/columns-van-de-dag/geen-fransman-draagt-een-horloge-om-zijn-pols-geen-brit-of-amerikaan-laat-zijn-baby-in-een-box-spelen~be37b041/</guid>
      <pubDate>Wed, 5 Jun 2024 00:00:00 +02:00</pubDate>
    </item>
    <item>
      <title><![CDATA[Ook mij viel de eer te beurt Anton Geesink te vellen, met mijn brilletje nog op. Hij moet, behalve een uitmuntend judoka, ook een goed acteur geweest zijn]]></title>
      <description><![CDATA[<p>Toen ik op mijn fiets wilde stappen, klaar voor de vrolijkste nieuwe avonturen, trof ik, naast het achterwiel, een gevulde plastic tas aan. Voorzichtig keek ik erin (laat het geen dode hond zijn, of erger) maar het viel mee: een judopak. Een judopak in een kleine maat. Vertederd bracht ik het stugge witte jasje naar mijn neus. Het rook naar wasmiddel, gymzaal en kinderzweet. Daar stond ik weer in de Haarlemse judoclub Kenamju, circa 1975. Ik was een jaar of 10 en zat daar ‘op judo’. Mijn ouders hoopten waarschijnlijk  dat ik er ‘weerbaar’ van zou worden, wat inderdaad wel van pas zou zijn gekomen. De  kleine judoka’s waren bijna allemaal jongetjes. Er was één ander meisje dat, tot haar verbijstering, tussen twee judolessen door, opeens borsten kreeg, die haar vreselijk in de weg zaten. Ook de jongetjes wisten er geen raad mee, en durfden haar amper nog aan te raken. Van de weeromstuit namen ze mij (nog helemaal plat) extra meedogenloos in de houdgreep (waarvan ik toen dacht dat het ‘houtgreep’ was, omdat die jongetjes zo hard aanvoelden). Bij judo draait het allemaal om ‘wederzijds respect’ maar daar hebben jongetjes van 10 geen boodschap aan. Zelf kon ik er niets van. In plaats van weerbaar werd ik steeds banger, en ik begon al gauw te zeuren tegen mijn moeder of ik er ‘af mocht’. Nee,  ik moest maar gewoon ‘doorzetten’, een woord waarvan ik de rest van mijn leven een diepe afkeer heb gehouden. Toen ik weer eens rillend van angst het zaaltje van Kenamju betrad (het bleek geen geheimzinnig Japans woord, maar gewoon een afkorting van Kennemer Amateur Judoclub) trof ik daar alle jongetjes opgewonden pratend, en wijzend naar een reusachtige, glimlachende gestalte in  judopak, de zwarte band om zijn middel. Het was Anton Geesink, meervoudig wereldkampioen zwaargewicht. Die was daar blijkbaar even op bezoek. Hij was bijna 2 meter lang en woog zo’n 120 kilo. En wat deed die lieve man? Hij liet al die kindertjes hun beenworp of schouderworp op hem proberen, waarbij hij zich telkens gewonnen gaf en zich dreunend op de mat liet vallen. Ook mij viel de eer te beurt Anton Geesink te vellen, met mijn brilletje nog op. Hij moet, behalve een uitmuntend judoka, ook een goed acteur geweest zijn. Ik ben hem er nog steeds dankbaar voor. Van mijn verdere judocarrière kan ik me alleen nog herinneren dat ik het tot de ‘gele slip’ heb gebracht. Dat is zoiets als het eerste badje bij zwemles. Het judopakje naast mijn fiets had nog geen enkele slip, zag ik. Doorzetten maar! Geselecteerd door de redactie</p>]]></description>
      <guid>https://www.volkskrant.nl/columns-van-de-dag/ook-mij-viel-de-eer-te-beurt-anton-geesink-te-vellen-met-mijn-brilletje-nog-op-hij-moet-behalve-een-uitmuntend-judoka-ook-een-goed-acteur-geweest-zijn~b2b6cc9e/</guid>
      <pubDate>Mon, 3 Jun 2024 00:00:00 +02:00</pubDate>
    </item>
  </channel>
</rss>
