<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Er zijn maar heel weinig mensen die tegen hun zin naar Netflix kijken]]></title>
      <description><![CDATA[<p>Van de week las ik in de krant</p>
<p>een column van Fleur Jongepier</p>
<p>. De kop luidde ‘Ik kijk naar Netflix, maar lees uiteindelijk liever een goed boek’. Die uitspraak prikkelde me. Er zijn maar heel weinig mensen die tegen hun zin naar Netflix kijken. Er zijn wél heel veel mensen die uit vrije wil Netflix kijken, maar vinden dat ze eigenlijk een boek zouden moeten lezen. Mensen zoals Jongepier, met, ik citeer ‘een onderbuik die zegt: beter lees je dat familie-epos’.</p>
<p>Ik zou mijn onderbuik bestraffend toespreken als hij zo’n lelijk anglicisme gebruikte, maar de boodschap is duidelijk. Jongepier speelt nog even advocaat van de duivel, betoogt dat er toch ook goede series zijn en slechte boeken, dat een serie evengoed drager kan zijn van kennis, empathie en andere deugden, allemaal waar; maar toch, besluit ze, ‘als het bekende Netflixgeluid – da-doem – de onvrijwillige start aankondigt van de volgende aflevering (...) bevind ik me stiekem liever op Haratischwili’s puinhopen van de Sovjet-Unie.’</p>
<p>‘Joh, niemand dwingt je toch?’, kermde ik. Gá dan lezen, als je dat echt liever doet. Of accepteer gewoon dat Netflix en lezen heel goed naast elkaar kunnen bestaan.</p>
<p>Het machtige familie-epos dat Jongepier van Netflix vandaan probeert te trekken betreft</p>
<p>Het achtste leven (voor Brilka)</p>
<p>(2014) van Nino Haratischwili. Het is een homp van een boek, bijna 1.300 pagina’s in kleine lettertjes, in de traditie van Tolstoj, Thomas Mann, Couperus, en Trygve ‘En eeuwig zingen de bossen’ Gulbranssen.</p>
<p>De Georgisch-Duitse Haratischwili (Tbilisi, 1983) beschrijft zes generaties van de Georgische familie Jasji, in die turbulente 20ste eeuw, waarin het noodlot, zoals bekend, zich niet onbetuigd liet.</p>
<p>Moorden, verkrachtingen, wreedheden, zelfmoorden, liefdes (‘Haar buitengewoon knappe gezicht, haar gave huid, haar grote ogen met de kleur van een meer in de herfst, haar prachtige blonde haar en haar forse, rijzige weelderige gestalte’) en oorlogen, alles verweven als in het spreekwoordelijke tapijt. ‘Ook al heeft dit tapijt jarenlang ergens ingepakt gelegen en als voer voor motten gediend, het moet nu herleven en ons zijn verhalen vertellen.’</p>
<p>Een tikje kitscherig, dat wel. Ook die oma die door geesten bezocht wordt, en dat telkens terugkerende geheimzinnige familierecept voor gevaarlijk verslavende chocolademelk; je hoort echo’s van Isabel Allende, een galmpje van een keukenmeiden-Marquez ook; maar dat bedoel ik beslist positief, want Haratschwili is, zolang ze niet in mantra’s vervalt (‘Ik heb deze regels vooral te danken aan jou, Brilka, omdat jij het achtste leven verdient. Omdat ze zeggen dat het getal acht voor de eeuwigheid staat, voor de terugkerende rivier’, et cetera) echt een onderhoudend schrijfster.</p>
<p>‘Voor ons betekende de Sovjetunie: de eeuwige zomerkampen, de pionierssjaaltjes (...), de Misjka-in-het-Noorden-chocoladetoffees, de dragonlimonade bij Lagidze (...), de gele Krja-Krja-kindershampoo, het scheerschuim Start van onze grootvader (...), de bodylotion Hygiene, het parfum Rood Moskou dat naar oud zijn rook en waar je hoofdpijn van kreeg (dit klopt,</p>
<p>SW</p>
<p>), de geurloze huishoudzeep die ook echt Huishoudzeep heette. Het waren de blauw-witte, driehoekige kartonnetjes kefir (...), het waren de gele Zjigoeli’s, de zwarte Wolga’s en de witte Lada’s. Het was de smeerkaas, de vriendschap en het duikelaartje Wanka Stanka dat eruitzag als een mislukte, holle Matroesjka van plastic. Het was het verrukkelijke Leningrad-ijs, van die stevige vierkantjes verpakt in goudpapier.’</p>
<p>Deze opsomming gaat, ik verzin dit niet, meer dan 15 pagina’s door. Ik vind dat leuk, misschien omdat ik de Sovjet-Unie van nabij gekend heb, maar voor menigeen is het wellicht te wijdlopig. In een filmscène kun je die overdaad samenballen in één sublieme, beeldende minuut.</p>
<p>Bijna 1.300 pagina’s, in kleine lettertjes. Zeg Netflix, waar wachten jullie nog op?</p>]]></description>
      <guid>https://volkskrant.nl/cultuur-media/er-zijn-maar-heel-weinig-mensen-die-tegen-hun-zin-naar-netflix-kijken~b3f7865f/</guid>
      <pubDate>Thu, 27 Oct 2022 00:00:00 +00:00</pubDate>
    </item>
    <item>
      <title><![CDATA[Met klimaatvriendelijke lijm plak je nog geen pompoentje op je zelfgeknutselde Halloween-lantaarn]]></title>
      <description><![CDATA[<p>Je ziet de laatste tijd geregeld dat mensen zich in het openbaar ergens aan vastlijmen om aandacht te krijgen voor het klimaat. Goed bedoeld, ongetwijfeld, maar als klimaatactivist kom je dan wel voor een dilemma te staan. Lijm die een béétje behoorlijk plakt (secondenlijm, tweecomponentenlijm) ontleent zijn kleefkracht aan de verfoeilijke uitwassen van de petrochemische industrie. Met klimaatvriendelijke lijm (Gluton, Arabische gom) daarentegen, plak je nog geen kartonnen pompoentje op je zelfgeknutselde Halloween-lantaarn, dat weet een kleuter.</p>
<p>Die jongen die zijn handen bij Beau aan de talkshowtafel had gelijmd worstelde blijkbaar ook met dit probleem. Hij scheen muurvast te zitten, maar toen men het tafelblad losschroefde en hem daarop wegdroeg, als Abraracourcix op zijn schild, gleed hij er pardoes vanaf, op de vloer van de studio. Toch Gluton gebruikt, de goeierd. Jammer genoeg riep hij er ‘Kanker!’ bij, wat niet netjes was.</p>
<p>Gelukkig had de vuilbekkende Humpty Dumpty niets gebroken. Op Twitter vlogen de kwinkslagen over en weer. (‘Heel Holland plakt’, ‘Hij had beter een hamer en spijkers kunnen gebruiken’) Beau zelf bleef kalm, maar wie weet zat hij in het complot. Ook de tafel (‘de tafel die alles zag’) was ongedeerd. In de verhitte Hollandse huiskamers, intussen, kon de verwarming wegens alle agitatie wel een heilzaam graadje lager.</p>
<p>Aan dit alles dacht ik de volgende ochtend terwijl ik koffie zette. (Sinds mijn zoon iets studeert dat ‘sustainability’ (duurzaamheid) heet, is het handige-maar-vervuilende George Clooney-apparaat uit de keuken verdwenen. Ik strooi tegenwoordig slaafvrije bonen in een machine die onder luid gesis en gebrom een stroperig brouwsel afscheidt waar je een klimaatneutrale hartaanval van krijgt.)</p>
<p>De ramen stonden open, want die barre kou, waar de media zo watertandend mee dreigen, laat op zich wachten. Ik dacht aan Rusland, waar ik ooit gewoond heb. Ook daar plakten we voor het klimaat. Niet omslachtig, via de media, maar met direct resultaat. Aan het begin van de winter propte je de kieren tussen de ramen vol met watten. Dan maakte je een papje van ‘krachmal’ (aardappelmeel, van het Duitse woord ‘Kraftmehl’) en plakte daarmee stroken papier over die watten.</p>
<p>Het is even een klus, maar het werkt goed en het kost bijna niets. Ik doe het al jaren in mijn oude, tochtende huis in Amsterdam, zodra het koud wordt. Probeert u het ook eens!</p>
<p>(Tip: de dag daarop een pan vol gebakken eieren gruwelijk laten aanbranden. Vergeten dat u zojuist alle ramen dichtgeplakt heeft en ze met geweld openrukken. Frisse lucht! Verbaasd toekijken hoe slierten papier en watten de keuken in gekatapulteerd worden. Opnieuw beginnen.)</p>]]></description>
      <guid>https://volkskrant.nl/mensen/met-klimaatvriendelijke-lijm-plak-je-nog-geen-pompoentje-op-je-zelfgeknutselde-halloween-lantaarn~b3da8977/</guid>
      <pubDate>Wed, 26 Oct 2022 00:00:00 +00:00</pubDate>
    </item>
    <item>
      <title><![CDATA[Dat tijdschrift, dat staren uit het raam, die wrevel: geen twijfel mogelijk]]></title>
      <description><![CDATA[<p>‘Zure beertjes’, zei de jongen tegen het meisje. ‘Zure beertjes, dat zijn denk ik wel echt mijn lievelings.’ We bevonden ons in de trein van Amsterdam naar Den Bosch die net was gestopt in Utrecht, waar het stel was ingestapt.</p>
<p>Begin 20 waren ze. De jongen leek op een jeugdige Leonardo DiCaprio, inclusief spleetogen en een kaaklijn die in de nabije toekomst wel degelijk voor vervetting vatbaar zou blijken. Ook het meisje was knap, met het verneukeratief onnozele blonde hoofdje van Alicia Silverstone in</p>
<p>Clueless</p>
<p>. ‘Zure béértjes?’, riep ze uit, en trok een Mister Bean-achtige grimas, waarbij ze de coupé rondkeek, of iedereen wel keek.</p>
<p>‘Zure beertjes bestaan geeneens’, vervolgde ze. ‘Zure mátjes, bedoel je.’ De jongen schudde zijn hoofd, met een ijver alsof hier een voor hem onwrikbaar principe in het geding was. ‘Zure béértjes’, sprak hij stellig.</p>
<p>Ik dacht na. Ook ik had nog nooit van zure beertjes gehoord, maar ik heb dan ook weinig benul van hedendaags snoep. Ik stam uit de tijd van Bazooka Joe kauwgum, zwart-op-wit, salmiakknotsen, chocoladesigaretten en zogeheten ‘likschelpen’ (je kreeg ze nooit helemaal leeg gelikt, en je kleefde van top tot teen).</p>
<p>Ik heb de geboorte van de Kokindjes nog meegemaakt, (erg vies vond ik die, veel te zacht) en ik heb mijn oma nog nostalgisch horen praten over ‘ulevellen’, ‘polkabrokken’ en ‘jodenvet’; van dat laatste woord schrok ik nogal, want je hoorde geen ‘joden’ te zeggen maar ‘Joodse mensen’ en waarom werd daar snoep van gemaakt? Afschuwelijk! Later hoorde ik dat het spul ook wel ‘borsthoning’ wordt genoemd, wat het nog enger maakte.</p>
<p>‘Zure beertjes smaken net als zure matjes’, zette de jongen uiteen. ‘Maar dan dus in de vorm van beertjes.’ Het meisje lachte honend. ‘Je bedoelt zeker gummibeertjes?’ De jongen schudde weer zo fanatiek zijn hoofd. ‘Nee’, sprak hij. ‘Zúre beertjes.’ Na een korte pauze voegde hij er bitter aan toe: ‘Mijn lievelings.’ Mokkend begon hij uit het raam te staren.</p>
<p>Het meisje pakte een tijdschrift uit haar tas.</p>
<p>Linda meiden</p>
<p>. Je ziet het niet vaak meer, mensen die tijdschriften lezen in de trein. Op mijn telefoon tikte ik ‘zure beertjes’ in. Ze bestaan wel degelijk, zo bleek. Gewoon bij de Appie. Maar waarom hadden die jongelui dat zelf niet even opgezocht? Dan was deze, eventueel fatale, discussie ze bespaard gebleven.</p>
<p>Maar wacht eens even. Ik had ze nog helemaal niet met een telefoon gezien. Dat tijdschrift, dat staren uit het raam, die wrevel: geen twijfel mogelijk, die twee waren bezig met een zogeheten ‘digitale detox’.</p>
<p>Dapper, heel dapper. Maar ook: een mijnenveld.</p>]]></description>
      <guid>https://volkskrant.nl/mensen/dat-tijdschrift-dat-staren-uit-het-raam-die-wrevel-geen-twijfel-mogelijk~b547841d/</guid>
      <pubDate>Mon, 24 Oct 2022 00:00:00 +00:00</pubDate>
    </item>
    <item>
      <title><![CDATA[‘NIET DOEN!’, schreeuwde ik tegen het boek. Maar ze doet het tóch, een jaar thuiszitten met de kinderen]]></title>
      <description><![CDATA[<p>Er is de laatste tijd nogal wat te doen over ‘verwende deeltijdprinsesjes’. De term is, geloof ik, groot gemaakt door Sander Schimmelpenninck. Hij heeft zelf geen kinderen, dus hij beseft misschien niet helemaal dat het ouderschap over het algemeen geen verwennerij is. Toch heeft hij gelijk, in die zin dat werken in deeltijd schadelijk is voor de economie, en bovendien een groot risico voor de betreffende vrouwen: ze worden financieel afhankelijk van hun partner, met behoorlijk rampzalige gevolgen bij een scheiding.</p>
<p>Maar er zitten meer haken en ogen aan thuiszitten met de kinderen. Ik las het boek</p>
<p>Is het al zeven uur?</p>
<p>van Margot C. Pol, om wat dat betreft mijn geheugen op te frissen. Pol, dat was wel handig voor het referentiekader, heeft zo’n beetje hetzelfde beroep als ik. Ze kreeg op goed geluk twee kinderen, en dat bleek niet mee te vallen.</p>
<p>‘Telkens als ik iets meer wilde doen in ons kleine appartement dan maar weer een badje laten vollopen of flessen uitkoken en de laptop wilde pakken, begon de baby weer te huilen.’ Tsja. Zelf deed ik mijn baby’s alleen in bad als ze zichzelf van top tot teen ondergescheten hadden. Ook aan flessen uitkoken begon ik niet; ik zette ze gewoon in de afwasmachine. Maar dat huilen zodra je de laptop pakt, dat klopt. Het is uitputtend. Het berooft je van je levenslust en van je verstand.</p>
<p>Weer aan het werk gaan bleek de oplossing. ‘Ik kon nadenken over andere dingen dan voedingstijden, gewaardeerd worden om iets anders dan melk.’ Heel herkenbaar, inderdaad. Maar Pol stuurt haar kinderen, 3 en 1 jaar oud, met toenemend schuldgevoel naar de opvang. Krijgen ze daar wel genoeg aandacht? Waarom zijn ze thuis zo lastig? Vindt ze zelf het moederschap zo ingewikkeld omdat ze het maar ‘half’ doet? Zou het opvoeden niet makkelijker, vanzelfsprekender en gezelliger worden als ze haar baan opzegde?</p>
<p>‘NIET DOEN!’, schreeuwde ik tegen het boek. Maar ja, ze doet het tóch. Een jaar thuis met de kinderen. Een jaar lang de hele dag boekjes lezen, liedjes zingen en gezonde groentehapjes koken die door de kinderen walgend worden uitgespuugd. Een jaar waarin ze amper nieuwe kleren durft te kopen: ze verdient immers geen geld. Een jaar van snel make-up opdoen voordat haar man thuiskomt: ‘Misschien omdat ik bedenk hoeveel goed geklede, energieke vrouwen hij vandaag op kantoor gezien heeft.’ En waarvoor? ‘Wat doe ik nou de hele dag, behalve twee jongetjes in leven houden die zich dit over een paar jaar echt niet meer herinneren?’</p>
<p>Verschrikkelijk. Ik ben blij dat ik het niet gedaan heb, zo’n jaar. Kleine kinderen grootbrengen is alleen vol te houden als je het niet dag en nacht hoeft te doen. De truc is: maak het niet moeilijker dan strikt noodzakelijk. Tobben, zoals Pol doet, of ze het wel leuk hebben op de opvang: nergens voor nodig, kinderen hebben het daar over het algemeen heel gezellig. Willen ze dit of dat niet eten: laat het gáán en geef ze een vitaminepil. Nee, ze hoeven niet elke week schone lakens. Je hoeft niet zelf bananenbrood te bakken, dat kun je ook kopen.</p>
<p>En dan nog iets: als je kleine kinderen hebt ben je, in al je afgestompte uitputting, geneigd te geloven dat het leven voorgoed zo blijft. Dat is niet waar. Je knippert drie keer met je ogen en ze gaan naar school. ‘Ach kind, ze zijn groot voor je het weet.’ Ik heb het eindeloos te horen gekregen van oudere vrouwen, toen ik zelf kleine kinderen had. Ik wou daar nooit naar luisteren, terwijl ze gewoon gelijk hadden.</p>
<p>En nu luistert er niemand naar mij.</p>]]></description>
      <guid>https://volkskrant.nl/cultuur-media/niet-doen-schreeuwde-ik-tegen-het-boek-maar-ze-doet-het-toch-een-jaar-thuiszitten-met-de-kinderen~bb289e26/</guid>
      <pubDate>Fri, 21 Oct 2022 00:00:00 +00:00</pubDate>
    </item>
    <item>
      <title><![CDATA[Niet alles in Limburg was als vanouds. Wat lag daar bijvoorbeeld opeens obsceen te glinsteren op mijn bord?]]></title>
      <description><![CDATA[<p>In het Limburgse Geuldal schijnt de zon als vanouds over de grazige glooiingen, het standbeeld van de lijkbleke non Bernadette staat nog steeds pinnig met haar rug naar de Lourdesgrot, en de begraafplaatsen liggen nog immer vol jonggestorven Roomse kindertjes, die Jeuf, Treeske, Fonske, Zef of Sjeng heten.</p>
<p>Heel geruststellend allemaal, maar er zijn ook dingen veranderd. Wat lag daar bijvoorbeeld op mijn bord naast mijn bestelde ‘videeke’? (Een videeke is een bladerdeegbakje gevuld met ragout; in Noord-Nederland eten ze dat alleen rond Kerstmis, en dat dan nog met tegenzin, maar ja, het zat bij het kerstpakket dus</p>
<p>es soll herunter</p>
<p>; Limburgers daarentegen eten videekes gewoon zomaar voor hun plezier, alsof het kroketten zijn, waarvoor plechtige hulde.)</p>
<p>Naast mijn videeke lag, op de plek waar zich vorig jaar nog gewoon de vertrouwde pluk peterselie bevond: een stuk passievrucht. Passievrucht! Is er dan niets meer heilig? Obsceen glinsterde zijn reptielgroene binnenste me tegemoet. Aan het videeke zelf mankeerde gelukkig niets, maar het incident verleende toch het zo schilderachtige stadje Valkenburg de wat beklemmende atmosfeer van een plaats delict.</p>
<p>Terug naar het vakantiehuisje dan maar. Op de ruïnes van het eeuwenlang zo lieflijk beschimmelende krotjespark ‘Vacantievreugd’ is hier onlangs een geheel vloerverwarmd, beQuookerd, volgeNespressood en afgeTeslaad complex verrezen, maar die charmeloze blokkendozen hebben nog wél het weergaloze uitzicht van weleer, dus een kniesoor, et cetera.</p>
<p>Ik was er alleen met mijn zus, want onze respectieve kinderen zijn wél kniesoren, die niet meer mee wilden. (‘Ik ga écht niet drie dagen tussen twee hinnikende oude wijven zitten.’) Maar de thuisblijvers kregen weer ongelijk, want reeds de eerste avond vingen wij in ons tuintje een glimp op van een poes.</p>
<p>Een poes! Mijn zus en ik maakten het lokkende geluid dat men dan maakt. Men schrijft het als ‘pssssst’, maar het klinkt meer als wat Surinamers een ‘tjoeri’ noemen. De poes rende een struik in. Die poes was nieuw. In ‘Vacantievreugd’ viel nooit een poes te bekennen. Denkelijk werden ze in voorkomende gevallen geslacht en gebraden door de alomtegenwoordige dronken Poolse fruitplukkers: ‘</p>
<p>Kurva</p>
<p>! Lekkere malsze dakhaasz!’</p>
<p>De Polen zijn verdwenen sinds de huisjes hier een miljoen euro per midweek kosten, maar daar is dus die gratis poes voor in de plaats gekomen. Vol verwachting, als kinderen die hun schoen zetten, schoven wij die avond een schoteltje kattenvoer naar buiten. Nog een vergeefse tjoeri, en naar bed.</p>
<p>De volgende ochtend was het schoteltje leeg. Op het terras had de poes, met vochtige pootafdrukjes in de ochtenddauw, geschreven: ‘DANK JULLIE WEL, LIEVE MEVROUWEN, VOOR HET HEERLIJKE ETEN!’</p>
<p>Nee hoor. Maar het had best gekund.</p>]]></description>
      <guid>https://volkskrant.nl/mensen/niet-alles-in-limburg-was-als-vanouds-wat-lag-daar-bijvoorbeeld-opeens-obsceen-te-glinsteren-op-mijn-bord~b5e30e3e/</guid>
      <pubDate>Wed, 19 Oct 2022 00:00:00 +00:00</pubDate>
    </item>
    <item>
      <title><![CDATA[Bij het enthousiast zwaaien naar haar onderdanen plachten Juliana’s armen gezellig mee te zwabberen]]></title>
      <description><![CDATA[<p>‘Wil je mee naar de Juliana-tentoonstelling?’, vroeg mijn broer. Nou en of! Koningshuizen zijn belachelijk, duur en oneerlijk, maar we hébben er nu eenmaal een, dus we moeten de boter eruit braden, anders is het zonde.</p>
<p>Bovendien is Juliana de koningin van mijn jeugd, toen ik nog ontvankelijk was voor gouden koetsen en hermelijnen mantels. Ik vond het heel oneerbiedig als mijn vader haar een ‘taart’ noemde, wat hij geregeld deed. Mijn moeder durfde niet zo ver te gaan, maar vond wel dat onze vorstin geen mouwloze jurken moest dragen omdat ‘haar bovenarmen daar te dik voor waren’.</p>
<p>Nu waren haar jurken inderdaad vaak mouwloos, en haar bovenarmen inderdaad aan de royale kant. Bij het enthousiast zwaaien naar haar onderdanen plachten die armen gezellig mee te zwabberen. Slappe, dikke damesbovenarmen heten dan ook in de volksmond nog steeds ‘Juliaantjes’.</p>
<p>Ik heb ze zelf ook, maar lang niet zo erg als zij, want ik sjouw mijn eigen boodschappen. Meteen moest ik denken aan de</p>
<p>Fred Haché Show</p>
<p>, een creatie van Wim T. Schippers in de jaren zeventig. Daarin zat een actrice, die sprekend op Juliana leek, spruitjes schoon te maken in een chique salon. Er kwamen Kamervragen van.</p>
<p>De tentoonstelling, in de Nieuwe Kerk te Amsterdam, was fantastisch. Er hingen en stonden, tussen de obligate, door Papoea’s gebatikte wandkleden door, overal de heerlijkste artefacten; door Wilhelmina gebreide kinderhandschoentjes (hier en daar had de koningin-moeder een schattig steekje laten vallen, zag ik door mijn lorgnet) auto’s rechtstreeks uit Kuifje, foto’s van Juliana aan het studententoneel, (verkleed als indiaan, met vlechten!), Juliana op een punk-poster uit de jaren tachtig (‘Galerie Anus’) en een koningsblauwe kinderwagen die bestand was tegen gifgasaanvallen, uit 1940. Beatrix zelve heeft er nog in liggen trappelen.</p>
<p>Het fijnste waren de spulletjes die Juliana als kind bezat. Die mini-koetsjes, in de vorm van een zwaan, respectievelijk een Garuda! Hare Majesteits leesplankje, met gouden filigrain omlijst! En kijk! ‘Haar eerste sceptertje!’, riepen mijn broer en ik vertederd uit. De scepter was van bewerkt goud, bezet met diamanten, en precies op maat voor een kind van 2. Toen oefende ze dus al met regeren!</p>
<p>‘Dat is een rammelaar, hoor’, sprak een vrouw naast ons. Ja, je hebt ook altijd mensen die de boel voor anderen verpesten, maar gelukkig was er méér moois te zien. Haar vlinderbrillen! Hare Majesteit in galajurk, met een sigaret tussen haar gehandschoende vingers! Haar favoriete bontjasje, zo kek en knus! Precies mijn maat, zag ik hebberig. Maar ja, daar was indertijd een hele reeks nertsen voor omgebracht. Zoiets kán echt niet meer.</p>
<p>Net als koningshuizen, eigenlijk.</p>]]></description>
      <guid>https://volkskrant.nl/mensen/bij-het-enthousiast-zwaaien-naar-haar-onderdanen-plachten-juliana-s-armen-gezellig-mee-te-zwabberen~b8bce956/</guid>
      <pubDate>Mon, 17 Oct 2022 00:00:00 +00:00</pubDate>
    </item>
    <item>
      <title><![CDATA[Een hoed houd je niet op in het museum, en al helemaal niet als je voor de spiegel staat]]></title>
      <description><![CDATA[<p>Een lezer stuurde me het boekje</p>
<p>Nergens en nooit verlegen</p>
<p>. Ik ben zelf overal en altijd verlegen, dus hier lag mijn kans om daar korte metten mee te maken. De ondertitel luidde ‘Wellevendheidsboekje voor groote jongens’. Ik was dus niet helemaal de doelgroep, maar wat goed genoeg is voor grote jongens, is ook goed genoeg voor mij.</p>
<p>Het bleek uit 1941 te stammen. Je zou denken dat ze toen wel iets anders aan hun hoofd hadden, maar ook onder de Duitse bezetting moest je je omgangsvormen niet verwaarlozen, want daar blijkt het beteugelen van verlegenheid op neer te komen: weten hoe het hoort.</p>
<p>‘Hoofdzaak bestaat hierin, dat we er altijd netjes en fris uitzien, zonder overdrijving, naar welken kant ook’, aldus schrijfster Albertine Schelfhout-van der Meulen. ‘Opzichtige kleeding, fatterig gedoe, aanstellerige manieren zijn beslist onuitstaanbaar. Er zijn mannen die hun nagels lakken, die hun hoed voor de spiegel opzetten, die... hun haar laten permanenten!’</p>
<p>Daar keek ik van op. Ik dacht dat nagellak voor jongens iets van de laatste tijd was – ja, een enkel zwart lakje zag je in de jaren tachtig ook wel, met dank aan The Cure – en ik kan me geen oude films voor de geest halen waarin mannen nagellak dragen. Ook dat gepermanente haar verbaasde me. Maar je hoed opzetten voor de spiegel? Was dat fout? Je moest toch zeker weten dat hij niet achterstevoren stond?</p>
<p>‘Doch zulke fatten zijn zeker uitzondering’, stelt Albertine ons gerust. ‘De meeste jongens letten n.l. te wéínig op de verzorging van hun uiterlijk!’ Ze raadt de jongens aan hun tanden te poetsen en zich te wassen. ‘En dan niet alleen wassen wat zichtbaar is, maar ook wat dieper dan de rand van het boordje! Verder armen en oksels en vooral... de voeten niet vergeten!’</p>
<p>Je kruis en kont kon je blijkbaar overslaan. Er waren belangrijker zaken: ‘Ga je soms ergens een bezoek brengen, doe het dan niet in plusfour en slip-over, maar trek even een gewoon colbert-costuum aan.’ Ik dacht aan Kuifje. Die liep er dus al die tijd bij als een nozem!</p>
<p>‘Hoewel het uiterlijk veel waard is, is het toch nog lang niet alles. Een heel voornaam ding is ook de spreektaal die we voeren, ja zelfs zóó voornaam dat beschaafde menschen, als ze wel eens twijfelen wie ze voor hebben, omdat de kleeding correct is, dadelijk uit de droom worden geholpen wanneer de mond van dien ander maar open gaat.’</p>
<p>Dat is waar. Albertine waarschuwt dan ook voor plat praten, het ‘inslikken van letters’ of ‘schel en hard lachen, al dan niet vergezeld van een klap op de knieën, alsof een Tiroler zijn Schuhplatt’ler danst!’</p>
<p>‘Dan bepaalde uitdrukkingen die men nóóit in beschaafd gezelschap hooren zal en die velen zoo gemakkelijk in den mond nemen; ik noem b.v. ‘lol’ en ‘lollig’, ‘flauwe kul’ enz., om van de rest maar te mogen zwijgen.’</p>
<p>Aan die hoed, die we niet voor de spiegel mogen opzetten, zitten nog meer haken en ogen, trouwens. In ‘een treincoupé of lift’ moet die hoed afgenomen worden, ‘als er dames aanwezig zijn’, maar in de tram mag je hem ophouden. ‘Op tentoonstellingen en in musea’ moet de hoed wél weer af. ‘Denk je eens in hoe lomp het staat een prachtig kunstwerk te beschouwen met den hoed op het hoofd!’</p>
<p>Ik probeerde het mij in te denken, maar het lukte niet helemaal.</p>
<p>Toen ik het boekje uit had, was ik nog even verlegen als voorheen. Jammer. Maar ik zal er aan denken, als ik ooit nog eens een hoed opzet: nooit in een museum, en nooit voor de spiegel.</p>]]></description>
      <guid>https://volkskrant.nl/cultuur-media/een-hoed-houd-je-niet-op-in-het-museum-en-al-helemaal-niet-als-je-voor-de-spiegel-staat~b9e8f2ee/</guid>
      <pubDate>Thu, 13 Oct 2022 00:00:00 +00:00</pubDate>
    </item>
    <item>
      <title><![CDATA[‘Een maillootje is handiger’, vervolgde ik, want ik ben een oud wijf, en die mogen zich overal mee bemoeien]]></title>
      <description><![CDATA[<p>Bij een marktkraam die kaas en ‘fijne vleeswaren’ verkoopt stond ik me af te vragen of er ook ‘grove vleeswaren’ bestaan. Lompe leverpastei, horkerige ham, platvloers pekelvlees en botte boterhamworst: ik zou ze graag eens proeven.</p>
<p>Naast mij stond een tengere jongen die ‘voor 3 euro jong belegen in plakken’ bestelde. Het leek me een slimme manier om de inflatie onder de duim te houden. Je koopt telkens voor 3 euro kaas, voor 50 euro benzine, voor 200 euro gas en licht; je krijgt dan gaandeweg steeds minder, maar dat gaat geleidelijk dus het went.</p>
<p>Toen was de beurt aan een brede, kale man die een baby op zijn buik droeg. De baby had gebreide sokjes, net als mijn baby’s indertijd. Wijlen mijn lieve Amsterdamse tante Truus, alias tante Neus, breide ze onvermoeibaar voor alle baby’s in de familie, en dat waren er nogal wat. Zo zag men haar zelden zonder een paar ‘zokjes’, zoals ze die noemde, op de pennen; roze, blauw, ook wel wit.</p>
<p>De sokjes van deze baby waren roze. Dat had het vleeswarenmeisje ook gezien. ‘Hoe oud is ze?’ vroeg ze aan de kale man. ‘Bijna vier maanden’, antwoordde hij stralend. Nét te jong voor een plakje worst, vond het meisje.</p>
<p>Het linkersokje van de baby was intussen afgezakt en hing vervaarlijk te bungelen. Ook dat kon ik me herinneren. Je strikt ze met een koordje om de enkeltjes, maar wat is de makke met baby’s: hun enkels zijn dikker dan hun voeten. Zo ben ik ettelijke sokjes van tante Neus verloren, maar er kwamen telkens nieuwe.</p>
<p>‘Dat sokje ga je verliezen’, waarschuwde ik, want wie weet had hij geen beschikking over een eindeloos sokjes producerende tante Neus. De man sjorde het sokje omhoog. Een maillootje is veel handiger, had ik allengs ingezien, maar tante Neus bleef sokjes sturen, die in een groeiende rij op de plank in de kinderkamer belandden.</p>
<p>Daar ging het sokje weer. ‘Pas op’, zei ik tegen de man, wijzend. Weer sjorde hij. ‘Een maillootje is handiger’ vervolgde ik, want ik ben een oud wijf, en die mogen zich overal mee bemoeien. De man keek bevreemd, alsof hij nog nooit van maillootjes had gehoord. Hij bestelde een ons lever en een ons pekelvlees.</p>
<p>Broodje halfom! Dat wilde ik ook wel, maar ik ben thuis de enige die dat lekker vindt. Dan is 2 ons veel te veel. Of zou ik gewoon ‘voor 1 euro 50 lever en pekelvlees’ vragen?</p>
<p>Maar dat durfde ik niet, moest ik tot mijn spijt constateren, terwijl het sokje ten langen leste van het voetje viel.</p>]]></description>
      <guid>https://volkskrant.nl/mensen/een-maillootje-is-handiger-vervolgde-ik-want-ik-ben-een-oud-wijf-en-die-mogen-zich-overal-mee-bemoeien~b7c21d76/</guid>
      <pubDate>Wed, 12 Oct 2022 00:00:00 +00:00</pubDate>
    </item>
    <item>
      <title><![CDATA[Thuis kregen wij geen rietjes, want die vielen net als alle andere leuke dingen onder de categorie ‘flauwekul’]]></title>
      <description><![CDATA[<p>Na de heilzame boswandeling betrad ik dorstig een caféterras en bestelde een flesje cola. ‘Geen probleem’, verzekerde de piepjonge ober me (een meevaller!) en hij voegde er vriendelijk aan toe: ‘Wil je daar een rietje bij?’</p>
<p>Een rietje! In mijn hoofd begon het te bruisen als frisdrank. Hoelang geleden was het dat iemand mij gevraagd had of ik ergens een rietje bij wilde? Een halve eeuw? Over het algemeen gaat het met rietjes zo, in de horeca: je krijgt er een, of je krijgt er geen. Overleg wordt niet gepleegd. Behalve nu dus.</p>
<p>‘Ja, graag’, hoorde ik mezelf zeggen, tot mijn eigen verbazing. En spijt ook, algauw. Een verstandig mens wil geen rietje. Na gebruik schijnen die in zee te belanden (je vraagt je af hoe: is er een onverlaat die ze verzamelt en ’s nachts, diabolisch gniffelend, bij Scheveningen te water laat?) De arme ijsbeertjes verslikken zich erin en vallen dan, al hoestend, van hun toch al dramatisch wegsmeltende ijsschots af. Er gaat ook geen dag voorbij of ik doe iets stoms.</p>
<p>Intussen begon ik me, ondanks alles, toch te verheugen op dat rietje. Rietjes zijn leuk. (Als kind hoopte ik altijd op een rode, net als alle andere kinderen. Je vraagt je af waarom er nog rietjes in andere kleuren gemaakt werden. Zo moest ik het vaak met een gele doen; altijd weer een domper. Hetzelfde geldt overigens voor ballonnen.)</p>
<p>Rietjes waren miezerig dun, vroeger. In Amerikaanse films en series zag ik kinderen drinken uit rietjes die niet alleen dikker waren dan bij ons, maar ook nog buigbaar, met een harmonica-nekje. Wat benijdde ik die Amerikanen! Wat sprong mijn hart op bij mijn allereerste bezoek aan McDonalds, rond 1975, toen ik voor het eerst van mijn leven een niet alleen gezellig dik, maar bovendien vrolijk gestreept rietje in handen kreeg!</p>
<p>Ik heb het mee naar huis genomen, en nog lang bewaard. Thuis kregen wij geen rietjes, want die vielen, net als alle andere leuke dingen, in de categorie ‘flauwekul’. Wel kan ik me herinneren dat we een kronkelrietje bezaten van doorzichtig, stevig plastic. Het heette ‘afwasbaar’ en kon dus door de beugel van mijn kritische moeder. Het was feestelijk om de ranja die lange, kronkelige reis door dat rietje te zien maken, maar die afwasbaarheid gold alleen de buitenkant. Toen mijn broer er eenmaal melk mee had gedronken smaakte daarna alles naar schimmel.</p>
<p>Daar was de ober, met mijn cola. Het rietje bleek van papier. Heel klimaatneutraal, maar na twee slokken zakte het slapjes ineen.</p>
<p>In de verte hoorde ik de ijsbeertjes gniffelen.</p>]]></description>
      <guid>https://volkskrant.nl/mensen/thuis-kregen-wij-geen-rietjes-want-die-vielen-net-als-alle-andere-leuke-dingen-onder-de-categorie-flauwekul~be21fd46/</guid>
      <pubDate>Mon, 10 Oct 2022 00:00:00 +00:00</pubDate>
    </item>
    <item>
      <title><![CDATA[In de VS worden langzaamaan alle letters opgevreten, net als in onze Kinderboekenweek van 1973]]></title>
      <description><![CDATA[<p>In de Verenigde Staten</p>
<p>worden steeds meer boeken verboden voor kinderen</p>
<p>, las ik in de krant. En dan gaat het niet om</p>
<p>Mein Kampf</p>
<p>of</p>
<p>Fifty Shades of Grey</p>
<p>, nee, het betreft onschuldige klassiekers als</p>
<p>The Lord of the Rings</p>
<p>,</p>
<p>The Catcher in the Rye</p>
<p>en</p>
<p>To Kill a Mockingbird</p>
<p>. De redenen voor deze censuur komen in kort bestek hierop neer: Amerikanen begrijpen niet dat kinderen zelf ook kunnen nadenken en boeken in hun tijdgeest plaatsen.</p>
<p>Intussen is het wél Kinderboekenweek. Ik stuitte op het kinderboekenweekgeschenk van een halve eeuw geleden (1973).</p>
<p>Arthur en de lettervreter</p>
<p>door tekenaar Paul Hulshof en schrijver Henk van Kerkwijk (lees ook zijn razend spannende jeugdroman</p>
<p>Schakelfout</p>
<p>.)</p>
<p>Arthur en de lettervreter</p>
<p>is een stripboek. Best een gedurfd boekenweekgeschenk, in tijden dat stripboeken nog geen ‘graphic novels’ heetten, maar golden als wat laag-bij-de-gronds vertier, net zoiets als games nu: de kindergeest zou er lui van worden.</p>
<p>Dat dat laatste niet waar is, daarvan kan ik getuigen: veel van die plaatjes zijn me vijftig jaar tot in detail bijgebleven. Het omslag alleen al, een trompe l’oeil waarop de lettervreter in kwestie zijn slurf uit een schilderijlijst steekt en de letters van de titel aanvreet. En het frontispice, waarop de hoofdpersonen overspoeld worden door een zee van letters.</p>
<p>Daar worden we meteen het verhaal in getrokken: ‘Al jaren vechten uitgevers en drukkers tegen de massa’s fout gebruikte en overbodige letters. Met vuur en met chemische afwasmiddelen wordt het groeiende gevaar bestreden. Desondanks komen er steeds meer letters. Ze zijn niet te verdelgen of op te bergen. Ze breken door...’</p>
<p>Er komt redding, natuurlijk, belichaamd door uitvinder David Musket, een ‘nerd’ avant la lettre met slordig haar en een bril. Hij komt aanzetten met een lettervreter, een Ganesha-achtig wezen met bolle oren, slaapkamerogen, nogal menselijke billen en een lange slurf, aan het eind voorzien van een wulpse Mick Jagger-mond. (Hoe Musket aan die lettervreter is gekomen, wordt in het midden gehouden. Het deed er niet toe, en doet er nog steeds niet toe.)</p>
<p>De plaatjes zijn prachtig. Een beetje psychedelisch, vol details en beeldgrappen, très jaren zeventig, iedereen met lang haar, veel baarden, en spijkerbroeken met soulpijpen. Wat sfeer betreft doet een en ander denken aan een kruising tussen Robert Crumb en Winsor McCay (</p>
<p>Little Nemo</p>
<p>).</p>
<p>De lettervreter ontsnapt, trekt de stad in en maakt kennis met Arthur, een schooljongen van een jaar of 12. Ze sluiten vriendschap. Leuk en gezellig, totdat de lettervreter opeens een heleboel kindertjes krijgt, die allemaal natuurlijk óók moeten eten. En dan verdwijnen alras alle letters uit de hele stad, inclusief het naambordje ‘Amsterdam’.</p>
<p>Zou het boek nu nog door de beugel kunnen? Het onderwerp is onschuldig genoeg. Maar: op Arthurs school hangen in de lerarenkamer plaatjes van blote vrouwen. Er wordt gerookt in de strip. Arthurs moeder heeft geen baan, maar staat in een minirok te stofzuigen.</p>
<p>Alle belangrijke personages zijn mannen. Arthurs vriendinnetje Angelique draagt een jurkje dat zó kort is dat je haar onderbroek kunt zien. Er komt niet één zwart/donker/bruin personage in de strip voor. Goed, in 1973 was de grote toestroom vanuit Suriname nog niet op gang gekomen (dat gebeurde pas na de onafhankelijkheid, in 1975), maar Amsterdam was toch van oudsher al een relatief diverse stad.</p>
<p>Anderzijds: de lettervreter zelf is nadrukkelijk non-binair en plant zich voort zonder partner. Dat is dan wel weer heel modern.</p>
<p>Ik liet het boekje aan mijn zoon zien. ‘Kijk eens hoe leuk! Uit mijn jeugd!’ Hij bladerde even, fronsend. En sprak: ‘Ik snap er niets van.’</p>]]></description>
      <guid>https://volkskrant.nl/cultuur-media/in-de-vs-worden-langzaamaan-alle-letters-opgevreten-net-als-in-onze-kinderboekenweek-van-1973~b1f1853e/</guid>
      <pubDate>Thu, 6 Oct 2022 00:00:00 +00:00</pubDate>
    </item>
  </channel>
</rss>
