<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Pinnig keek ze me aan, en sprak: ‘Heeft u nou echt niets beters te doen?’]]></title>
      <description><![CDATA[<p>Het voordeel van een goed voorziene bloemenkraam is dat je veel keus hebt. Het nadeel is dat andere mensen óók veel keus hebben, vooral als dat mensen zijn met een wankelmoedig karakter. En dan stond het bloemenmeisje er ook nog alléén voor. Haar collega had corona, verklaarde ze, ‘tenminste, dat zegt ze. Ze zal wel op het strand liggen.’ Dat hebben we wel aan die corona overgehouden: een ideale smoes.</p>
<p>De keurige oude dame vóór mij, intussen, kon maar niet kiezen. Ze aarzelde lang tussen gladiolen en hortensia’s, speelde nog even hardop met de gedachte aan zonnebloemen, bevond die toch te ‘gewoontjes’ en hakte uiteindelijk (ik stond inmiddels bij gebrek aan horloge verwoed op mijn lege pols te kijken) de knoop door: Lisianthus moesten het wezen, die paarse, ja, ze had liever roze gehad, maar die waren er niet, al had ze die wel verwacht in een ‘toch doorgaans ruim gesorteerde zaak’. (Verwijtende blik naar het bloemenmeisje).</p>
<p>Terwijl het meisje de bloemen haastig inpakte rinkelde in de tas van de oude dame een telefoon. Tring, tring, tring... ‘O jeetje’, riep de oude dame, maar dat hielp niet: de tas, voorzien van twee ingewikkelde draaisluitingen, moest open. Tring, tring ... toen die hindernis eenmaal genomen was kwam er een grote huishoudknip tevoorschijn, waaruit ze moeizaam een telefoon opviste in een met een drukkertje afgesloten leren hoesje. Tring, tring ... ook het drukkertje stribbelde nog even tegen, maar toen gaf haar perkamenten wijsvinger dan toch eindelijk de verlossende veeg over het scherm. Tri...</p>
<p>‘Met mevrouw Verhoeven. Ben jij het, Joosje? (...) Ja.(...) Ja.(...) Nee, je stoort niet, dat wil zeggen, ik sta hier bij de bloemenkraam. Je weet wel, die grote, op de hoek van de ... ja, die. Nou, die heeft ook zijn beste tijd gehad, maar moet je horen, Joosje, ik bel je straks terug. Ik moet hier nog afrekenen, en achter me staat iemand die verschrikkelijke haast schijnt te hebben.’ (Verwijtende blik naar mij).</p>
<p>‘Ja. Nee. Je vraagt je af wat sommige mensen ... maar goed, ik bel je dus straks terug. Ik kan je wel vast vertellen dat ik niet zulk goed nieuws heb. Over Hilda, ja. (...) Nee, zo erg is het nu ook weer niet, maar toch, heel verdrietig. (...) Ja, precies. Maar ik bel je dus straks terug, want de muren hebben hier oren, zullen we maar zeggen’. (Verwijtende blik naar mij). ‘Ja. Dat is toch schanda... ja. Maar enfin. Tot straks, Joosje!’</p>
<p>Met een theatraal gebaar liet ze de telefoon zakken. Pinnig keek ze me aan, en sprak: ‘Heeft u nou echt niets beters te doen?’</p>]]></description>
      <guid>https://volkskrant.nl/mensen/pinnig-keek-ze-me-aan-en-sprak-heeft-u-nou-echt-niets-beters-te-doen~b9ee0669/</guid>
      <pubDate>Mon, 22 Aug 2022 00:00:00 +00:00</pubDate>
    </item>
    <item>
      <title><![CDATA[Ik ontving een oud exemplaar van De vloek van Woestewolf. De zaak werd bepaald griezelig toen ik het opensloeg]]></title>
      <description><![CDATA[<p>Tijdens mijn vakantie logeerde ik in een Zuid-Franse ruïne. Dat wil zeggen, van binnen was het een kasteel, netjes verbouwd en smaakvol gemeubileerd (mits je gesteld bent op geborsteld staal, wit linnen en L-vormige, cementkleurige bankstellen van Rivièra Maison met een miljoen beige kussentjes erop), maar van buiten was het nog steeds een ruïne.</p>
<p>Vooral ’s avonds deed het kasteel me denken aan</p>
<p>De vloek van Woestewolf</p>
<p>. Dat was in mijn jeugd een geweldige, doodenge televisieserie over een betoverd kasteel. Jeroen Krabbé speelde erin en de muziek was van Rogier van Otterloo, want in de jaren zeventig speelde Jeroen Krabbé overal in, en alle muziek werd gemaakt door Rogier van Otterloo. Mooie tijden.</p>
<p>Het script was van de beroemde kinderboekenschrijver Paul Biegel en het decor was getekend door de al even beroemde Carl Hollander. Met behulp van een zogeheten ‘greenscreen’ werd het decor achter de acteurs geplakt, met een, althans in mijn 8-jarige ogen, verbluffend resultaat.</p>
<p>Veel te snel was de serie afgelopen en iets terugkijken bestond toen nog niet. Maar ik had het boek nog, eveneens van Biegel, met illustraties van Hollander en dat was zo mogelijk nog fijner dan die serie. Ik moet het zeker tien keer gelezen hebben.</p>
<p>Stelt u zich voor: toen ik terugkwam van mijn vakantie, lag er een grote envelop in de brievenbus. Ik maakte hem open en zag, tot mijn verbazing, een oud exemplaar van</p>
<p>De vloek van Woestewolf</p>
<p>. Wat een geweldig toeval! Maar de zaak werd bepaald griezelig toen ik het opensloeg. Mijn naam stond erin, in mijn eigen handschrift van een halve eeuw geleden. ‘Sylvia Witteman, 23 januarie (sic) 1974, van mijn eigen geld gekocht.’</p>
<p>Terwijl ik er met open mond naar staarde, viel er een ansichtkaart uit het boek, ondertekend door een mij onbekende vrouw. ‘Beste Sylvia, wij kennen elkaar niet, maar ik vond dit boek tussen onze kinderboeken en misschien vind je het leuk om het terug te krijgen. Het is nog altijd prachtig, trouwens.’</p>
<p>Ik begon meteen te lezen. Ach ja, dokter Kroch, ‘heelmeester van alle kwalen’, die zit ‘te roeren, te mengen en te mompelen te midden van een onbeschrijflijke wanorde. Boeken, buizen, glazen, potten, geraamtes, pruttelmengsels, kruiden, tangen, scharen, papieren vol cijfers, sterrenkaarten en zijn bril. ‘Arma virumque cano’ mompelde hij, want Latijn is de taal der geleerden. ‘Troiae qui primus ab oris…’ en hij roerde en snoof alsof kennis ook door de neus binnen was te halen.’</p>
<p>Dat dokter Kroch de beginzinnen van Vergilius’</p>
<p>Aeneis</p>
<p>voor zich uit mompelde, daar had ik natuurlijk geen idee van, als 8-jarige, maar indruk maakte het wel. Ach ja, daar was ook de doktersknecht Valet, die de geheimzinnige kist binnenbracht. ‘Bijna had hij een kruisteken geslagen toen hij de inhoud zag, goud, niets dan goud, blinkend en schitterend goud danste voor zijn ogen. Ringen, kettingen, juwelen bekers, schalen…’</p>
<p>Er zit een brief bij, geschreven door de Hertog van Woestewolf die beweert al honderden jaren aan goudkoorts te lijden, en dokter Kroch smeekt hem te komen genezen. In de kist stuurt hij alvast ‘het halve honorarium vooruit’. Dokter Kroch, sceptisch als hij is, verklaart de afzender voor gek. Omdat hij bovendien niet in rijkdommen geïnteresseerd is, schuift hij de kist in een hoek en gaat weer aan het werk. Maar niemand ziet de voetsporen bij het raam, waar twee struikrovers alles hebben gezien…</p>
<p>Inderdaad, nog altijd prachtig. Maar hoe was dat boek, toch een van mijn lievelingsboeken, aan het zwerven geraakt?</p>
<p>Gelukkig heb ik het terug. ‘Van mijn eigen geld gekocht’, helemaal in 1974.</p>]]></description>
      <guid>https://volkskrant.nl/cultuur-media/ik-ontving-een-oud-exemplaar-van-de-vloek-van-woestewolf-de-zaak-werd-bepaald-griezelig-toen-ik-het-opensloeg~b614e888/</guid>
      <pubDate>Thu, 18 Aug 2022 00:00:00 +00:00</pubDate>
    </item>
    <item>
      <title><![CDATA[Lowlands is een soort Donbas (Vietnam, voor de oudere lezers. De slag aan de Somme, voor nog oudere)]]></title>
      <description><![CDATA[<p>Mijn jongste zoon gaat naar Lowlands. ‘Leuk’, zei ik. ‘Trek bergschoenen aan, want het wordt vast modderig.’ Ik ben nooit op Lowlands geweest, maar uit decennialange berichtgeving is mij bijgebleven dat het er altijd regent en dat Jimi Hendrix nooit kwam opdagen, zelfs niet toen hij nog leefde.</p>
<p>‘Bergschoenen?!’, riep mijn zoon spottend. ‘En een paraplu’, zei ik nog, maar hij was al de straat op, om pindakaas te kopen (‘met twee potten pindakaas naar Lowlands’). En van die eeuwig verse witte kadetjes. En vuilniszakken, paracetamol, oordoppen en babybillendoekjes. En liters wodka. En plastic flessen, om die wodka in te doen.</p>
<p>Lowlands, zo bleek, is een soort Donbas. (Vietnam, voor oudere lezers. De slag aan de Somme, voor nog oudere lezers.) Een survival of the fittest, maar dan zonder bergschoenen want the fittest dragen sicke patta’s, een vintage bloesje uit de jaren ’90, een geel vissershoedje en eventueel een vuilniszak, maar zeker geen bergschoenen. Fuck de modder.</p>
<p>Je moet, zo vertelde mijn zoon, heel vroeg komen om een goede plek voor je tent te bevechten, waar de kans zo klein mogelijk is dat hij vertrapt wordt door al te opgezweepte fans van The Arctic Monkeys. Er staan lange rijen voor de douches (vandaar de babydoekjes), het eten is onbetaalbaar (vandaar de pindakaas), de drank ook (vandaar de wodka) Je moet oordopjes in omdat je anders niet kunt slapen van de herrie die mensen nu eenmaal maken op een straf mengsel van coke, xtc en Jägermeister (wat is er geworden van wierook, bodypainting en vloeistofdia’s?).</p>
<p>Dat is allemaal nogal wat, voor een joch dat doorgaans tot twee uur ’s middags uitslaapt, lang in bad zit, en ontbijt met ijsgekoelde frisdrank en verse bammetjes filet americain van de bioslager. Een doos hardgekookte eieren zou hij meenemen, want die zijn heel voedzaam, had hij gehoord. ‘Blijft dat drie dagen goed?’, vroeg ik me hardop af. ‘Je kunt ook gewoon thuis blijven en gezellig een plaat opzetten van The Arctic Monkeys...’ maar mijn zoon wuifde me weg als een vlieg en telde zijn flessendoppen.</p>
<p>Het is, zo vertelde hij, verboden om de concerten te bezoeken met een afgesloten fles. Ook ter plekke kun je consumpties alleen zonder dop kopen. Waarom? Omdat mensen anders gaan smijten met volle flessen, en elkaar verwonden. (Een charmante festivaltraditie, ooit begonnen op een concert van Iggy Pop.)</p>
<p>Zelf dopjes meenemen was dus het devies, want met een open fles danst het niet zo lekker, in de</p>
<p>mosh pit</p>
<p>. ‘Slim!’ zei ik. ‘Maar niet góóien met die fles, hè?’</p>
<p>En dan hadden we het nog niet eens over drugs gehad.</p>]]></description>
      <guid>https://volkskrant.nl/mensen/lowlands-is-een-soort-donbas-vietnam-voor-de-oudere-lezers-de-slag-aan-de-somme-voor-nog-oudere~be69bf46/</guid>
      <pubDate>Wed, 17 Aug 2022 00:00:00 +00:00</pubDate>
    </item>
    <item>
      <title><![CDATA[14,50 euro voor een broodje tonijn! Voor dat geld koop je een hele, levende tonijn en die laat je door Freek Vonk trainen]]></title>
      <description><![CDATA[<p>‘Dagje strand onbetaalbaar’, kopten de kranten. Een dagje naar het strand, daarmee hóórt iets mis te zijn. Het verregent, bijvoorbeeld, ja, het ‘valt in het water’ volgens oud-Hollands</p>
<p>Telegraaf-</p>
<p>proza, of het strand is overvol (‘als haringen in een ton’), of er is een ‘verraderlijke stroming’ waarin dikke, dronken Duitsers verdrinken (tot leedvermaak van hoogbejaarde Nederlanders die de oorlog nog hebben meegemaakt), of er is een hittegolf gaande, waartegen ‘oververhitte badgasten verkoeling zoeken in het zilte nat’ (foto van lekkere wijven in bikini).</p>
<p>Komkommertijd, dus, al zijn de komkommers inmiddels ook al onbetaalbaar. 85 cent het stuk! Dan blijft er inderdaad geen geld over voor een strandbed à 50 euro, laat staan dat door de complete vaderlandse pers rondgecaramboleerde broodje tonijn van 14,50 euro.</p>
<p>14,50 euro! Voor dat geld koop je een hele, levende tonijn en die laat je door Freek Vonk trainen tot hij op zijn achtervinnen kan lopen, met in zijn voorvinnen een dienblad met een broodje neptonijn, want dat verschil schijn je dus niet meer te kunnen proeven; we leven in mooie tijden.</p>
<p>Ik wilde dat onbetaalbare dagje strand wel eens zien, en spoorde naar Zandvoort. Het was prachtig weer. De meeste Nederlanders waren, die gepeperde tonijn indachtig, weggebleven om thuis woedende ingezonden brieven naar kranten te sturen, maar Duitsers waren er volop. Ze lagen op die dure strandbedjes onbezorgd biertjes van 9 euro te drinken, want als je toch elk moment kunt verzuipen kijk je niet op een paar centen.</p>
<p>Ik stuitte op een viskar (‘Geef het door/ eet haring van Floor’) waar Floors discipelen bij elk visje hun klanten waarschuwden: ‘Passen Sie auf für die Möwen!’ Inderdaad stonden de meeuwen rijen dik met felle ogen en gemelijke snavels te loeren naar die kraam.</p>
<p>En ja hoor, daar was de dikke dronken Duitser uit de eerste alinea. Hij nam Floors raad ter harte en paste zorgvuldig op voor de meeuwen, ja, hij hield zijn vlezige hand boven zijn bordje versgebakken lekkerbek en keek zó bezorgd omhoog naar het gekrijs en gefladder dat hij die kuil niet zag; het was een bescheiden kuiltje, gegraven door een kind, maar hoe dan ook, hij struikelde en katapulteerde daarbij de lekkerbek met saus, plakjes zure bom en al, de helblauwe lucht in.</p>
<p>Hap! Snap! Een triomferend ‘klieuwklieuwklieuw!’ en weg was de vis. Perplex keek de man naar zijn lege bordje, schudde zijn hoofd naar dat stralend blauwe zwerk, klopte onhandig het zand van zijn knieën en ging vervolgens berustend weer achter in de rij staan. Ik had nog geen cent uitgegeven op dat strand, maar inderdaad: onbetaalbaar.</p>]]></description>
      <guid>https://volkskrant.nl/mensen/14-50-euro-voor-een-broodje-tonijn-voor-dat-geld-koop-je-een-hele-levende-tonijn-en-die-laat-je-door-freek-vonk-trainen~bdb9fdcd/</guid>
      <pubDate>Mon, 15 Aug 2022 00:00:00 +00:00</pubDate>
    </item>
    <item>
      <title><![CDATA[‘Ik wil niet op verkansie’, sprak het kind met trillende lip]]></title>
      <description><![CDATA[<p>In het Bellamyplantsoentje zat ik te kijken naar de spelende kinderen in de fontein en te luisteren naar twee moeders van achter in de dertig. Ze dronken koffie met croissants van de bakker om de hoek.</p>
<p>De ene, een in wit linnen geknoopte struise blondine met een daadkrachtige kaaklijn, klaagde over een ‘overdracht’ die nog moest plaatsvinden vóór de vakantie. De ander knikte begrijpend. Zij had een guitig pierrot-gezichtje met de ogen van Audrey Hepburn en een zwangere buik onder een geruite houthakkersbloes.</p>
<p>‘Nou ja, dus dát’, besloot de blondine gemelijk. ‘En jij?’ De pierrot legde haar handen op haar ronde buik. ‘Ik zie best op tegen de vakantie’, zuchtte ze. ‘ We gaan zaterdag al. Vins wil het in één keer rijden, en het is helemaal bij Perpignan. Een roteind... ha snuit, wil je een croissantje?’ Dat laatste tegen een meisje van een jaar of 7 dat kwam aanlopen.</p>
<p>Landerig knabbelde het kind aan de croissant. ‘En ik moet nog zoveel doen’, vervolgde haar moeder. ‘Al die wassen nog draaien en zooi bij elkaar zoeken... ik wou nog een hangmat kopen... Vins heeft nota bene Dennis en Tamara te eten gevraagd vanavond. Nou, ik doe maar gewoon sushi dan, met dit weer...’</p>
<p>‘Tuurlijk, je zou wel gek zijn’, beaamde de blondine.</p>
<p>‘Ja toch?’, hernam de pierrot. ‘Niet zo kruimelen, snuit... nou, ga maar lekker spelen met Max, in de fontein... o, en ik moet de hond nog naar mijn moeder brengen, in Uithoorn. Dat gaat me een halve dag kosten, want ze wil best iets voor me doen, maar alleen als ze een paar uur aan mijn kop mag zeiken. Maar goed, voor die hond is het heerlijk daar... wat is er, snuit?’</p>
<p>‘Gaat Basja niet mee op verkansie?’, piepte het kind gealarmeerd. De pierrot rolde met haar ogen naar de blondine. ‘Nee, snuit, Basja gaat naar oma Kiki’, zei ze. ‘Het is helemaal niet leuk voor Basja, zo lang in de auto. En honden mogen niet op het strand, in Frankrijk. In Uithoorn kan hij lekker buiten rennen. Kom, ga nou spe...’</p>
<p>‘Ik wil ook niet op verkansie’, sprak het kind met trillende lip. ‘Ik wil mee naar oma Kiki, met Basja, want verkansie duurt altijd zo lang en dat vind ik helemaal niet leuk...’ Er druppelde een traan over haar wang.</p>
<p>De pierrot rolde nogmaals met haar ogen en gromde tegen de blondine: ‘Ik snap gewoon echt niet meer waar ik het elke keer weer voor doe, die kutvakantie. Snap jij het?’</p>
<p>De blondine schudde langzaam haar hoofd. Het kind snikte.</p>]]></description>
      <guid>https://volkskrant.nl/mensen/ik-wil-niet-op-verkansie-sprak-het-kind-met-trillende-lip~b1db6628/</guid>
      <pubDate>Wed, 13 Jul 2022 00:00:00 +00:00</pubDate>
    </item>
    <item>
      <title><![CDATA[Ik geef graag geld aan mensen die het nodig hebben, ook voor drank, shag of crack; ieder zijn meug]]></title>
      <description><![CDATA[<p>Op een caféterras zat ik, met de krant. Ook treinconducteurs hebben het moeilijk, las ik. Er vielen woorden als ‘roofbouw’ ‘tandvlees’, ‘worsteling’ ‘kaalslag’ en ‘hoofdpijndossier’. Gelaten wachtte ik op de term ‘angstcultuur’, toen ik onderbroken werd door een tot op de draad versleten mannenstem : ‘Heppu misschien een beetje kleingeld voor een dakloze?’</p>
<p>Ik keek op. Hij bleek een jaar of veertig, en niet al te ver heen. Geen ontplofte, met postelastiek bijeengebonden schoenen, geen vervilte dreadlocks of woeste baard, slechts één versleten plastic tasje in plaats van 8, en zijn kleren waren wel hier en daar grauw van het vuil, maar vertoonden geen gaten.</p>
<p>Ik tastte in mijn zak. Ik geef graag geld aan mensen die het nodig hebben, ook voor drank, shag of crack; ieder zijn meug. Ik herinner me nóg de blik van een grotesk aangekoekte zwerver bij de supermarkt die een vegan mango-hazelnotensalade in zijn knoestige handen gedrukt kreeg, van een bakfietsmoeder. Ze glimlachte er weldoenerig bij en sprak tot overmaat van ramp: ‘Wel écht opeten hoor, want die kosten 5 euro.’ Haar twee blonde kindertjes keken, vanuit die bakfiets, gezellig toe, als jonkheertjes die een afgesloofde horige voor zijn plaggenhut zien dineren met een welverdiende rauwe ui.</p>
<p>‘Sorry, maar ik heb geen geld bij me’, zei ik. Het wás zo. Wie heeft er nog geld op zak? Je kunt tegenwoordig overal pinnen, zelfs bij de daklozenkrantverkopers. Maar deze man verkocht geen kranten, hij bedelde gewoon, een beroep dat steeds minder lucratief wordt in deze cashloze maatschappij. Binnenkort zie je ze alleen nog op kinderboerderijen en jaarmarkten, tussen de schaapscheerders, kleppermannen, scharenslieps en spinnewielvrouwtjes.</p>
<p>De man slofte verder. ‘Heppu misschien een beetje kleingeld...’, vroeg hij, weer zo toonloos, een tafeltje verderop aan een vitaal ogend jongmens met een open laptop. De jongen beklopte demonstratief al zijn zakken, trok een gepijnigd grimasje en schudde van nee.</p>
<p>Moest ik nou eigenlijk niet gewoon een pinautomaat kopen voor die zwerver? In het kader van ‘Geef een man een vis en hij heeft eten voor een dag, leer een man vissen en hij heeft eten voor zijn hele leven’? Zo’n ding heb je al voor een euro of 15, zag ik op Google. Een stuk of tien bestellen dan maar en op straat uitdelen als een peri-apocalyptische Moeder Theresa?</p>
<p>‘Heppu misschien...’ Daar was hij weer. ‘Sorry, je hebt mij al gehád’, zei ik.</p>
<p>‘O’, zei hij. ‘Nou, krijg de kanker dan maar.’</p>
<p>Ik schrok ervan, ouwe trut die ik ben. Ja, die angstcultuur. Die gaat nog eens heel groot worden, let op mijn woorden.</p>]]></description>
      <guid>https://volkskrant.nl/mensen/ik-geef-graag-geld-aan-mensen-die-het-nodig-hebben-ook-voor-drank-shag-of-crack-ieder-zijn-meug~b242b48e/</guid>
      <pubDate>Mon, 11 Jul 2022 00:00:00 +00:00</pubDate>
    </item>
    <item>
      <title><![CDATA[Wat zouden mijn eigen  katten daarvan vinden? Niet veel goeds, maar dan hadden ze pech gehad]]></title>
      <description><![CDATA[<p>Ik was ziek geweest, echt ziek. ‘Ze kóókt niet eens meer’, zeiden mijn zoons ongerust, maar een priester hadden ze toch niet laten komen. Wel pizza’s, eerst Italiaanse, toen Turkse, waarna ze via de Noord-Amerikaanse keuken (McDonald’s) afzakten naar de Hollandse pot (Febo). Vader sneed er een tomaatje bij, dat moet ik hem nageven.</p>
<p>Toen was ik weer beter, besloot ik. Broos stapte ik op de fiets en ging boodschappen doen, terwijl de jongens zich verheugden op het geroosterde schaap dat hun Verloren Moeder die avond ongetwijfeld zou bereiden. Ik had wat goed te maken, hè?</p>
<p>Maar eenmaal in de supermarkt werd ik zó door doffe uitputting bevangen dat ik niet verder kwam dan een bakje sushi. Terug naar bed moest ik. Ik stapte weer op de fiets en zwoegde zwetend door Zuid. De Ruysdaelstraat was voor de gelegenheid geplaveid met dikke stroop die zich aan mijn houten banden vastzoog.</p>
<p>Daar hoorde ik, op kniehoogte, piepend gemiauw. Ik stapte af. Vanuit een struikje kwam een kleine kat getuimeld, een kleuter nog, zes, zeven weken misschien. Zijn staartje bibberde. Op zijn gitzwarte pyjamaatje droeg hij een keurig wit befje. Hij keek me verwijtend aan en miauwde zijn naaldscherpe tandjes bloot.</p>
<p>Vergeten was mijn eigen leed. ‘Waar is je moeder dan?’, vroeg ik stompzinnig. In de struiken trof ik, behalve een leeg ijshoorntje, niets of niemand. Het katje schreeuwde maar door. Ik haalde de sushi tevoorschijn en pulkte er stukjes zalm uit. Hij slokte ze naar binnen. Ik tilde hem op en aaide hem, waarna hij daverend begon te spinnen.</p>
<p>Ach gos! ‘Moet ik je maar mee naar huis nemen?’, zei ik. ‘Ja baazz, lieve baazz’, ronkte hij. Wat zouden mijn eigen twee katten daarvan vinden? Niet veel goeds, maar dan hadden ze pech gehad. Jong leven in huis! Zomaar op mijn pad geworpen! Hier, lieverdje, nog een stukje zalm. Hoe ging ik hem vervoeren? In mijn fietstas? Of zou die kleine schat dat eng vinden? De klep open, natuurlijk...</p>
<p>Toen zwaaide er een deur open. Er verscheen een meisje van een jaar of 10. Ze schreeuwde: ‘Mama! Amalia is weer op straat!’ En tegen mij, nuffig: ‘Amalia mag geen sushi. Dat is niet goed voor katten.’ Amalia!?</p>
<p>In het halletje zag ik Amalia’s drie broertjes en zusjes stoeien. En daar was de moeder van het meisje. Ze plukte mijn schat uit mijn armen. ‘Die ene loopt steeds weg’, zei ze. ‘Doodeng, met die auto’s... Nou bedankt hè! Dag!’</p>
<p>Thuis, in bed, at ik ontgoocheld van de sushi.</p>
<p>Ik proefde niks, maar ja, dat hoort erbij.</p>]]></description>
      <guid>https://volkskrant.nl/mensen/wat-zouden-mijn-eigen-katten-daarvan-vinden-niet-veel-goeds-maar-dan-hadden-ze-pech-gehad~b02b50af1/</guid>
      <pubDate>Wed, 6 Jul 2022 00:00:00 +00:00</pubDate>
    </item>
    <item>
      <title><![CDATA[Niet dat ik ervaring heb met scheren – ja, die enkele damestoefjes, onder de douche]]></title>
      <description><![CDATA[<p>Vallende ouders. Eerst brak mijn moeder haar heup, en net nu zij weer min of meer rondscharrelt kwam het bericht dat mijn vader zijn enkel had gebroken, tijdens het frituren van twee frikandellen. De frikandellen hebben het overleefd – zij het een stuk bruiner dan de bedoeling was – en mijn vader ook, op zijn beurt wat bleker dan voorheen.</p>
<p>Mijn broer stichtte de appgroep ‘Enkel en alleen’ waarin mijn vaders dierbaren elkaar op de hoogte houden van de laatste ontwikkelingen. Een paar dagen later werd hij geopereerd . ‘Het is klaar. We bellen als hij bij kennis is’, zeiden ze in het ziekenhuis. We wachtten. Drie, vier uur.</p>
<p>‘Waarschijnlijk is hij dood’, besloten we en we begonnen alvast met de verdeling van zijn spullen. Mijn zus wou de frituurpan (‘de frituurpan die alles zag’), mijn broer de tuinstoelen, we steggelden over de replica van Picasso’s</p>
<p>Guernica</p>
<p>die, boven de piano, ons aller jeugd verpest heeft, zo’n doodenge prent; en toen belde mijn vader zelf. Hij lag een (stellig clandestiene) borrel te drinken in zijn ziekenhuisbed.</p>
<p>De volgende dag haalden we hem op, mijn zoon en ik. Daar lag hij. Met zijn verwarde haar, morsige pyjama en grauwe stoppelbaard detoneerde hij enorm met dat spierwitte ziekenhuis. Hij zag eruit als een neanderthaler die uit een andere dimensie op dat kraakheldere bed gelazerd was. Een baard! Nooit had ik mijn vader anders gezien dan glad geschoren.</p>
<p>‘Jezus, je lijkt wel beschimmeld’, zei ik, want aan harten onder riemen steken beginnen we niet, in onze familie. Daarna hesen we hem in de auto, reden hem naar zijn afgelegen huis en installeerden hem op zijn onreine nest.</p>
<p>‘Hoe moet dat nou met die baard?’, vroeg ik ongerust, want ik zag een Catweazle in het nabije verschiet. ‘Ik kan me zo toch niet scheren’, mompelde hij rokend. Maar mijn zoon wist raad. Hij reed naar de drogist en kocht een elektrisch scheerapparaat.</p>
<p>Mijn vader, een levenslange natscheerder, keek ontzet naar het toestel, als een holbewoner naar een contrabas. ‘Ík doe het wel’, zei ik dapper. Niet dat ik ervaring heb met scheren – ja, die enkele damestoefjes, onder de douche, maar dat is wat anders dan zo’n droog, dichtbezaaid stoppelveld.</p>
<p>Nou, ik moet Philips nageven: het ging prima. Het apparaat manoeuvreerde behendig tussen al die dorre plooien en kalkoense lellen, en spoedig zag de oude er weer toonbaar uit. Warm washandje erover, fles jenever op het nachtkastje, emmer om in te pissen ernaast, bakje druiven pro forma, en klaar was Kees.</p>
<p>Onderweg naar huis rook ik aan mijn handen nog steeds de kruidige geur van mijn vaders baard.</p>
<p>Het had eigenlijk wel wat.</p>]]></description>
      <guid>https://volkskrant.nl/mensen/niet-dat-ik-ervaring-heb-met-scheren-ja-die-enkele-damestoefjes-onder-de-douche~b63f9487/</guid>
      <pubDate>Wed, 29 Jun 2022 00:00:00 +00:00</pubDate>
    </item>
    <item>
      <title><![CDATA[‘Je hebt WÁT gedronken?! Uit de harige navel van WÍE?!’]]></title>
      <description><![CDATA[<p>Verkouden was ik, keelpijn, hoesten, snot, het gewone verhaal, maar nu met een gratis nieuwtje: oorpijn. Nooit van mijn leven had ik last van mijn oren gehad. Trouw en dienstbaar hadden ze al die tijd aan weerszijden van mijn kop het concert des levens getrotseerd.</p>
<p>En toen opeens die pijn, in felle steken die me telkens een verbaasd en ook wat kinderachtig ‘au!’ ontlokten. Moet je met zoiets naar de dokter? De artsen-columnisten in de Volkskrant verzekeren ons om het hardst dat je, wát er ook gebeurt op gebied van medisch malheur, beslist niet, ik herhaal, ab-so-luut nooit naar de huisarts moet gaan. Die heeft het namelijk ontzettend druk, en bovendien: alles gaat vanzelf over, behalve de dingen waar je dood aan gaat, en daar is toch niks aan te doen.</p>
<p>Ze kregen trouwens gelijk, want de oorpijn ging over. In plaats daarvan ben ik nu doof. Dat wil zeggen, ik hóór wel dingen, maar dat zijn fantoomgeluiden. De stofzuiger rinkelt, mijn toetsenbord ritselt, de TV reutelt. De katten doen er een bedompt zwijgen toe, al voel ik aan hun keeltjes dat ze spinnen, en de wasmachine zingt een Jiddisch slaapliedje (‘Rozjinkes mit mandeln... sjloof-ze, Yidele, sjloof, ailoeliloe...’)</p>
<p>Ik word er stapelgek van, vooral omdat ik de fijne verhalen van mijn kinderen niet meer kan verstaan. ‘Je hebt WÁT gedronken?! Uit de harige navel van WÍE?!’ schreeuw ik. ‘Tequila!’ schreeuwen ze dan behulpzaam terug. ‘Valentijn! Het was een challenge! Ik moest bijna kotsen!’</p>
<p>Maar hun geduld kent grenzen. ‘Met WÍE heeft Amber geneukt?!’ vroeg ik gisteravond. ‘In een WÁT?!’ Ze keken elkaar vermoeid aan, schreeuwden terug: ‘MAAKT NIET UIT!!’ en verlieten het pand, om nieuwe avonturen te beleven die ik nooit te horen zal krijgen. Ik bleef achter in een zompige wolk vol dof gerinkel, geritsel, gefluit, geknetter en rozjinkes mit mandeln.</p>
<p>Daar zat huisgenoot P, onverstoorbaar in zijn stoel, met de krant. Hij is al jaren nogal doof, oorzaak onbekend. ‘Heb je ooit in een hardrockband gespeeld?’, had de oorarts gevraagd, maar nee, veel bonter dan Paul McCartney’s</p>
<p>Blackbird</p>
<p>heeft hij het nooit gemaakt, en toch moet hij als professor Zonnebloem door het leven.(‘Welneen, welneen, u heeft eveneens een bijzonder mooie hoed.’)</p>
<p>Vanzelfsprekend wordt hij daar, in de schoot van het gezin, uitgebreid mee gepest ( ‘Papa! Hoeveel vingers steek ik op?) wat hij gelaten ondergaat. Opeens had ik spijt van de pesterijen. ‘Nu begrijp ik wat je al die tijd doorstaan hebt!’, jammerde ik dwars door het gezoem en gereutel heen. Ik wees op mijn oren.</p>
<p>‘Rong rang’, sprak hij. ‘Rong rang rilla.’</p>
<p>Zijn glimlach was bepaald diabolisch.</p>]]></description>
      <guid>https://volkskrant.nl/mensen/je-hebt-wat-gedronken-uit-de-harige-navel-van-wie~baad953d/</guid>
      <pubDate>Mon, 27 Jun 2022 00:00:00 +00:00</pubDate>
    </item>
    <item>
      <title><![CDATA[Is het voor een vrouw van in de dertig niet erg naïef om je op borstvoeding te verheugen?]]></title>
      <description><![CDATA[<p>‘Dat is een heel leuk boek’ zei mijn 24-jarige dochter. Het betrof</p>
<p>Mamamorfose</p>
<p>van Renske de Greef, ondertitel: ‘Een (auto)biografisch verhaal over moederschap, identiteit & te moe zijn om een ondertitel af…’ Een stripverhaal, al heet dat tegenwoordig een ‘graphic novel’.</p>
<p>‘Hrmpf’, zei ik. De titel beviel me niet.</p>
<p>Mamamorfose</p>
<p>klinkt als het pastelkleurige vlindertjesblog van een Vlaamse wellnessmoeder die met haar hoogsensitieve baby alle yogaklasjes afloopt omdat hij te veel indigo in zijn aura heeft. En die onaffe ondertitel is een beetje kinderachtig. ‘Tip, tap, top, mijn pen is…’ schreven we als meisjes in ons poesiealbum.</p>
<p>De inhoud van</p>
<p>Mamamorfose</p>
<p>bleek beter. Vooral de tekeningen zijn leuk, soms zelfs mooi, vaak ook grappig, zoals de plaatjes van ‘moederschap zonder keuze’ door de eeuwen heen; een middeleeuwse, afgesloofde boerin die zegt ‘Bertoldus, het is weer zover, er hangt een zuigeling uit mijn snede’ en het 18de-eeuwse zwangere vrouwtje met hoge pruik en waaier, dat giechelt: ‘Non, non, ik heb alleen een paar bonbonnetjes te veel gegeten, hihi!’</p>
<p>De Greef beschrijft hoe de kinderwens tot stand komt. Baby’s zijn schattig, maar niet het summum van schattig, vindt ze, want dat zijn ‘otters die elkaars hand vasthouden’. Op de bijgevoegde ‘schattigheidsmeter’ staat een baby (‘schattig’) tussen ‘een oudere die straattaal gebruikt (best schattig)’ en ‘stopcontacten die op gezichtjes lijken (erg schattig)’. Nou, dan neem je geen kind, maar twee otters, zou ik zeggen, of een huis vol stopcontacten die op gezichtjes lijken, dat is goedkoper, en je wordt er ook niet zó moe van dat je de titel van je boek niet af krijgt, maar: die baby komt er uiteraard toch. Dat doet de natuur.</p>
<p>Eerst de zwangerschap, natuurlijk, met alle overbekende stadia van ongeloof, vreugde, vreetbuien, tobben, het verzinnen van een naam, het bespotten van andermans geboortekaartjes (‘Beschuitjes smeren moet ik nog leren, dus voordat je komt: even telefoneren’), de onprettige associaties bij het woord ‘moeder’ (‘Ik kom eigenlijk alleen nog klaar bij de gedachte aan acht uur onafgebroken nachtrust’) en de constatering dat zwangerschap ‘niet echt rock-’n-roll’ is. Joh!</p>
<p>Dan de bevalling die, uiteraard, heel anders loopt dan gehoopt, een echte rotklus. De Greef besteedt er twee zwarte bladzijden aan, gevolgd door de gedachte: ‘Kan iemand misschien deze glibberige zware baby van mij overnemen, want dit kan ik er echt even niet bij hebben.’</p>
<p>Volkomen normaal, weet elke moeder die een zware bevalling heeft doorstaan (en zijn niet vrijwel alle eerste bevallingen zwaar?). Dan volgt de kraamtijd, ook weer heel herkenbaar allemaal, de pinnige kraamverzorgster, de kapotte tepels, de trekkende hechtingen, de liefdevol verzonnen naam die niet goed valt bij de omstanders (‘dan heb je zo’n lief meisje en dan noem je haar naar Boris Jeltsin?’), het besef dat je vagijn nooit meer hetzelfde zal zijn, en dan die kraamvisite (‘De verwachting: vertederd toekijken hoe het bezoek je baby vasthoudt. De werkelijkheid: een baby die net als iedereen binnenkomt haar kraakschone rompertje onderkakt.’)</p>
<p>Ja, hoe lief zo’n baby ook is, het prille moederschap is geen feest. Duh. Een vage ergernis maakte zich van me meester. Is het niet erg naïef voor een vrouw van in de dertig om je op borstvoeding te verheugen als een idylle, met bloemen in je haar? Had je je dat eerste jaar nou écht voorgesteld als een picknick met een stralende blote baby, wijn en druiven op een geruit dekentje? Er wordt toch al sinds de jaren zeventig van de vorige eeuw openlijk gepraat en ruimschoots gepubliceerd over de zwarte kant van het moederschap?</p>
<p>Maar afgezien daarvan: toch een leuk boek. Zeker voor jonge moeders, sprak deze ouwe rot grimmig.</p>]]></description>
      <guid>https://volkskrant.nl/cultuur-media/is-het-voor-een-vrouw-van-in-de-dertig-niet-erg-naief-om-je-op-borstvoeding-te-verheugen~b5b03d34/</guid>
      <pubDate>Fri, 17 Jun 2022 00:00:00 +00:00</pubDate>
    </item>
  </channel>
</rss>
