<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Ik ben dol op openbare wc’s, vooral als het er veel zijn. Je kunt dan volslagen anoniem net zo lang poepen als je wilt]]></title>
      <description><![CDATA[<p>Veel kinderen willen niet op school poepen, las ik. Ze vinden de wc’s te vies en er is te weinig privacy. Ook mijn eigen kinderen klaagden daar altijd  over. Bij thuiskomst renden ze meestal meteen naar onze eigen wc, tussen de plonsgeluiden door zuchtend van opluchting. ‘Stel je toch niet aan’, zei ik dan altijd. ‘Een wc hoeft toch niet brandschoon te zijn? Het is tenslotte geen aanrecht of zo, (al sprak Gerard Reve over de wc-pot als ‘het aanrecht van de alternatieve keuken’) en iederéén poept toch?’ Maar nee, zoiets dóé je niet, vonden mijn kinderen. Poepen doe je thuis. Net zoals je bij het douchen na het sporten je onderbroek aanhoudt: naakt douchen is net zo not done als poepen op school. Wat een vertrutting. Zelf heb ik liever een beetje een smoezelige openbare plee (al trek ik de grens bij zo’n onverzettelijke, wildvreemde drol die in een plasje bruin water ligt te weken) dan een wc met zo’n eng apparaat aan de deur, dat volautomatisch een plens toiletverfrisser tussen je schouderbladen spuit, waarna je de rest van de dag doordringend naar chemische hyacinten stinkt. (En échte hyacinten hebben al zo’n rotlucht!) Afgezien daarvan ben ik dol op openbare wc’s, vooral als het er veel zijn, op Schiphol of zo. Je kunt dan volslagen anoniem net zo lang gaan zitten poepen als je wilt. Ook is er meestal een gezellige haak om je tas aan te hangen en een ingenieuze wc-rolhouder met twéé rollen erin, voor als de ene op is. Dat soort fijne dingen heb ik thuis allemaal niet. Bovendien: thuis wil de poes altijd mee naar binnen, en bijt dan, merkwaardigerwijze, tijdens mijn verrichtingen zachtjes doch hinderlijk in mijn knie. Kortom, openbare wc’s zijn een verademing. En je hoort nog eens wat. Zo stapte ik laatst uit een wc op een theaterfestival. Bij de wastafels stonden twee meisjes van een jaar of 20 hun handen te wassen met de zorgvuldigheid van chirurgen voor een schedellichting. Rillend van afschuw bespraken ze de ‘supersmerige’ wc’s, waar volgens mij niks mis mee was. ‘Weet je wat ook goor is?’, zei het ene meisje, terwijl ze haar handen afdroogde met een papieren zakdoekje uit haar tas. ‘Ik heb een kennis, die werkt in de zorg. En laatst was ik bij haar op een borrel. En ik zag dat ze dus zomaar met haar handen borrelhapjes op een plank legde. Met die handen waarmee ze dus elke dag mensen hun billen wast...’ ‘Ieuwwww’, huiverde het andere meisje. Ik bedoel maar: de mensheid lijkt me geen lang leven meer beschoren.</p>]]></description>
      <guid>https://www.volkskrant.nl/columns-van-de-dag/ik-ben-dol-op-openbare-wc-s-vooral-als-het-er-veel-zijn-je-kunt-dan-volslagen-anoniem-net-zo-lang-poepen-als-je-wilt~b9f3bec3/</guid>
      <pubDate>Mon, 9 Sep 2024 00:00:00 +02:00</pubDate>
    </item>
    <item>
      <title><![CDATA[Prima, die recepten van Ottolenghi, maar het zijn oneindige variaties op een thema (met yoghurt en harissa)]]></title>
      <description><![CDATA[<p>De dood van mijn vader heeft een onvermoede, nooit eerder vertoonde daadkracht in mij losgemaakt. Voer voor psychologen, maar het ruimt wel lekker op: onder andere mijn boekenkast. Mij is als kind altijd ingeprent dat boeken heilig zijn, geen voorwerpen, maar bezielde wezens van grote emotionele waarde, waar je zuinig op moet zijn. Onmetelijk veel boeken heb ik in mijn leven verzameld. In alle kamers stonden boeken dubbel geparkeerd, en dan waren er nog die stapels naast mijn bed en op mijn bureau. Ik lachte schamper om opruimgoeroe Marie Kondo, van wie je maar dertig boeken mag bezitten. Wat een barbaar! Maar nu zijn me de schellen van de ogen gevallen. Ik kocht een stapel  knalrode Dirk-tassen en begon alles uit de kast te sleuren. Het criterium bleek heel eenvoudig: stel jezelf de vraag ‘ga ik dit ooit (her)lezen?’. De memoires van Leonid Brezjnev, bijvoorbeeld, in het Russisch: weg ermee. Alle boeken met het woord ‘hermetisch’ in de titel: weg. Net als Vondels Harpzangen, De muziekgeschiedenis der Nederlanden, een Duits woordenboek uit de jaren vijftig en alle Suske en Wiskes ná De gekke gokker: weg. Vooral onder de hedendaagse letteren vielen honderden slachtoffers. U kent ze wel, de  jongelui die rond hun 30ste een ‘urgente’ roman schrijven over een onmogelijke liefde, een postapocalyptische dystopie en/of een ‘gecompliceerd labyrint van sociale relaties’, om nog te zwijgen van de stroom non-fictie-(zelf)kastijdingsboeken waarvan de inleiding onvermijdelijk begint met ‘we moeten het hebben over’ (gender/klimaat/privileges/autisme/grensoverschrijdend gedrag/maatschappelijke ongelijkheid/de obesogene samenleving/‘witte tranen’/et cetera): hup, naar de kringloop. Ook waren er veel kookboeken. Oude kookboeken met vage zwart-witfoto’s van gebraden kip met papieren manchetjes of een ontroerend scheve cake uit de ‘wonderpan’ zijn heerlijk, maar ze werden  zowat verdrukt door Yotam Ottolenghi en zijn discipelen. Prima recepten, daar niet van, maar het zijn oneindige variaties op een paar thema’s, namelijk iets van puy-linzen of kikkererwten met tomaat, aubergine, yoghurt en harissa, iets van in de oven geroosterde groenten met pompoenpitten en witte kaas (en yoghurt en harissa) of iets met gekonfijte spruitjes, citroenrasp en knoflook (met yoghurt en harissa). Zodra je dat doorhebt, heb je geen kookboek meer nodig. Al gauw had ik een kwart van mijn boekenberg geliquideerd en stond de kamer vol met loodzware Dirk-tassen. ‘Als het zo doorgaat ben ik in twee dagen klaar!’, zei ik handenwrijvend tegen mezelf. Maar toen stuitte ik op een klein, voddig boekje, Philippeville geheten. Het bleek een bundeltje ‘Cartes Postales Détachables’, uitneembare ansichtkaarten dus, ruim honderd jaar oud, van de Algerijnse havenstad Philippeville (tegenwoordig Skikda). Met ingehouden adem bekeek ik de foto’s van ‘Le Kiosque de la Musique et la Place de la Marine’ (vol palmen) en het ‘Panorama entre les Oliviers’ (spelende kindertjes in Maghrebijnse gewaadjes). Ik pakte er een vergrootglas bij (die schattige koetsjes voor dat schitterende postkantoor!) en toen ik mij eindelijk wist los te rukken uit Philippeville werd het al donker. Nee, dat boekje mocht  niet weg. Kom, ik moest voort. Hier, een ‘poëtische methode’ voor het leren van Esperanto. Weg ermee. Hoewel: ik heb een zwak voor Esperanto. Toch even bladeren. Kijk eens aan, daar had je Paul van Ostaijens ‘Marc groet ’s morgens de dingen’, in het Esperanto! ‘Saluton, knabo kun biciklo sur vazo kun la floro/ plum plum’. Heerlijk. Hoe zouden ze ‘dag klein visselijn mijn’ vertaald hebben? Gauw verder lezen. Haha, geweldig taaltje toch… Hee! Daar staat een complete Zeurkalender uit 2003!  Toen ik weer opkeek, was het nacht. Dit wordt nog een harde dobber.</p>]]></description>
      <guid>https://www.volkskrant.nl/boeken/prima-die-recepten-van-ottolenghi-maar-het-zijn-oneindige-variaties-op-een-thema-met-yoghurt-en-harissa~b1d7486a/</guid>
      <pubDate>Fri, 6 Sep 2024 00:00:00 +02:00</pubDate>
    </item>
    <item>
      <title><![CDATA[Je leest vaak dat oudjes hun kinderen enorme bedragen nalaten, maar helaas, zo’n oudje was mijn vader niet]]></title>
      <description><![CDATA[<p>Een sterfgeval in de familie leidt tot een onvoorstelbare hoeveelheid gedoe. Allerlei instanties betuigen per brief hun ‘oprechte deelneming’ (ja hoor) waarna ze 35,40 euro achterstallige motorrijtuigenbelasting bij je opeisen, of de gehandicaptenparkeerkaart van de dode, of de identiteitsbewijzen van alle ‘erven’ plus een kopie van de rouwkaart en een pond sperziebonen (nee, dat laatste niet, maar het had me niet verbaasd). ‘Een kopie van de rouwkaart? Waarom?’ vroeg ik ongelovig aan de mevrouw van de bank, afdeling ‘nabestaandenservice’. Ze had zojuist haar oprechte deelneming betuigd, nadat ik haar had verteld dat de heer W.A. Witteman dood was en dus geen bankrekening meer nodig had. ‘Hééft u geen rouwkaart?’, vroeg ze achterdochtig, klaar om het hokje ‘uitschot/tuig/gespuis’ aan te vinken op een formulier. ‘Jazeker wel!’, riep ik, ‘maar wat moet u daarmee?’ ‘Nou’, antwoordde ze. ‘Dan kunnen we zien dat uw naam erop staat. En dat u dus, zeg maar, erfgenaam bent.’ Het leek me niet waterdicht, want zelfs een 8-jarig kind kan een namaakrouwkaart ontwerpen met zijn naam erop (of die van de poes), waarna de frauduleuze miljoenen blijkbaar vanzelf binnenrollen. Wat die miljoenen betreft: je leest vaak dat oudjes hun kinderen enorme bedragen nalaten, en huizen en zo, maar helaas, zo’n oudje was mijn vader niet. Het schamele beetje geld dat hij bezat hadden we trouwens meteen van zijn rekening gehaald om de begrafenis te betalen. ‘Er staat niks meer op die rekening toch? Een paar euro misschien?’, zei ik tegen de mevrouw. ‘Ik mag u helaas niet zeggen om welk bedrag het gaat’, zei ze preuts. ‘Daarvoor moet een en ander eerst afgewikkeld worden. We sturen u straks per sms een inlogcode waarmee u zwazwiezozwoezwiezwa. U heeft dan 72 uur om ons te plarepliereploereplap. Vervolgens sturen wij u een akte van billebolleballebap, u stuurt ons de kopie van de rouwkaart plus een  het bewijs van miezemozemauzemak, en...’ ‘Dank u wel’, zei ik en ik hing op. Daarna rekende ik uit wat de begrafenis had gekost en trok dat bedrag af van mijn vaders ‘erfenis’. Er bleef bijna 400 euro over. Daarvan zijn we met zijn allen gaan eten bij de oude, vertrouwde Chinees in mijn vaders geboortedorp. Het was heel gezellig. We namen het ervan, want we hadden wat te vieren: voor het eerst in decennia aten we op mijn vaders kosten. Beste mensen van de bank, sorry, maar ik denk niet dat het er nog van komt, die kopie van de rouwkaart en die akte van miezemozemauzemak, en zo. Waarvoor mijn oprechte deelneming.</p>]]></description>
      <guid>https://www.volkskrant.nl/columns-van-de-dag/je-leest-vaak-dat-oudjes-hun-kinderen-enorme-bedragen-nalaten-maar-helaas-zo-n-oudje-was-mijn-vader-niet~b00fe219/</guid>
      <pubDate>Wed, 4 Sep 2024 00:00:00 +02:00</pubDate>
    </item>
    <item>
      <title><![CDATA[Zelfs op een goed gelukte foto ziet de hei er meestal uit als het behang van een DDR-koffiehuis anno 1972]]></title>
      <description><![CDATA[<p>Aan de zoom van de Veluwe ligt een prachtig heidegebied. Ik struinde in de warme nazomerzon over die paars bloeiende glooiingen en maakte foto’s, tegen beter weten in: zelfs op een goed gelukte foto ziet de hei er meestal uit als het behang van een DDR-koffiehuis anno 1972. Voor me liep een jong stel. Het meisje, met priemende tietjes achter een kort overgooiertje, was nogal mooi, op een manier die aan caissières van natuurwinkels deed denken: tenger, bleek, en met het puriteinse, vaalblonde kapsel van de vrouw op het schilderij American Gothic. De jongen leek op Stradlater, de irritant knappe, bevoorrechte klasgenoot van Holden Caulfield in The Catcher in the Rye. Het meisje huppelde, ondanks de hitte, en babbelde honderduit. ‘Jij weet vast niet waarom er zo veel stekelige planten op de hei groeien’, zei ze tegen de jongen. ‘Nee’, antwoordde die. Hij wílde het ook niet weten. ‘Het heeft met dieren te maken!’, kirde het meisje animerend. ‘O’, antwoordde de jongen dof, maar ze vervolgde: ‘Er leven hier Schotse Hooglanders. Dat is een soort wilde koe met een héél dikke vacht. Weet je hoe Schotse Hooglanders eruitzien?’ ‘Min of meer’, loog de jongen. ‘Ze hebben een héél stugge vacht’, vervolgde het meisje. ‘En die vacht heeft een dóél. Heel mooi. Dat doet de natuur.’ De jongen liet zijn zijn grote,  ontevreden Herculeskop hangen, en staarde verveeld naar het stoffige wandelpad. ‘Kijk’, zei het meisje, en wees naar een grote distel. ‘Die Hooglanders lopen hier tussen de planten door. En dan blijven de zaden aan hun vacht hangen.’ (Ze had de stem van Annika, Pippi Langkous’ brave vriendinnetje.) ‘En dan vallen die zaden verderop weer op de grond. En dan groeit daar vanzelf een nieuwe distel uit. Dat doet de natuur. Mooi, hè?’ ‘Ja’, zei de jongen neerslachtig. Het meisje maakte weer een huppeltje, waarbij haar tietjes vrolijk schudden. De jongen loerde ernaar, maar het meisje hervatte: ‘Bovendien woelen die Hooglanders de grond om, zodat die zaden...’ Juist liep ik te overwegen wie van die twee ik het vervelendst vond, toen ik op een robuuste struik rozemarijn stuitte. Kijk eens aan, die kon ik straks gebruiken bij het koken! Met een forse ruk greep ik een tak, waarbij de plant, die dus beslist géén rozemarijn was, zijn onzichtbare, maar vlijmscherpe stekels diep in mijn hand boorde. Het deed raar veel pijn en mijn vingers begonnen meteen op te zwellen. ‘En weet je?’, zei het meisje. ‘Die planten beschermen zichzelf met scherpe stekels, zodat ze niet opgegeten worden. Mooi, hè? Dat doet de natuur.’</p>]]></description>
      <guid>https://www.volkskrant.nl/columns-van-de-dag/zelfs-op-een-goed-gelukte-foto-ziet-de-hei-er-meestal-uit-als-het-behang-van-een-ddr-koffiehuis-anno-1972~b0ed8565/</guid>
      <pubDate>Mon, 2 Sep 2024 00:00:00 +02:00</pubDate>
    </item>
    <item>
      <title><![CDATA[Alarmerend is het wel, op elke straathoek zo’n herinnering aan onze sterfelijkheid]]></title>
      <description><![CDATA[<p>De vakantie was rustgevend bedoeld, maar vakanties zijn alleen rustgevend als je thuisblijft met een stapel oude kinderboeken en niet als je met de auto naar Engeland gaat. Neem nu alleen al dat links rijden. In feite (dit is een goed bewaard geheim) rijdt men daar niet links, maar in het mídden, vooral op kneuterig smalle landweggetjes met tweerichtingsverkeer. Zo verloren wij op dag twee de rechterzijspiegel aan een tegenligger, een zeer verontrustend incident. Vervolgens bedacht huisgenoot P. een leuk wandelingetje in de Cheddar Gorge, een beroemde bergkloof die helaas niet van kaas gemaakt is, maar van allerlei zeiknatte stenen. In die kloof werd toevallig net een  horrorfilm opgenomen, een activiteit die de weg versperde, zodat we niet meer uit die kloof konden komen. Uiteindelijk bracht een jongen van de crew ons, uitgeput en verregend,  in zijn busje naar de bewoonde wereld, als dank voor de fijne Amsterdamse coffeeshops. Onderweg vertelde hij ons de complete inhoud van de horrorfilm, die ook weer zeer verontrustend bleek. Wat het eten  betreft: dat viel reuze mee. Wél vraagt het Britse horecapersoneel je zelfs bij de eenvoudigste bestelling (‘een ei met toast alstublieft’) of je soms ergens allergisch voor bent ‘Any allergies that we should be aware of?’ en krijg je menukaarten vol waarschuwingen: zelfs een doodgewone biefstuk blijkt  ‘selderij, gluten, schaaldieren, lupine, melk, mosterd, sojabonen en sulfiet’ te bevatten. Je gaat dan toch een beetje argwanend met je vork in de jus zitten harken, op zoek naar die mysterieuze ingrediënten. Heel verontrustend zijn ook die schattige ouderwetse rode telefooncellen. Ze bevatten meestal geen telefoon meer, maar wél een defibrillator, zo’n machine om een stilstaand hart weer op gang te brengen. Dat komt waarschijnlijk goed uit voor de roekeloze slachtoffers van selderij, mosterd of lupines, maar alarmerend is het wel, op elke straathoek zo’n herinnering aan onze sterfelijkheid. Ten langen leste belandden we in de voortreffelijke badplaats Torquay: strand, zee, palmen en heel veel meeuwen. Huisgenoot P. ging op zijn racefiets lekker een eind links rijden, ik zonk neer bij een strandtent en bestelde een gebakken visje. ‘Any allergies that we should...’ begon de ober, maar op mijn ‘no’ bracht hij wel degelijk de lekkernij. Maar ja, die meeuwen hè? Daar dreunde al zo’n hagelwit gevaarte met kille ogen op mijn tafel neer, en wég sleurde hij mijn vis, tussen de rondstuivende blaadjes sla vandaan. ‘Any allergies that we should be aware of?!’ riep ik hem na, maar hij was alweer een stip aan de horizon. Als hij eraan crepeert is het míjn schuld.</p>]]></description>
      <guid>https://www.volkskrant.nl/columns-van-de-dag/alarmerend-is-het-wel-op-elke-straathoek-zo-n-herinnering-aan-onze-sterfelijkheid~b05bf354/</guid>
      <pubDate>Wed, 28 Aug 2024 00:00:00 +02:00</pubDate>
    </item>
    <item>
      <title><![CDATA[Had meneer een uitvaartverzekering/erfenis/nette kleren voor in de kist? Nee, dat had meneer allemaal niet]]></title>
      <description><![CDATA[<p>Bedremmeld stonden we met zijn allen rond het ziekbed van mijn vader. ‘Jullie komen nog genadig van me af’, sprak de oude, waarna hij voorgoed de ogen sloot. Zijn mond bleef openstaan, dat wel. Zo’n einde is het begin van een hoop gedoe. Had meneer een uitvaartverzekering/erfenis/nette kleren voor in de kist? Nee, dat had meneer allemaal niet. Ook geen handige lijst met adressen van zijn omvangrijke vriendenkring. Ook geen paspoort of zo. Wel een onbetaalde boete (‘overgevaren zonder te betalen bij de Bergsche Maasveren’) , wat  vergeelde bladmuziek en zes kinderen die opfladderden als verschrikte kraaien, om de begrafenis  te regelen. Het was een hele klus. Mijn vader wou per se in het familiegraf, een sjiek woord voor een onleesbaar geworden steen met mijn opa en oma eronder, plus wat ooms en tantes. ‘Die moeten eruit, anders past je vader er niet meer bij’, meende een geraadpleegde beroepskraai, een sympathieke mevrouw, die al gauw begreep dat wij geen koffie/cake/André Rieu behoefden, en dat zij haar ernstige gezicht terug kon stoppen in haar tas. De voorvaderlijke botten belandden in de knekelput. Wat heeft zo’n familiegraf nog voor zin, als je er tóch niet met zijn allen in kunt, vroeg ik me af, maar er was geen tijd voor dat soort tobberijen, want we moesten nog een coulante priester opscharrelen die zich wilde voegen naar de grillen van een stel ongelovige cultuurkatholieken (‘graag een dubbele portie wierook maar laat die hosties maar zitten’) , een geschikt café vinden voor de drukke nazit en ruzies sussen tussen rancuneuze bejaarden (‘als die-en-die komt, dan kom ík niet!’) Alles kwam in orde. Voor we het wisten liepen we de kerk uit, lieten de kist zakken, en hieven onze glaasjes in café ‘De Stinkende Emmer’, waar mijn vaders drie ex-vrouwen elkaar schuins beloerden, als katten met jongen van dezelfde kater. Maar het was nog niet voorbij. De ziel van een dode blijft nog veertig dagen op aarde, geloven de Russen. Op de veertigste dag komen de nabestaanden naar het graf om het definitieve afscheid te vieren met wat eten en drinken. Wij zijn dan wel geen Russen, en we geloven niks, maar wat geeft dat? Het is een mooi ritueel. In het zonnetje stonden we daar, 40 dagen later, jenever te drinken en leverworst te eten. Mijn vader kreeg ook wat; we legden een plakje leverworst op de omgewoelde aarde  en begoten het met jenever. Als het nu maar af en toe jenever wil regenen, dan groeit er volgend jaar vanzelf een leverworstboompje op zijn graf.</p>]]></description>
      <guid>https://www.volkskrant.nl/columns-van-de-dag/had-meneer-een-uitvaartverzekering-erfenis-nette-kleren-voor-in-de-kist-nee-dat-had-meneer-allemaal-niet~b35335fd/</guid>
      <pubDate>Mon, 26 Aug 2024 00:00:00 +02:00</pubDate>
    </item>
    <item>
      <title><![CDATA[Het jongetje huilde oorverdovend, altijd een goed teken bij kinderen, het betekent dat ze niet dood zijn]]></title>
      <description><![CDATA[<p>Bij het Weesperplein was het lang wachten op lijn 7. Het meisje met de cello op haar rug zuchtte ongeduldig, de dame met het norse hondje tuurde vertwijfeld de horizon af, en de dokwerker-achtige verschijning  klaagde dat hij ‘net zo goed kon gaan lopen’ waarna hij ging zitten en een sigaret opstak. Dat laatste was een goeie zet. Zodra je een sigaret opsteekt komt de tram eraan, dat is een eeuwenoude traditie. En ja hoor, daar kwam hij! De dokwerker trapte zijn sigaret uit met een spijtig ‘daar gáát weer een gulden’ en wrong zich in de propvolle tram; ook de dame kon er nog net bij, met hondje en al, waarna de deuren zich sloten achter diens humeurige snuitwerk. ‘Kut, kut, kut!’, riep het cellomeisje stampvoetend. Terwijl ik de wegrijdende tram ontgoocheld nakeek passeerde er een fiets, bestuurd door een man met een knotje (waar ik op tegen ben). Op de bagagedrager stond een jongetje van een jaar of 8, rechtop, zijn handen op de schouders van de knotjesman. Ook dáár ben ik op tegen. Tegen het staan van kinderen op bagagedragers, bedoel ik. Je ziet het vaak, en ik vind het doodeng. Ik had nog nooit zo’n kind zien vallen, maar nu kreeg ik toch gelijk: het jongetje verloor zijn evenwicht en lazerde pal voor mijn voeten op straat. Nét niet met zijn kop tegen de stoeprand, goddank, en hij huilde oorverdovend, wat altijd een goed teken is bij kinderen, want het betekent dat ze niet dood zijn. Wel lag zijn knie lelijk open. ‘Jezus’, zei de knotjesman hurkend. ‘Gáát het, Stijn?’ ‘Neeee’, jammerde Stijn.  Ik haalde een flesje water uit mijn tas, want die knie zat vol met stukjes Weesperplein. Kijk, daar kwam lijn 7 alweer aanrijden! Ik spoelde de knie af, het kind brulde, en de knot vroeg  of hij 112 moest bellen. ‘Mijn vriendin kan ook nog elk moment bevallen’, voegde hij er zorgelijk aan toe. Nee, ook die tram ging ik niet halen. ‘Kun je staan?’ vroeg ik aan het jongetje. Zo nee, dan 112, besloot ik (mijn complete medische kennis beknopt samengevat) maar warempel, het kind stond op, en staakte zelfs het huilen. ‘Pap’, zei hij schor tegen de knotjesman. ‘Zeg  maar niet tegen mama dat ik achterop stond. Want anders mag het vast niet meer’. ‘Is goed’, antwoordde de knot. En tegen mij: ‘Bedankt voor de goede zorgen!’, waarna ze zich wegspoedden, in dezelfde richting als de zojuist vertrokken lijn 7. Het begon klaterend te regenen. Ik bleef eenzaam achter bij de tramhalte, en daar sta ik nu nog steeds.</p>]]></description>
      <guid>https://www.volkskrant.nl/columns-van-de-dag/het-jongetje-huilde-oorverdovend-altijd-een-goed-teken-bij-kinderen-het-betekent-dat-ze-niet-dood-zijn~b9f88c10/</guid>
      <pubDate>Wed, 19 Jun 2024 00:00:00 +02:00</pubDate>
    </item>
    <item>
      <title><![CDATA[Mijn vader klonk gewoon, als altijd. ‘Ik was net bij ons familiegraf’, zei ik. ‘Ik denk eigenlijk dat je daar niet meer bij past’]]></title>
      <description><![CDATA[<p>Vorige week nog hadden we mijn vaders 85ste verjaardag gevierd ( zijn talrijk nageslacht, inclusief het zes maanden oude achterkleindochtertje, had juichend toegekeken hoe hij vitaal de kaarsjes op de taart uitblies) dus het onheilsbericht kwam onverwacht: de oude was plots ter aarde gestort, en per ambulance onderweg  naar het ziekenhuis. Wat zou hij hebben? De akeligste speculaties kwamen voorbij in de familie-app. ‘Hij gaat vast dood’, zei ik tegen huisgenoot P. We reden, merkwaardig toeval, juist door mijn vaders geboortedorp Overveen, en zagen de kerk (Onze Lieve Vrouwe Onbevlekt Ontvangen) al opdoemen.  ‘We hebben hier een familiegraf’, vervolgde ik. ‘Laten we even gaan kijken.’ We stapten uit. De begraafplaats lag er zonnig en vredig bij, zoals dat hoort. Het was wel even zoeken naar dat familiegraf. Er lag een nogal armoedig steentje op, boordevol met namen. Opa, oma, overgrootmoeder, oom Frans, tante Zus... ‘Wat liggen er al een hoop van jullie’, zei huisgenoot P. ‘Past je vader daar nog wel bij?’ Ja, daar had ik ook een hard hoofd in. We gingen kroketten eten bij Kraantje Lek en al kauwend dacht ik na over de rouwadvertentie. Moesten al die kleinkinderen, plus eventuele aanhang, daar ook in?  Rouwadvertenties zijn gruwelijk duur, bevestigde P., die tamelijk onlangs zijn moeder heeft begraven. Sowieso is een béétje gezellige begrafenis een rib uit je lijf. Misschien dan maar niet op vakantie deze zomer, concludeerden we net, toen er een foto in de app verscheen van mijn vader in een ziekenhuisbed. Hij lag een boek te lezen over Europese politiek, dus van direct levensgevaar leek geen sprake. ‘Diagnose: longontsteking en uitdroging’, appte mijn oudste halfbroer. ‘Hij krijgt antibiotica en moet een paar dagen blijven.’ Nou, dat viel nog reuze mee. Die ‘uitdroging’ verbaasde me trouwens niets; ik heb mijn vader van zijn leven nog geen slok water zien drinken. Een kopje koffie hier en daar, maar de meeste nattigheid kwam toch altijd van Gall &amp; Gall. Ik belde hem op. Hij klonk gewoon, als altijd. ‘Ik was net bij ons familiegraf’, zei ik. ‘Ik denk eigenlijk dat je daar niet meer bij past. En weet je wel wat dat kost, een begrafenis? We kunnen je lichaam ook aan de wetenschap schenken, dat is een stuk goedkoper.’ ‘Niks ervan’, meende mijn vader. Hij moest en zou in dat graf; te zijner tijd, dan. ‘Misschien kun  je intussen, het is maar een idee, af en toe een glas water drinken’, zei ik. ‘Water drinken...’, antwoordde mijn vader peinzend. ‘Dat is niet mijn sterkste punt.’ Wat zijn sterkste punt dan wél was, lieten we wijselijk in het midden.</p>]]></description>
      <guid>https://www.volkskrant.nl/columns-van-de-dag/mijn-vader-klonk-gewoon-als-altijd-ik-was-net-bij-ons-familiegraf-zei-ik-ik-denk-eigenlijk-dat-je-daar-niet-meer-bij-past~bf0ed59f/</guid>
      <pubDate>Mon, 17 Jun 2024 00:00:00 +02:00</pubDate>
    </item>
    <item>
      <title><![CDATA[Als kind begreep ik niet waarom dit tenenkrommend slechte boek een Griffel had gekregen. Inmiddels begrijp ik het wel]]></title>
      <description><![CDATA[<p>Alweer dook er een schim uit het verleden op: De Marokkaan en de kat van tante Da, 1973. Indertijd kreeg auteur Henk Barnard er een Gouden Griffel voor, waardoor hij zich in één klap schaarde onder grote tijdgenoten als Thea Beckman (Kruistocht in spijkerbroek), Jan Terlouw (Koning van Katoren) en Paul Biegel (De kleine kapitein). Tante Da,  een ‘rasechte Jordanese’ (die had je toen nog), is haar kat kwijt. De kinderen uit de buurt, onder leiding van het voortvarende jongetje Toontje, gaan overal op zoek. De kat vinden ze niet, maar wel een Marokkaanse verstekeling in een goederenwagon: Ali Ben Guiba. Hij wil in Nederland komen werken, maar heeft geen verblijfsvergunning. Die kan hij pas krijgen als hij een werkvergunning heeft. En die werkvergunning krijgt hij niet zonder… verblijfsvergunning. Zo werd ik op jeugdige leeftijd geconfronteerd met het begrip ‘catch 22’, en bovendien met mijn eerste Marokkaan.  Wij hadden geen ‘gastarbeiders’ in de jaren zeventig in Overveen, maar op ons schooltje leerden we wél dat deze mensen zeer welkom waren, niet alleen omdat ze in hun eigen land amper te eten hadden, maar vooral ook omdat wij Nederlanders zelf te beroerd waren voor ‘vies en zwaar werk’. Ali Ben Guiba blijkt bovendien een model-Marokkaan. Uit medelijden met het ‘kleine, donkere, magere mannetje, rammelend van de honger’ laat de goedhartige tante Da hem bij haar onderduiken. Hij eet alles wat ze hem voorzet (boterhammen met worst, gehaktballen en ‘vette lappen’ vlees: Henk Barnard wist  blijkbaar niet dat moslims geen varkensvlees eten) en ook leert hij al gauw wat Nederlands: ‘‘Hierlijk eten’, zegt Ali  tevreden.’ Voorts maakt hij ‘in kleermakerszit als een ware oosterling’ schoenen voor tante Da. ‘Aan de neus zitten prachtige gedraaide punten. ‘Het zijn muzelmanschoenen’, zegt Toontje. ‘Zo dragen ze ze allemaal.’ ‘Maar ik niet’, zegt tante Da. ‘Ik heb geen hoera-tenen!’’ En dan zijn er natuurlijk de buurtbewoners, stuk voor stuk even bekrompen.  ‘Ik begrijp niet hoe tante Da het aandurft, zo’n enge, donkere man in je huis. En van al die vreemde kerels gaat de buurt ook maar achteruit.’ De directeur van de aardewerkfabriek heeft dringend een nieuwe knecht nodig. Aanvankelijk moet hij niets van Ali hebben – ‘Bij mij geen bruine in de zaak!’ – maar hij bindt in: ‘Ik wil het proberen… maar als hij niet bevalt… hatsikidee en weg ermee!’ ‘Iek… werken… hier?’, vraagt Ali verrast. ‘Ja… iek wiel!’, zegt hij verheugd. ‘Iek wiel!’’ Nu moet hij nog een huis hebben. De bekrompen buurvrouw oppert: ‘Die zitten toch in pensions, dat soort mensen’, maar de buurtkinderen leggen het haar uit: ‘Ze moeten met zijn tienen op kleine rotkamertjes slapen, en dúúr! En Ali moet geld sparen om z’n vrouw en z’n kind te laten overkomen uit Marokko, als het hem bevalt.’ Ja, alles loopt goed af. Tante Da’s kat wordt teruggevonden, en daardoor mild gestemd, neemt ze Ali Ben Guiba permanent in huis. ‘Vooruit dan maar. Die kamer staat toch leeg.’ ‘Ali Ben Guiba glundert van plezier. ‘Ami! Ami!’, roept hij. ‘Iek heb werk én een huis!’’ Een tenenkrommend slecht boek, kortom. Als kind was ik erg teleurgesteld. Ik begreep niet waarom het een Gouden Griffel waard zou zijn; het leek in niets op de heerlijke, geestige, spannende en levensechte boeken van Beckman, Biegel of Terlouw. Inmiddels, na herlezing, begrijp ik het wel. Die Gouden Griffel kreeg De Marokkaan en de kat van tante Da alleen maar omdat het boek een Boodschap bevatte. Een Boodschap die de Griffeljury blijkbaar zo belangrijk vond dat het suffe, houterige verhaaltje vol stereotypen geen bezwaar vormde. Goedbedoeld, ongetwijfeld, maar kinderen trappen daar echt niet in.  Gelukkig niet.</p>]]></description>
      <guid>https://www.volkskrant.nl/boeken/als-kind-begreep-ik-niet-waarom-dit-tenenkrommend-slechte-boek-een-griffel-had-gekregen-inmiddels-begrijp-ik-het-wel~b9d8e7dc/</guid>
      <pubDate>Fri, 14 Jun 2024 00:00:00 +02:00</pubDate>
    </item>
    <item>
      <title><![CDATA[De vrouw ging op een bankje zitten en sprak: ‘Vrouwtje gaat de gemeente bellen’]]></title>
      <description><![CDATA[<p>Op een bankje in het park zat ik na te denken over de  arbeidsongeschiktheidsverzekering voor zzp’ers, een uiterst saai onderwerp waarbij iedere afleiding welkom was: in dit geval een vrouw met een hondje. Het hondje was klein, oud, en qua ras moeilijk te duiden. De vrouw was een jaar of 55, slank, met een goed verzorgd peper-en-zoutkapsel, en  bedrieglijk eenvoudige kleren die eigenlijk heel duur zijn, van een soort veredeld jute. Ze praatte hardop tegen het hondje. ‘Zie je dat, Maupie?’ zei ze. ‘Er ligt allemaal rommel naast die vuilnisbak. En wat denken mensen als ze dat zien? Ach, er ligt toch al vuilnis naast, dus dan kan het mijne er ook wel bij. Cognitieve-dissonantiereductie noemen we dat.’ Het hondje was er niet zichtbaar kapot van, maar de vrouw ging op een bankje  zitten en sprak: ‘Vrouwtje gaat de gemeente bellen.’  Kordaat greep ze haar telefoon en klikte erop. Het hondje plofte amechtig neer naast haar elegante wandelschoenen. De gemeente bellen, je moet er maar opkomen. Kennelijk had ze het vaker gedaan, want even later ‘hing ze in de wacht’ zoals dat heet. ‘Nou, ze nemen niet op, Maupie’, zei ze, de telefoon aan haar oor. ‘Vervelend, hoor. Vrouwtje wil gewoon alleen maar even melden dat hier een overvolle vuilnisbak staat. En vrouwtje heeft wel méér te doen.’ De hond staarde dof naar een passerende meerkoet. Ik vroeg me af wat zijn vrouwtje méér te doen had. Haar eigen shampoo maken van walnootdoppen? Een webshop beheren in ‘vintage’ handtassen, rouwverwerkingssieraden of koud geslingerde honing? Zes keer per jaar naar haar tweede huis op Sicilië, (zelf noemde ze het ongetwijfeld gekscherend ‘Villa Kakelbont’), met het vliegtuig, ‘ja, niet van harte, maar hoe kom je er ánders?’ Ze kreeg iemand aan de lijn. ‘Ja’, zei ze. ‘Mijn naam doet er even niet toe, maar het gaat om een overvolle vuilnisbak in het Vondelpark. Bij de rozentuin aan de zuidkant (...) Ja. (...) Ja. Nee, waar het om gaat, snapt u: als er eenmaal vuilnis op de grond ligt, gooit iedereen zijn eigen rommel erbij. Cognitieve-dissonantiereductie heet dat... wat zegt u?’ De vrouw luisterde. ‘Nee’, hernam ze. ‘Dat leg ik u net uit. Dit kán niet wachten tot morgenochtend. Maar ik begrijp dat het u niet interesseert. Jammer, heel jammer. Fijne dag nog.’ Ze hing op. ‘Nou, Maupie’, zei ze bedroefd. ‘Ik heb het die man toch héél duidelijk uitgelegd, maar hij wilde gewoon niet luisteren. Nou, dan niet. Het vrouwtje heeft méér te doen, hè Maupie?’ De hond gaapte. Hij wist wel beter.</p>]]></description>
      <guid>https://www.volkskrant.nl/columns-van-de-dag/de-vrouw-ging-op-een-bankje-zitten-en-sprak-vrouwtje-gaat-de-gemeente-bellen~b3e84c6e/</guid>
      <pubDate>Wed, 12 Jun 2024 00:00:00 +02:00</pubDate>
    </item>
  </channel>
</rss>
