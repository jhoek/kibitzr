<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Van pocketworstjes tot nasi goreng uit blik: ‘Aan tafel!’ van Ileen Montijn is een heerlijk boek]]></title>
      <description><![CDATA[<p>En wéér wierp een straatbibliotheek mij een schat in de schoot: Aan tafel! 50 jaar eten in Nederland (1991) van de (door mij en vele anderen) zeer gewaardeerde schrijfster en historica Ileen Montijn. Onze geschiedenis komt tot leven door de details. Als kind raakte ik pas écht geïnteresseerd in de Tweede Wereldoorlog toen mijn oma me vertelde over op de noodkachel gekookte tulpenbollen en soep van erwtenmeel. Ook Montijn vertelt over die periode: ondanks alle gruwelen ging het leven gewoon door. Zo liet de firma Calvé zich aan het begin van de bezetting niet uit het veld staan door het gebrek aan eieren, en bracht per omgaande een surrogaat op de markt, ‘Calvé-wit, het nieuwe, schuimvormende produkt dat uw warme en koude schoteltjes, puddingen, vlaatjes en wat niet al, heerlijk, luchtig en bijzonder smakelijk maakt’. Die huisvrouwen wisten toen nog niet dat ze een hongerwinter boven het hoofd hing, en dat maakt dit soort details des te schrijnender. Over de auteurSchrijfster Sylvia Witteman bespreekt elk weekeinde een boek dat haar is opgevallen. En toen was de oorlog voorbij. Fijn, maar het duurde nog even voor er op culinair gebied betere tijden aanbraken. Koffie, vlees en suiker bleven nog jarenlang op de bon, en Albert Heijn bleef het kunstmatige oorlogszoetmiddel ‘My boy’ verkopen. (Ik kan lang mijmeren over zoiets. Wie bedacht die naam, ‘My boy’? En hoe?) Daarna kregen we de wederopbouw van die kneuterige jaren vijftig. De opkomst van de supermarkt (wist u dat SPAR (‘kopen bij de Spar is sparen bij de koop!’) een afkorting is van ‘door Samenwerking Profiteren Allen Regelmatig?), van het ‘Liga-kind’, de ‘Brinta-baby’ en de nasi goreng uit blik. Maar in de jaren zestig werd het pas echt leuk. ‘Winkelen, heerlijk, gezellig winkelen, langs de verleidelijke uitstallingen. Nergens blijkt beter dat het leven goed is voor miljoenen mensen, dan in winkels voor levensbehoeften van alledag, (…) waar niets meer herinnert aan het ‘zuinigjes an’ van voorheen’, juicht een advertentie in Margriet. En zo steeg de welvaart door in de jaren tachtig. ‘Er was een onophoudelijke stroom nieuwe produkten’, aldus Montijn, ‘waarvan men hoopte dat de kopers ze zouden accepteren. Pocketworstjes en groentesap, cottage cheese en diepvries-ragôut, paprika’s en boerenpaté, broodmix en instant kaasfondue, spinazie à la crème en exotische aperitiefdranken, allemaal dingen waar in de jaren vijftig nog geen sterveling naar had getaald.’ Intussen slonk het aantal kleine kruideniers, groenteboeren en zelfstandige slagers, ten gunste van de grootgrutters. Anderzijds kwamen de eerste reformwinkels op: wie argwaan koesterde jegens de machinaties van het grootkapitaal kon daar terecht voor een ‘onbespoten kooltje of appeltje’ dat ‘reeds van verre aan zijn pokdalige uiterlijk te herkennen was’. Zo voert Montijn ons mee: langs de eerste buitenlandse restaurants, de taakverdeling tussen man en vrouw, huishoudelijke apparaten, de pan-pizza, de bistro met dolken en druipkaarsen, de slankheidsmanie in de jaren zeventig (wist u dat er een ‘halvidel’ bestaan heeft?) en het aanvankelijke falen van de hamburger, ‘die onbegrijpelijke combinatie van brood en warm eten’, op de Nederlandse markt. Een heerlijk boek. En dan te bedenken dat het al 32 jaar oud is. Montijn had toen geen idee van wat ons op culinair gebied nog boven het hoofd hing: sushi, de cupcake, de moleculaire keuken met zijn schuimfluimen, Himalayazout, de kok als BN’er, artisanale groentechips, macarons, speciaalbier, quinoa en ‘kale’ (wat gewoon boerenkool is); de bacon-hype van de jaren nul en tien (pleisters met spekmotief!), de gourmetburger, kombucha, kimchi en ander gefermenteer , veganisme en nepvlees, koolhydraatvrees, deconstructed dit-en-dat, alcoholvrije zus-en-zo, Starbucks, thuis pekelen, foodtrucks en de culturele toe-eigening van curry.Tijd voor een nieuw boek!</p>]]></description>
      <guid>https://www.volkskrant.nl/boeken/van-pocketworstjes-tot-nasi-goreng-uit-blik-aan-tafel-van-ileen-montijn-is-een-heerlijk-boek~b554041f/</guid>
      <pubDate>Fri, 15 Dec 2023 00:00:00 +00:00</pubDate>
    </item>
    <item>
      <title><![CDATA[Ook op de school van Theo Thijssen deed zich, zo’n honderd jaar geleden, het traktatieprobleem al voor]]></title>
      <description><![CDATA[<p>In de krant las ik een stuk over schooltraktaties. Niet elke ouder heeft het geld en/of de gelegenheid om zijn jarige kind een traktatie mee naar school te geven. Om een einde te maken aan de ‘zichtbare welvaartsverschillen’ tussen de kinderen schaffen daarom steeds meer basisscholen het trakteren af. Ik moest meteen denken aan Theo (Kees de jongen) Thijssen. Die was, zo’n honderd jaar geleden, ‘meester’ op een zogeheten ‘armenschool’, voor kinderen uit de Amsterdamse Jordaan. Zijn belevenissen tekende hij op als ‘meester Staal’ in semi-fictieve dagboeken als De gelukkige klas (1926). Ook toen al deed zich het traktatieprobleem voor: het lekkers dat kinderen uit arme gezinnen meebrengen is vaak van erbarmelijke kwaliteit, wat geregeld tot pesterijen leidt. Zo is daar de 10-jarige Hendrika Klaver, ‘viezig en armoedig, ’t gezichtje zorgelijk’, die het ‘toch klaar had weten te spelen dat vanochtend haar zakje lekkers op mijn tafeltje lag, waaruit ze zou trakteren. ’t Zag er nogal verfomfaaid en onsmakelijk uit, ’t zakje – ’t lag op mijn tafeltje als een stukje achterbuurtwinkeltjes-ellende.’ Er blijken dan ook ‘chocoladeflikjes van afgrijselijke kwaliteit’ met een ‘verfsmaak’ in te zitten, en er beginnen al klasgenootjes te roepen: ‘Ik lust ze niet. Ajakkes.’ Maar meester Staal doet uit medelijden alsof hij er heerlijk van zit te smullen, en dat helpt. Over de auteurSchrijfster Sylvia Witteman bespreekt elk weekeinde een boek dat haar is opgevallen. Met Hendrika’s eveneens arme klasgenootje Kris loopt het minder fortuinlijk af. Die komt op zijn verjaardag vol trots met een grote zak walnoten de klas binnen (dat was toen een luxe snoeperij). ‘Ik haalde een handvol noten tevoorschijn. Ze voelden wat vochtig aan, en onwillekeurig moet ik een licht gebaar van griezeling hebben gemaakt (…). ‘Me moeder heeft ze afgeboend, in een emmer’, verklaarde Kris. Ik vond het heel attent van die moeder, al was het me min of meer raadselachtig, waarom ze ’t gedaan had.’ Na het kraken blijken de noten stokoud, uitgedroogd en oneetbaar te zijn, ‘zwarte poeier en een paar velletjes’, ‘bitter als gal’. Die arme Kris wordt nog maanden gepest met zijn mislukte traktatie. Er zijn nóg schrijnender gevallen. ‘De malaise is de laatste maanden wat minder – maar in veel gezinnen wijkt ze nooit. En dan is het al beroerd, als zo’n kind op zijn verjaardag naar school moet zonder het traditionele zakje om te trakteren. Maar nog dubbel beroerd als de meester de verjaardag bekend maakt in de klas door te feliciteren. Dan is alle kans verkeken om stiekum jarig te zijn.’ Meester Staal lost het probleem op door kinderen op hun verjaardag thuis een ansichtkaart te sturen. ‘Voor één onnozele centspostzegel maak ik dan een kind eventjes trots en gelukkig’ en ‘dan kan de verjaring een geheim tussen ons tweeën blijven’. Schrijnend allemaal. Gelukkig zaten er toen geen kinderen, hoe arm ook, met honger in de klas, wat je tegenwoordig wél vaak hoort. Wat dat betreft zijn we er, ondanks een eeuw van sterk toenemende welvaart, dus op achteruitgegaan. Vreemd. Alarmerend ook. Maar voor het traktatieprobleem is dus in elk geval een oplossing gevonden: het trakteren wordt afgeschaft, zie boven. In plaats daarvan vinden er nu ‘feestelijke activiteiten’ plaats als bellenblazen of voetballen. Ook mogen de kinderen ‘fictieve wafels bakken’ met ‘zogenaamde ingrediënten’ waarvan ze daarna een ‘denkbeeldige hap’ nemen. Dat laatste vond ik wel een beetje zielig. Zou het geen goed idee zijn, bedacht ik, als de ouders van zo’n school samen een verjaardagsspaarpotje bijhouden, waarin ze anoniem geld kunnen storten naar draagkracht? Dan kan de school daarmee zélf de (gezonde) traktaties bekostigen, met wat hulp van een bereidwillige ouder.Dan zijn die arme kinderen tenminste van die dickensiaanse neptaartjes verlost.</p>]]></description>
      <guid>https://www.volkskrant.nl/boeken/ook-op-de-school-van-theo-thijssen-deed-zich-zo-n-honderd-jaar-geleden-het-traktatieprobleem-al-voor~bb64f403/</guid>
      <pubDate>Fri, 1 Dec 2023 00:00:00 +00:00</pubDate>
    </item>
    <item>
      <title><![CDATA[Dilan Yesilgöz had niets te veel gezegd: Foreskin’s Lament is inderdaad een heerlijk boek]]></title>
      <description><![CDATA[<p>Met belangstelling las ik vorige week in deze krant de interviews met acht lijsttrekkers, over de belangrijkste boeken in hun leven. Geert Wilders ontbrak trouwens, helaas, want ik ben heel benieuwd wat hij leest. Ja, Donald Duck, dat heeft hij zelf eens gezegd op het Jeugdjournaal. Maar er moet toch méér zijn? Van zijn collega’s waren hun antwoorden merendeels niet bijzonder verrassend. Caroline van der Plas noemt Angela’s Ashes (haar moeder komt uit hetzelfde armoedige Ierland), inderdaad een heerlijk boek; wie het niet kent moet het onverwijld lezen. Frans Timmermans somt een imposante lijst van klassieke mannenboeken op, Camus, Roth, Proust, Conrad, doet uitspraken als ‘kunst is een reflectie op de condition humaine’ en bekent, om het niet te gek te maken, dat hij ook niet vies is van Stephen King. Henri Bontenbal vindt dat boeken ‘als zuurstof’ zijn, zijn kinderen mogen laat lezen in bed, en als ze een boek kopen betaalt hij de helft. (De helft! Ik betaalde alle boeken voor mijn kinderen, en ze hadden van mij de hele nacht mogen opblijven om te lezen, al hadden ze er crack bij gerookt, ga je gang, als je maar leest; maar bij twee van de drie hielp het niks). Over de auteurSchrijfster Sylvia Witteman bespreekt elk weekeinde een boek dat haar is opgevallen. Mirjam Bikker is met lezen opgevoed, maar leest in campagnetijd alleen de Bijbel, Esther Ouwehand houdt (ten onrechte) van Dostojevski, Lilian Marijnissen van Remarques Im Westen nichts Neues, Rob Jetten koopt, zeer terecht, veel tweedehandsboeken op boekwinkeltjes.nl en noemt Hella Haassens Oeroeg, dat hij waarschijnlijk nog kent van de boekenlijst op de middelbare school: niet te dik, niet te moeilijk en echt mooi (en geschreven door een vrouw, in tegenstelling tot alle andere genoemde boeken). Ook Dilan Yesilgöz’ lievelingsboek is van een man: Foreskin’s Lament van Shalom Auslander. Ik kende het niet, maar de titel leek te verwijzen naar een andere memoir, die tot mijn lievelingsboeken behoort: Portnoy’s Complaint van Philip Roth. Die gaat, zoals u weet, over een Joodse jongen die zich ontworstelt aan zijn benepen milieu; het is geestig en schrijnend en geniaal. Ik werd nieuwsgierig naar Foreskin’s Lament (dat betekent letterlijk ‘de klacht van de voorhuid’) en kocht het meteen. Alleen al de naam van die schrijver, Shalom Auslander! Dat klonk als een opzichtig pseudoniem, maar tot mijn verbazing bleek hij écht zo te heten. Yesilgöz had niets te veel gezegd: inderdaad een fijn boek. Een felle, geestige tirade van een Amerikaans-Joodse jongen die zich aan zijn verstikkende orthodoxe milieu probeert ontworstelen. Ja, net als in Portnoy’s Complaint inderdaad, maar dan een halve eeuw later, en met dat verschil dat Portnoy voornamelijk moet afrekenen met zijn dominante moeder, terwijl de jonge Auslander zijn woedende pijlen vooral richt op God: de wraakzuchtige God van de orthodoxe Joden, die zijn volk kastijdt als Hij niet onvoorwaardelijk gehoorzaamd wordt, tot in het kleinste detail. ‘Soms haatte God ons zo dat hij ons zelf ombracht; soms liet hij het ook door andere mensen doen. We noemen dat ‘feestdagen’. Met Poerim herdenken we dat de Perziërs ons probeerden te vermoorden. Met Pesach herdenken we dat de Egyptenaren ons probeerden te vermoorden. Met Chanoeka herdenken we dat de Grieken ons probeerden te vermoorden. ‘Gezegend is Hij’, bidden we dan.’ Fietsen tijdens de sabbat en het eten van een niet-officieel koosjer koekje zijn al doodzondes, maar Auslander maakt het nog veel bonter: hij eet varkensvlees, masturbeert onvermoeibaar, is voortdurend stoned en stopt, bij een bezoek aan Jeruzalem, een briefje in de Klaagmuur waar ‘Fuck you’ op staat. Heerlijk allemaal. Wie van Roth en Sedaris houdt en bestand is tegen hevige blasfemie: lees vooral Foreskin’s Lament.</p>]]></description>
      <guid>https://www.volkskrant.nl/boeken/dilan-yesilgoz-had-niets-te-veel-gezegd-foreskin-s-lament-is-inderdaad-een-heerlijk-boek~b556b43c/</guid>
      <pubDate>Fri, 24 Nov 2023 00:00:00 +00:00</pubDate>
    </item>
    <item>
      <title><![CDATA[Wat antisemitisme was, begon ik pas te begrijpen toen ik Carry van Bruggen las]]></title>
      <description><![CDATA[<p>Je hoort de laatste tijd weer geregeld het woord ‘antisemitisme’ vallen. Als kind vroeg ik eens wat dat betekende, en mijn moeder antwoordde: ‘Antisemieten zijn mensen die een hekel aan Joden hebben.’ Daar schoot ik weinig mee op, want ik wist niet wat een Jood was. En toen mijn moeder een paar Joodse vrienden, kennissen en tv-persoonlijkheden opsomde wist ik nóg niets, want ik merkte niets bijzonders aan die mensen. Wat antisemitisme is, begon ik pas later te begrijpen, toen ik Het Joodje las, van Carry van Bruggen (1914). Van Bruggen, zelf uit een arme Joodse familie, beschrijft hierin hoe een intelligent Joods jongetje, Bennie Lehren, zich op weet te werken uit zijn armoedige milieu. De Joodse kinderen in zijn dorp worden op zijn best met de nek aangekeken, maar meestal onverholen gepest en mishandeld. ‘Thuis werd hem ingeprent de rijken uit de weg te gaan, twist en straatrumoer te vermijden, ze waren arm en ze waren Joden, ze trokken altijd aan het kortste eind.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Bennie is dan wel arm en vies (hij durft zijn ouders niet om een tandenborstel te vragen, bang dat ze hem uitlachen) maar ook de beste van de klas. Met (financiële) hulp van een betrokken schoolmeester wordt hij naar het gymnasium gestuurd, waar hij opnieuw wordt bespot en veracht, al hebben de leerlingen ook een zeker ontzag voor zijn slimheid en belezenheid. Als Bennie de kans krijgt wat geld te verdienen als bijlesleraar voor een rijk kind, schaamt hij zich zó voor zijn afkomst dat hij, naar zijn godsdienst gevraagd, niet durft te antwoorden. Het werkt averechts. De vader van het rijke kind valt uit: ‘Dat is wat moois, hoor kereltje… jij schaamt je als ik het wel heb voor je geloof – jij staat daar te draaien en je zou wel willen liegen, als je durfde (…). Ik heb eens ergens gelezen dat de Joden zelf schuld hebben aan allen smaad, die ze overkomt, en ik begin te geloven dat het volkomen waar is.’ Maar niet iederéén is antisemiet. Bennie belandt uiteindelijk als bijlesleraar bij een ander gezin, de Van Erps, waar hij juist hartelijk wordt onthaald: de vrouw des huizes vertelt hem met een ‘moederlijke glimlach’ dat hij ‘een heel mooi Joodje was, dat ze een bijzonder zwak had voor dat donkere, olijfbleeke, zwaarmoedige type, waartoe hij behoorde, dat Joden het interessantste ras van de wereld waren’. Tsja. Bij de Van Erps maakt Bennie kennis met beschaafde weelde, hij maakt zich met veel pijnlijk vallen en opstaan de gewoonten van de achteloos-welgestelden meester, koopt een artistiek fluwelen jasje en verwerft allengs een zekere status als gekwelde dichter, over wie de dames op de luxe soupertjes zich kirrend ontfermen. Maar écht op zijn gemak voelt hij zich daar niet. Van zijn eigen Joodse gemeenschap vervreemdt hij intussen steeds meer. Hij ergert zich aan de lawaaiige, sjofele ‘Elie uit de lintjeswinkel, Maup, die op vrijdagmiddag voor drie stuivers zuur bij ze bracht, roode Sam uit het galanteriemagazijn’, waardoor hij bij zijn eigen familie in ongenade valt: ‘Met je geleerde kop ben jij een reuze stuk ongijn, om je zusters verjaardag te verschteeren – en je rijkeluisvriendjes d’r hielen te likken. En toch spugen ze op je, toch ben je de smaus en blijf je de smaus –, al hang je hier nou nog zoo hard de verschwartzte nar uit.’ Arme Bennie. Daar bungelt hij dan, tussen twee culturen. En dan versmaadt hij ook nog het mooie, lieve Joodse meisje Juutje, ten gunste van een verwende, rijke trut… Het Joodje geeft een indringend beeld van het verschijnsel antisemitisme, maar is bovendien, ook ruim een eeuw na dato, nog steeds een heerlijke roman.</p>]]></description>
      <guid>https://www.volkskrant.nl/boeken/wat-antisemitisme-was-begon-ik-pas-te-begrijpen-toen-ik-carry-van-bruggen-las~b2627c91/</guid>
      <pubDate>Fri, 10 Nov 2023 00:00:00 +00:00</pubDate>
    </item>
    <item>
      <title><![CDATA[Liefdesbrieven heb ik geloof ik nooit geschreven. Jammer eigenlijk, maar het is nog niet te laat]]></title>
      <description><![CDATA[<p>In mijn bloedeigen boekenkast vond ik iets merkwaardigs: een voddig, blauw boekje met de titel Hoe schrijf ik mijn Liefdebrieven?. ‘Liefdebrieven’, zonder ‘s’ dus. Een blik op het frontispice leerde dat het werkje uit Gent komt. Vlamingen schrijven dus ‘liefdebrieven’ en dat siert ze. Het boekje stamt uit 1966 en is onderdeel van de zogenaamde ‘Snoekjesreeks’. Dat was in bepaalde kringen blijkbaar een begrip, indertijd: ‘Kunt u seinen, linosnijden, knopen leggen, dansen, een poppenspel bouwen? Dan kent u Snoecks miniatuurreeks’, verzekert het boekje mij. Ik kan niet seinen of linosnijden, laat staan knopen leggen, dansen of een poppenspel bouwen en liefdesbrieven heb ik geloof ik nooit geschreven. Jammer eigenlijk, maar het is nog niet te laat. Over de auteurSchrijfster Sylvia Witteman bespreekt elk weekeinde een boek dat haar is opgevallen. Een voorbeeld: ‘Van een meisje aan een jongen die zijn liefde niet durft uiten.’ Kijk, dat had ik veertig jaar geleden moeten weten, toen ik in een dergelijk parket zat! Komt-ie: ‘Lieve Erik, ja, ik schrijf u nu een brief, omdat onze vrienden mij al dikwijls zegden dat ge mij gaarne ziet. Ik geloof het ook wel. Ik ben te rade geweest bij onze geachte bovenmeester, die gij ook goed kent. (…) beste Erik, ik zie u heel graag en ge hebt zo lieve ouders die nu al een dagje ouder worden. Ik zal gelukkig zijn ook voor hen te kunnen zorgen, ik die zelf mijn ouders nooit heb gekend. Uw Hortenske.’ Ach, die Hortenske! Zo’n braaf weesmeisje! Goddank is Eriks antwoord positief: ‘Mijn goede Hortenske, o! Wat was ik blij met uw brief! Als u eens wist hoeveel ik van u houd!’ Et cetera. Ik heb er op persoonlijk vlak weinig aan, ook bij gebrek aan een ‘geachte bovenmeester’, maar dit epistel werpt wel eindelijk licht op het voor Hollanders raadselachtige Vlaamse gebruik van ‘u’ en ‘gij’. Anderzijds: ik dacht altijd dat Vlamingen ‘ik zie u graag’ zeggen in plaats van ‘ik houd van u’, maar Erik gebruikt die uitdrukkingen rücksichtslos door elkaar. Hoe dan ook, tussen Erik en Hortenske komt alles goed, dat is duidelijk. Anders ligt dat bij de brief van Gerard, ‘aan een minder ontwikkeld meisje’. ‘Beste juffrouw Agnes, hoe graag zou ik u een andere brief schrijven, want werkelijk, ik houd veel van u. Toch zult u moeten begrijpen, zoals uit onze laatste samenkomst duidelijk bleek, dat het verschil in ontwikkeling tussen ons wat al te groot is om samen een gelukkig huwelijk aan te gaan.’ Wat een zak, die Gerard! Hij raadt die arme Agnes ook nog aan om ‘voor haar algemene ontwikkeling’ voor verpleegster te studeren. Ze zullen dan ‘regelmatige omgang met elkaar kunnen hebben’. Gelukkig wijst Agnes die engerd af. ‘Als u mij niet genoeg lief heeft om mij te nemen zoals ik ben, kies u dan een vrouw met veel verstand.’ Mooi zo. Maar deze is dan weer hartbrekend: ‘Mijnheer, met verbazing ontving ik uw brief waarin ge mij meedeelt dat gij met een ander meisje in het huwelijk zult treden. (…) waarom heb ik geluisterd naar uw prachtige beloften en uw eden van trouw?’ Of deze, een ‘weigering wegens ziekte’: ‘Beste vriend, gij waart u niet bewust wat een pijn uw brief mij gedaan heeft, omdat ik zoveel te meer voelde wat ik in het leven missen moet wegens een vreselijke ziekte die mij ondermijnt.’ En dan hebben we ‘van een meisje aan een ontrouwe jongen’, ‘laatste vermaning van meisje aan verloofde’ en ‘jongeman stuurt brieven en foto’s terug’ nog tegoed! Om nog niet te spreken van de andere boekjes uit de Snoekjesreeks: Met wichelroede en pendel, Hoe geraak ik aan een baantje?, Ik kies mijn weg op zee, Voor knappe knapen en het mysterieuze maar ongetwijfeld bijzonder handige werkje Ik weet alles.</p>]]></description>
      <guid>https://www.volkskrant.nl/boeken/liefdesbrieven-heb-ik-geloof-ik-nooit-geschreven-jammer-eigenlijk-maar-het-is-nog-niet-te-laat~b1bf2301/</guid>
      <pubDate>Fri, 27 Oct 2023 00:00:00 +00:00</pubDate>
    </item>
    <item>
      <title><![CDATA[‘Het verboden bacchanaal’ van Vestdijk geldt als een slecht boek, en ik ben dol op slechte boeken]]></title>
      <description><![CDATA[<p>Ik lag ziek op bed en ik had zin in een Vestdijkje. Vestdijk is een man for all seasons : soms neem je Fré Bolderhey, soms Else Böhler, dan weer Anton Wachter, die koperen tuin of dat glinsterend pantser, maar als je ziek op bed ligt moet je Meneer Vissers hellevaart hebben; of nee, toch maar liever Het verboden bacchanaal, want een bacchanaal is gezelliger dan een hellevaart, in je pyjama. Bovendien geldt Het verboden bacchanaal (1969) als een slecht boek, en ik ben dol op slechte boeken. Kees Fens, zaliger gedachtenis, smaalde indertijd in zijn recensie in de Volkskrant: ‘In de roman figureren enkele echtparen, uit de middenstand zal ik maar zeggen, die samen op pluriforme wijze de sex beoefenen, dat gezelschapsspel waarvoor de partners tegenwoordig per advertentie worden opgeroepen, een soort lichamelijk bridgen.’ Je zíét Fens’ misprijzende kop vóór je. Maar Kees, het is een karikatuur, hoor! Een satire op de kleinburgerlijke zeden, en zo! Ja,ja, mopperde Fens: ‘Vestdijk zal het allemaal wel hekelend bedoeld hebben. Dat gevreet, gezuip, getoespeel, de ontstellend platte conversatie die alleen maar plat blijft en nergens het ranzige of gekke van het platte ruik- of zichtbaar maakt. Het is allemaal heel vervelend.’ Ook Bernlef, in het Algemeen Dagblad, trok zijn handen af van deze ‘ronduit vervelende Vestdijk, waarin dikbuikige middenstanders elkaars vette vrouwen bezitten’. Over de auteurSchrijfster Sylvia Witteman bespreekt elk weekeinde een boek dat haar is opgevallen. Jazeker, dat doen die dikbuikige middenstanders. Althans, dat déden ze, op feestjes bij Frits van der Laan thuis. Maar zijn vrouw Mary, die toch altijd grif meedeed, wil die ‘rare dingen’ niet meer, want de kinderen worden te groot; ze zullen in de gaten krijgen wat er aan de hand is. De gasten worden, onder protest, geïnstrueerd een ‘beetje in te binden’. Maar houden ze zich daar ook aan, na een avond vol drank? De oudste zoon Frans, 16 jaar en in de hitsige greep van de puberteit, heeft van zijn schoolkameraden de roddels gehoord over zijn ouders en hun vrienden. Hij houdt het gezelschap de hele avond stiekem in de gaten en ziet zijn vermoedens méér dan bevestigd. ‘Hij lag nu half over de rand van zijn bed te luisteren. Zonder intieme kennis van de voorwerpen in de slaapkamer van zijn ouders zou hij niet geweten hebben waarnaar hij lag te luisteren. Zonder de kennis van die ene lamme, of losse, gebroken springveer in de matras van zijn ouders had hij dit onmogelijk kunnen weten.’ Maar wát weet hij dan? En weet hij het wel zeker? En moet hij werkelijk zijn slapende, 12-jarige zusje beschermen tegen de avances van die enge ‘oom’ Carl? Of viert die zijn lusten bot op het dienstmeisje Corrie, op zolder? Of zelfs dat niet? Voltrekt dat bacchanaal zich nou alleen in Frans’ verhitte fantasie? Vreemd eigenlijk, dat inwonende dienstmeisje. Die had je toch allang niet meer, eind jaren zestig? Ook Kees Fens dacht er in zijn geringschattende recensie het zijne van: ‘Dienstmeisjes bestaan nagenoeg alleen nog in de herinnering van vermoeide mevrouwen.’ Speelt het boek misschien eerder? De sfeer is bepaald vooroorlogs, dat wel. De mannen dragen hoeden, in het boek komt geen tv voor (terwijl driekwart van de huishoudens er in 1969 al een had) maar wel een liedje ‘van de radio’ dat bij naspeuring uit 1941 blijkt te stammen. Toch is er ook sprake van een ‘quiz’ (wanneer verscheen dat woord voor het eerst in Nederland?) en oom Carl maakt terloops gebruik van een pas in de jaren zestig gangbare ‘ballpoint’. Is dit slordigheid geweest van Vestdijk, vroeg ik me af. Of wilde hij, net als met de rest van het boek, gewoon lekker verwarring stichten bij de lezer?</p>]]></description>
      <guid>https://www.volkskrant.nl/boeken/het-verboden-bacchanaal-van-vestdijk-geldt-als-een-slecht-boek-en-ik-ben-dol-op-slechte-boeken~bc0b71fa/</guid>
      <pubDate>Fri, 13 Oct 2023 00:00:00 +00:00</pubDate>
    </item>
    <item>
      <title><![CDATA[Geldbedragen in oude boeken zeggen ons vaak niets meer. Maar op de site van het CBS vond ik iets geweldigs]]></title>
      <description><![CDATA[<p>Ik (her)las Ietjes hongerkuur (1937) van de indertijd beroemde Sanne van Havelte. Tegenwoordig noem je het ‘young adult fiction’, maar zowat een eeuw geleden heette zoiets een ‘leesboek voor de rijpere jeugd’. Ietjes hongerkuur volgt het gewone stramien van veel oude meisjesboeken: de hoofdpersoon ontmoet een leuke man, wordt verliefd, hij ook op haar, maar vóór ze elkaar krijgen moet er eerst een probleem opgelost worden. Opvallend in dit boek is dat er veel en met concrete cijfers over Ietjes geldzorgen wordt uitgeweid. Ietje is 20 en (wederzijds) verliefd op Lex. Ze komt uit een Fries dorpje en verdient nu in de grote stad als apothekersassistente 110 gulden per maand. Daarvan betaalt ze 85 gulden voor het pension waar ze woont (voor jonge lezers: een pension is een kamer met maaltijden inbegrepen). Tot dusver niets aan de hand, maar: Ietjes vriendinnen zijn allemaal veel rijker dan zij. Ze smijten geld weg aan kleren, uitjes, zilveren lepels als kraamgeschenk en feestjes met schalen bowl. Daar wil Ietje niet bij achterblijven. ‘Als ze thuis bowl maakten, deden ze er meiwijn in, en verder een heleboel spuitwater, ze had dus gedacht dat ze voor ’n paar gulden een heel eind zou komen, maar toen had die stomme banketbakker, waar ze hem met Cis was gaan bestellen, er allerlei dure dingen in gedaan, dat was hij voor Cis en haar kennissen gewend.’ En dan koopt Ietje ook nog een bontmantel op afbetaling, ‘een ongelooflijk koopje, zei Cissy Kroon. En je kon helemaal niet zien dat het maar konijn was.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Ja, zo gaat het hard. Op een kwade dag heeft Ietje 400 gulden schuld en de eerste schuldeisers beginnen al te morren. Uit schaamte zwijgt ze tegen Lex en haar vriendinnen. Ze betrekt een armoedig zolderkamertje en beknibbelt zo veel mogelijk op eten: dat moet voor 50 cent per dag. ‘Als ze nu een half brood nam voor twee dagen was dat 6 cent per dag aan brood en ’n half flesje melk erbij was zoiets van een dubbeltje. Dan nog wat boter, margarine natuurlijk, een half pond in de week, dat was 35 cent dus 5 cent per dag. Dan was ze al aan 21 cent. Had ze er nog 29 over voor middageten! Nou ja, in een cafetaria at je voor een kwartje al een heel maal; ’n bord erwtensoep of stamppot.’ Die bedragen zeggen ons, bijna een eeuw later, niets meer. Financiën in oude boeken blijven daardoor vaak raadselachtig. Maar ik vond op de site van het Centraal Bureau voor de Statistiek iets geweldigs: een rekenmachine waarmee je een geldbedrag uit het verleden kunt omzetten naar de waarde van nu. (Vergeet niet het euroschuifje op ‘fl’ te zetten!) Die halve liter melk zou nu 1,20 euro kosten, de stamppot 3 euro, die zilveren lepel 120 euro, een maand in een ‘net’ pension 1.000 euro en de bontjas bijna 2.400 euro. Domme, domme Ietje! Daar zit ze, met het hedendaagse equivalent van 4.775,83 euro schuld. En Lex, die hork, laat zich ook nog ontvallen dat hij een vrouw die schulden maakt ‘de deur uit zou trappen’. Ietje beknibbelt steeds verder, neemt allerlei akelige bijbaantjes en wordt steeds magerder. Hoe moet dat aflopen? Nou ja, góéd, natuurlijk. ‘Zul je het blijven geloven, lieveling, dat ik van je hou, nu en altijd?’ ‘Ja… Ja Lex. Altijd.’ Liefde in tijden van vóór schuldsanering. Ik bleef achter met een paar vragen: waarom bestaan er eigenlijk geen pensions meer? Waarom was margarine in 1937 zo duur; omgerekend 4,18 euro per pakje? En vooral: waarom komt het niet in Ietje op om zélf eens stamppot te koken?</p>]]></description>
      <guid>https://www.volkskrant.nl/boeken/geldbedragen-in-oude-boeken-zeggen-ons-vaak-niets-meer-maar-op-de-site-van-het-cbs-vond-ik-iets-geweldigs~bfef2269/</guid>
      <pubDate>Fri, 6 Oct 2023 00:00:00 +00:00</pubDate>
    </item>
    <item>
      <title><![CDATA[‘Gijsje’ is een heerlijk kinderboek dat misschien nog wel leuker is voor volwassenen]]></title>
      <description><![CDATA[<p>Mijn middelbareschooltijd was nogal turbulent, maar ik hield er een trouwe penvriendin aan over: mijn juf Nederlands. Geregeld beschrijft ze me verlekkerd een oud kinderboek dat ik nog niet ken, en dankzij Boekwinkeltjes.nl heb ik dat boek dan snel te pakken. Van de week was dat Gijsje, uit 1941. Op de eerste pagina vier aantrekkelijke plaatjes, met de tekst: ‘Gijsje beleefde het!’; ‘Riekes Groenhout vertelde het!’; ‘Piet Worm tekende het!’; ‘A. Viruly bracht Myschka mee!’ Ach ja, Adriaan (‘Jons’) Viruly. Hij was beroemd piloot in een tijd dat vliegen nog heroïsch was en schreef er boeken over met meeslepende titels als Alles OK?… Draaien! en We vlogen naar Indië. Mooie tijden. Tijdens al die avonturen trouwde hij ook nog drie keer, onder anderen met stewardess Riekes Groenhout, die later Gijsje zou schrijven. En Viruly brengt dus Myschka mee. Myschka, een oorlogsvluchtelingetje. ‘Een wild kind! Nee heus, een wild kind! Zó uit de sneeuw van Siberië of uit de Wolga gevist, als je ’t mij vraagt. Een meisje van een jaar of negen. Ze moet met jouw machine mee naar Amsterdam. Alléén.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. In Amsterdam, intussen, woont Gijsje. Zijn ouders waren ooit heel rijk, maar ‘Pap had het zo druk dat hij (…) met dikke fronsen in z’n voorhoofd in de studeerkamer moest zitten werken. Nee, aan een rijk kind zijn, daar was nou net niks aan. Pap vond het ook. Hoe meer geld, hoe meer zorg en werk je ervan had. Nou woonden ze in een klein huis en alleen dikke Dina hadden ze meegenomen om Mam te helpen met huishouden en eten koken, want Mam was nog een beetje erg onhandig in die dingen. En Pap had overal tijd voor en liep ’s morgens al in zijn pyjama door ’t huis te zingen.’ En fijne gewonemensendingen doen ze eindelijk ook: zo gaan ze een dagje naar Zandvoort. ‘Vroeger gingen Mam en hij wel vaak naar ’t landgoed van Oma, maar nooit naar Zandvoort, want daar kwamen ‘dagjesmensen’ en dat moest iets heel ergs zijn.’ Gijsje wordt onconventioneel opgevoed, naar de normen van die tijd. Als hij zich verzet tegen ‘tanden poetsen, z’n hals en allerlei overbodige dingen wassen, vieze slijmhavermout eten’ en vooral naar school gaan, dan geeft zijn vader hem zijn zin (en later via een omweg lik op stuk, dat wel). Vloeken doet Gijsje ook, namelijk met het mij onbekende woord ‘Janpoepenuitje’. Gijsje heeft ook een tante Floep. ‘Die tante Floep was niet zo’n ‘je weet wel’-tante met een wrat en harde haartjes op ’r gezicht, zo’n tante van ‘Ach, ach, Gijsje, wat word je toch al een grote jongen’ (…) nee, nee, zo was ze niet. Ze was pas negentien jaar en had heel lange benen, een piepklein autootje en dan de zeilboot en ze kon de prettigste jongens-spelletjes van de wereld verzinnen.’ En dan trekt Myschka, het vluchtelingetje, bij het gezin in. Zoals te verwachten viel zijn Gijsje en zij al gauw onafscheidelijk. Een idylle, compleet met geheimtaal en al. Totdat Myschka bericht krijgt van haar vader. Hij zit veilig in het verre Amerika, en Myschka moet overkomen! De kinderen willen niet van elkaar scheiden en lopen weg van huis, er volgen allerlei verwikkelingen, maar Myschka belandt toch op de boot naar Amerika. Gijsje is ontroostbaar, maar dan heeft zijn moeder een verrassing voor hem… Gijsje is een heerlijk boek. Het doet denken aan Erich Kästners Emil und die Detektive (ook de plaatjes van Piet Worm lijken sprekend op de illustraties van Walter Trier): een kinderboek dat misschien nog wel leuker is voor volwassenen. Of, zoals het Haarlems Dagblad recenseerde: ‘Charmant en fijn beschreven. Echter paedagogisch niet altijd juist.’Janpoepenuitje!</p>]]></description>
      <guid>https://www.volkskrant.nl/boeken/gijsje-is-een-heerlijk-kinderboek-dat-misschien-nog-wel-leuker-is-voor-volwassenen~bca0f16b/</guid>
      <pubDate>Fri, 29 Sep 2023 00:00:00 +00:00</pubDate>
    </item>
    <item>
      <title><![CDATA[‘Mama. Het is fíctie’, zuchtte mijn zoon. Goed en wel, maar ik wil weten hoe die man vermoord is]]></title>
      <description><![CDATA[<p>Mijn jongste zoon studeert sinds kort rechten en komt zowaar met enthousiaste verhalen thuis. Ook liggen er loodzware hompen vakliteratuur op zijn bureau waar hij wel degelijk in lijkt te lezen. Tussen de vuistdikke naslagwerken zag ik ook een dun boekje liggen, getiteld De zaak van de grotverkenners. Ik heb zelf een blauwe maandag rechten gestudeerd, een heel lichtblauwe maandagmorgen, laten we zeggen, maar ik kan me geen grotverkenners herinneren. Wel andere leuke zaken als ‘de Hoornse taart’ en ‘De hollende kleurling’, trouwens. Over de auteurSchrijfster Sylvia Witteman bespreekt elk weekeinde een boek dat haar is opgevallen. Die Hoornse taart is een nogal domme vergismoord uit 1911. De verdachte had een met rattengif doordrenkte taart bij zijn beoogde slachtoffer laten bezorgen, maar die laatste had toevallig niet zo’n zin in taart. Zijn vrouw, daarentegen, lustte wel een stukje. De vrouw stierf. De verdachte betoogde dat er geen sprake was van moord, want het was niet zijn bedoeling geweest om die vrouw te doden. Het hof oordeelde anders, en hij kreeg levenslang. Die ‘Hollende kleurling’ is veel recenter, namelijk uit 1977. (‘Kleurling’ was indertijd een respectvol woord voor mensen met een donkere huid.) De ‘kleurling’ in kwestie kwam ’s nachts uit een berucht Amsterdams café in een dito buurt gerend, toen er twee agenten passeerden. De agenten hielden hem aan en fouilleerden hem, waarbij de man zich verzette en een van de agenten in zijn pols beet. Uiteindelijk viel er tijdens de schermutselingen een pakje heroïne uit zijn zak. De man werd gedagvaard wegens het bezit van heroïne en wegens ‘wederspannigheid’. Het Amsterdams gerechtshof deed iets voor die tijd zeer vooruitstrevends: het sprak de ‘kleurling’ vrij wegens ‘onrechtmatig verkregen bewijs’. Die agenten hadden de man aangehouden en gefouilleerd ‘zonder redelijk vermoeden van schuld’, aldus het hof, en alleen maar omdat hij een donkere huid had. Een zeer interessante zaak over etnisch profileren, decennia avant la lettre. (Saillant detail: een van die rechters was mijn oom Piet.) Ik leende De zaak van de grotverkenners (Lon L. Fuller, 1949) van mijn zoon en las het. Het (beroemde) verhaal is helaas fictief, maar wel gezellig: vijf grotverkenners raken door een aardverschuiving ingesloten in een grot. Ze hebben geen proviand bij zich, en het duurt een maand voor ze gered kunnen worden. Eind goed al goed, behalve dat er nog maar vier grotverkenners over zijn. Ze hebben de vijfde gedood en opgegeten. Een dobbelspel had de onfortuinlijke vijfde als slachtoffer aangewezen. De vraag is: zijn die vier overgebleven verkenners schuldig aan moord? En zo ja, moeten ze daarvoor dan ook bestraft worden? Vijf (eveneens fictieve) rechters buigen zich erover : ja, moord is moord, maar bevonden die verkenners zich niet in een juridisch vacuüm, daar in die grot? Gelden wetten nog wel onder dergelijke omstandigheden? Op zich interessant. Maar: ‘Wie heeft er nou dobbelstenen bij zich, in een grot?’, zei ik tegen mijn zoon. ‘En is het daar niet veel te donker om die dobbelstenen te zien, laat staan om iemand te vermoorden? En zaten ze al die tijd zonder water? Dan waren ze allang dood geweest. En hoe zorgden ze dat dat lijk niet bedierf? 70 kilo vlees eet je niet in een paar dagen op. En…’ ‘Mama. Het is fíctie’, zuchtte mijn zoon. ‘Het gaat om de rechtsfilosofie.’ Jazeker, allemaal goed en wel. Maar ik wil weten hoe die verkenner precies vermoord is, welk stuk ze het eerst hebben opgegeten en hoe hij gesmaakt heeft. En of die verkenners zich schuldig voelden. En of ze daarna ooit nog vlees hebben gegeten. En… Mijn zoon zuchtte nogmaals. ‘Het is maar goed dat jij die rechtenstudie nooit hebt afgemaakt’, sprak hij.Dat is waar. Maar toch ook een beetje jammer.</p>]]></description>
      <guid>https://www.volkskrant.nl/boeken/mama-het-is-fictie-zuchtte-mijn-zoon-goed-en-wel-maar-ik-wil-weten-hoe-die-man-vermoord-is~be40cb60/</guid>
      <pubDate>Fri, 22 Sep 2023 00:00:00 +00:00</pubDate>
    </item>
    <item>
      <title><![CDATA[Een tweede Sylvia Plath is Fré Dommisse niet, maar ze schreef wel een schrijnende aanklacht tegen de psychiatrie]]></title>
      <description><![CDATA[<p>Het lot wierp Krankzinnigen (1929) van Fré Dommisse op mijn pad. Het was mij als vergeten literair pareltje aangeprezen en heeft bovendien een intrigerende titel; slechte mensen, zoals ik, willen maar al te graag lezen wat die ‘krankzinnigen’ allemaal uitspookten, zowat een eeuw geleden. (Inmiddels noemt men de patiënten al lang geen ‘krankzinnigen’ meer. Tegenwoordig heeft elke geestesziekte haar eigen naam, diagnose en geneeswijze, logischerwijs ook vaak met een aanmerkelijk beter behandelingsresultaat dan vroeger.) Dommisse beschrijft in het autobiografische Krankzinnigen hoe er indertijd met geesteszieken werd omgesprongen. Hoofdpersoon is de jonge (19) vrouw Dé. Ze bevindt zich in een gesticht voor ‘zenuwzieken’ tussen een bonte verzameling medepatiënten. Zo is daar een vrouw die haar uitwerpselen door de zaal smijt, een meisje dat uitsluitend ‘bi, ba, boe, ba, bi’ uitbrengt, een oud vrouwtje dat de hele dag ‘Moord! Moord! Vergif!’ roept, ‘Valkje’ die de hele dag danst en ‘Doefje’ die moedert over een imaginaire schare ‘piepen’ (een soort onzichtbare kindertjes). Over de auteurSchrijfster Sylvia Witteman bespreekt elk weekeinde een boek dat haar is opgevallen. ‘Ik treuzelde de zaal over. ‘Zijn de piepen zoet, Doefje?’ ‘Ie. Ze hebt zulke kleine knuistjes, daar kunt ze toch zo onbedaarlijk mee vechten, de rekels. Ie. Maar ik zet ze in de hoek, een voor een, en dan krijgen ze een fikse draai om de oren.’’ Dé zelf maakt aanvankelijk een normale, kalme indruk. Als lezer begin je je al verontwaardigd af te vragen waarom dat arme kind zit opgesloten, maar dan komt de omslag : ‘Wat leek dat tafellaken me opeens wit, en die zaal groot en hol en die ruitjes klein… ‘God verdom me!’, brulde ik en rukte het laken van de tafel en smeet met de stoel waarop ik zat om me heen. ‘God verdom me!’, vloekte ik nog eens.’ Dé wordt ‘in de wikkeling’ gelegd: ‘natte lakens om me geslagen, die mijn benen en armen stijf omknelden. Een wollen deken daaroverheen vastgespeld, ik kon nu niet meer met mijn armen slaan of mijn benen bewegen. Met mijn hoofd sloeg ik, ze legden er kussens onder, kapot, mijn hoofd moest kapot.’ Als Dé weer bijkomt, ligt ze op de ‘achterzaal’, de zaal voor de ergste gevallen, waarvan ze juist zo blij was dat ze ervandaan was. ‘Valkje danste nog net als vroeger. ‘Vergif!’, riep het opoetje. Guus lag onder haar dek en juffrouw Dorman tastte met de handen boven het dek, ze verjoeg de vreemde schimmen die ze hoorde en zag.’ Dé krabbelt weer op, mag van de ‘achterzaal’ terug naar de ‘dagzaal’; haar toestand verbetert zelfs zo dat ze naar huis mag, waar ze algauw een terugval krijgt (ze heeft zich ‘te druk gemaakt’, is de wetenschappelijke consensus) en opnieuw wordt afgevoerd naar het gesticht, waar ‘rust’ dan ook als algemene therapie wordt toegepast: alle patiënten worden gedwongen grote delen van de dag in bed te liggen, zonder te mogen lezen want dat ‘vermoeit’ te veel. Verder is genezing afhankelijk van de goede wil van de patiënt (‘’k Geloof vast dat je wel anders kunt’, zegt een verpleegster bestraffend tegen Dé. ‘Je moet ook eens aan je moeder denken’) en, uiteraard, in Gods hand. ‘Ik moest me aan Hem overgeven, dat zou alles goed komen! Al zou ik mijn hele leven in dit gesticht moeten blijven, dan nog zou dat Gods wil zijn.’ Het mag wel een wonder heten dat Dé uiteindelijk voorgoed genezen de kliniek kan verlaten, net als de schrijfster zelf, ondanks het gebrek aan een juiste diagnose en de tamelijk lukrake ‘behandeling’. Een tweede Sylvia Plath is Fré Dommisse niet, maar Krankzinnigen blijft een schrijnende, openhartige en stilistisch heldere aanklacht tegen de psychiatrie van een eeuw geleden.</p>]]></description>
      <guid>https://www.volkskrant.nl/boeken/een-tweede-sylvia-plath-is-fre-dommisse-niet-maar-ze-schreef-wel-een-schrijnende-aanklacht-tegen-de-psychiatrie~bf36722e/</guid>
      <pubDate>Fri, 15 Sep 2023 00:00:00 +00:00</pubDate>
    </item>
  </channel>
</rss>
