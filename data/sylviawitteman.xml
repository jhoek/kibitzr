<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[‘Als ik een mán was, en ik zat hier naar die kindertjes te kijken, zou iedereen denken: getverderrie, wat moet die ouwe viezerik daar?’]]></title>
      <description><![CDATA[<p>In de J.P. Heijestraat passeerde ik basisschool Het Winterkoninkje. J.P. Heije werd onsterfelijk door zijn liedje ‘Er zaten zeven kikkertjes al in een boerensloot’ en ook Het winterkoninkje heeft het ver geschopt: de school bestaat 100 jaar. Ter ere van het jubileum hangen er tientallen oude schoolfoto’s bij de ingang. Ik bekeek ze vertederd. De meisjes met grote, stijve strikken in het haar en jongetjes met geruite bloesjes uit de jaren vijftig, de scheefgeknipte pony’s en afrokapsels op verschoten kleurenfoto’s uit de jaren zeventig, de meesters met pornosnorren en bloesjes met van die langgerekte puntkragen, de jaren tachtig met die foeilelijke, wijde kleren in felle kleuren... Toen ik naar buiten liep zat er op een bankje voor de ingang een oude vrouw. Ze was klein en tenger, maar ze lachte monter. Op haar grijze krullen droeg ze een baret die haar goed stond. “Leuk, hè?” zei ze, met een knikje naar de foto’s. “Heel leuk!” zei ik. “Komt u een kleinkind ophalen?” Ze schudde haar hoofd. “Nee joh,” lachte ze. “Ik héb ze wel, hoor. Acht kleinkinderen heb ik. Maar die zijn allemaal al in de twintig. Er komt er weleens een langs, hoor. Dat spreken ze zo af onder elkaar, geloof ik. Zo van ‘nou moet jíj maar weer eens naar oma’.” Ze lachte, een beetje spottend, maar niet bitter. “Het zijn aardige kinderen,” zei ze. “Maar ja, ik ben 85. Wat heb ik ze te vertellen? Ik maak niks meer mee. Ja, mijn gootsteen was laatst verstopt, maar dat is geen bloedstollend verhaal, wel? En zíj maken allemaal verre reizen, naar Vietnam en zo. ‘Vietnam is prachtig, oma,’ zegt mijn kleinzoon dan. En ík denk bij Vietnam alleen maar aan die afschuwelijke oorlog. Nou ja, er is daar allang geen oorlog meer, natuurlijk. Dáár niet....” Ze schudde haar hoofd. “Toen ze klein waren was het leuk” ging ze voort. “Zo gezellig, die kleuters om je heen... liedjes zingen, ijsjes kopen... ik mis het wel, die tijd. En daarom kom ik dus hier af en toe zitten, als de school uitgaat. Gewoon, even kijken naar die kleine schatjes...” Ik knikte dat ik het snapte. Ze lachte, weer zo spottend. “En als ik hier dan zo zit hè,” zei ze. “Je hoort vaak dat mannen een makkelijker leven hebben dan vrouwen, nog steeds. Maar ik denk dan altijd: als ik een mán was, en ik zat hier naar die kindertjes te kijken, dan zou iedereen denken: getverderrie, wat moet die ouwe viezerik daar. Dus ben ik tóch blij dat ik geen man ben. Want nu denken ze gewoon: kijk, een lief omaatje.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/als-ik-een-man-was-en-ik-zat-hier-naar-die-kindertjes-te-kijken-zou-iedereen-denken-getverderrie-wat-moet-die-ouwe-viezerik-daar~bf01f6bb/</guid>
      <pubDate>Sat, 7 Jun 2025 00:00:00 +0200</pubDate>
    </item>
    <item>
      <title><![CDATA[Ze zullen tandenknarsend een nieuw A4’tje printen: ‘Hier geen koekjes eten A.U.B.’]]></title>
      <description><![CDATA[<p>In de Helmersbuurt passeerde ik een portiek waarin een A4’tje hing met de tekst ‘HIER A.U.B. NIET SLAPEN. PLEASE DONT SLEEP HERE’. Als je zoiets leest, weet je het meteen: hier wordt om de haverklap juist wél geslapen. Dat geldt trouwens voor álle vermanende bordjes op pleintjes, in parken, bij speeltuinen en dergelijke. Zodra je een tekst onder ogen krijgt als ‘Hier hebben we respect voor elkaar’, ‘Rookvrije zone’, ‘Hier geen alcohol of drugs’ of het wel bijzonder sullige ‘De meeste mensen in dit park gooien hun afval in de bak of nemen het mee naar huis’, kun je er vergif op innemen dat daar voortdurend geschreeuwd, gevochten, gepaft, gezopen en/of gesnoven wordt, en dat helemaal níémand zijn afval in de bak gooit of mee naar huis neemt, integendeel: ze steken alles in de hens en dansen eromheen, naakt en schaterend, als inboorlingen rond een kookpot met een missionaris erin, in verfoeilijke, oude stripboeken. In dat portiek bevond zich, pal onder dat ‘HIER NIET SLAPEN’ een pluizige, zachtroze deken. Hij zag er schoon uit. Ik meende zelfs een vleugje wasverzachter te ruiken (Robijn Morgenfris). Naast die deken stond een door het leven getekende tas van de Action, waar de steel van een paraplu uitstak. De eigenaar van deze bescheiden inboedel was nergens te bekennen. Ik verbaas me er altijd over dat zwervers hun spullen overdag vaak zomaar onbeheerd achterlaten. Freedom’s just another word for nothing left to lose; jazeker, behalve dan toch je deken, en je paraplu. Wat zou er nog meer in die tas zitten? Misschien wel een kist vol gouden dukaten en parelsnoeren, want zoiets lees je weleens. Toch even kijken? Maar toen ik naderbij liep, hoorde ik geklapwiek. Op de Actiontas landde, met een plofje, een meeuw. Snibbig keek hij me aan. “Hee, hallo,” zei ik. De meeuw gaf geen antwoord. Hij stak zijn kop in de tas, woelde daar wat rond en trok een pak koekjes tevoorschijn. Hema roombotersprits. Het pak was open, en nog halfvol. Ja, dat was een mazzeltje. Vol ontzag keek ik toe hoe die meeuw de koekjes verslond, ‘met de kalme drift van een vogel,’ zoals Gerard Reve dat zo treffend omschreef. Toen hij weer wegvloog, liet hij een barre puinhoop achter in dat portiek, van brokjes koek en de lege verpakking. De bewoners van het pand zullen bij thuiskomst wel tandenknarsend een nieuw A4’tje printen, met de tekst ‘Hier geen koekjes eten A.U.B.’ Dat zal ook weer niet helpen, want meeuwen kunnen niet lezen. En als ze het wél konden, zouden ze er schijt aan hebben. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ze-zullen-tandenknarsend-een-nieuw-a4-tje-printen-hier-geen-koekjes-eten-a-u-b~b0a933e9/</guid>
      <pubDate>Thu, 5 Jun 2025 00:00:00 +0200</pubDate>
    </item>
    <item>
      <title><![CDATA[De conversatie liep meteen droog in die teringherrie, en de buren bonken al op de schutting]]></title>
      <description><![CDATA[<p>Ik ging naar Brussel om mijn zus te zien. Ze woont daar met haar man en twee kleuterzoontjes; die laatsten zitten niet te wachten op bezoek met lege handen. Speelgoed dus, maar wat? Mijn eigen kinderen zijn in de twintig, dus ik ben er een beetje uit. Je hebt speelgoed waarmee je de ouders een plezier doet maar de kinderen niet, kan ik me herinneren (duurzame blokkendozen van saunakleurig hout), en speelgoed waarmee je kinderen een plezier doet maar de ouders niet (grote, felgekleurde plastic apparaten die, ten koste van enorme hoeveelheden batterijen, een ontzaglijke, elektronische teringherrie maken. (Tip voor jonge ouders: plak de geluidsgaten dicht met een dubbele laag ducttape, dat scheelt. Tip 2: soms kunnen batterijen zomaar ‘op’ raken, en soms heeft mama ‘geen centjes om nieuwe te kopen’). Een blokfluit, gitaar of tamboerijn? Nee, dat wilde ik mijn zus niet aandoen, besloot ik. Het is al zwaar genoeg, twee kleuters en een fulltimebaan. Een zakmes? Nee, want dito. Een vrolijk en educatief boekje? Nee, want daar hebben ze er al duizend van. Iets voor in de tuin dan? (Ja, die mazzelaars hebben een tuintje.) Maar wát? Piekerend liep ik de speelgoedwinkel in, en stuitte per omgaande op een kast vol waterpistolen. Eureka! Een waterpistool verenigt alles in zich wat leuk is voor ouders én kind. Jongetjes zijn dol op schieten (jahaa, sommige meisjes ook). Met water schieten kan geen kwaad, en met warm weer is het zelfs lekker fris. Waterpistolen zijn duurzaam, want ze hebben geen batterijen nodig. En dan, het allerbelangrijkste: waterpistolen maken geen lawaai. Op goed geluk koos ik een model uit dat niet te groot was (ze moesten mee in de trein) en een paar uur later overhandigde ik mijn neefjes ieder een pistool. Raak. Ze glunderden bij het uitpakken. Ik glunderde mee. Kijk mij nu eens een leuke tante zijn! Nou, een gin-tonic, heel graag! “Papa, snoertje,” zei het oudste ventje tegen zijn vader. Snoertje? Ja, snoertje. Om precies te zijn: de waterpistolen hadden een usb-poort. Ze moesten opgeladen worden, anders viel er niets te schieten. Krankzinnig. Absurd. Welke gek heeft dat bedacht, om met elektronica te gaan klooien aan zoiets simpels als een waterpistool? Nou ja, ze waren gauw genoeg opgeladen, dát wel. En toen kon het schieten beginnen. Met keiharde waterstralen. En een geluid als een ratelende mitrailleur. Twéé ratelende mitrailleurs. In dat kleine, grootsteedse binnentuintje. De conversatie liep meteen droog in die teringherrie, en de buren bonken al op de schutting. Maar die jongetjes weten van geen ophouden. Ik ben nu hun liefste tante. Dát wel. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-conversatie-liep-meteen-droog-in-die-teringherrie-en-de-buren-bonken-al-op-de-schutting~b26f5b3d/</guid>
      <pubDate>Tue, 3 Jun 2025 00:00:00 +0200</pubDate>
    </item>
    <item>
      <title><![CDATA[Na één blik omhoog riep de monteur dat glasvezel ’m niet zou worden: ‘Veels te hoog’]]></title>
      <description><![CDATA[<p>Een paar maanden geleden werd ik, tijdens het kneden van gehakt, gebeld door een onbekend nummer. Ik neem dan altijd op, al is het meestal de nierstichting of een Iraakse oplichter (jongetjes die gierend van de lach ‘poep’ roepen en weer ophangen zijn allang met pensioen), want je weet nooit of het de politie is, die wil dat je het verkoolde lijk van een van je kinderen komt identificeren. “Goeoeoeoedemmmmm....middag alweer,” zei een vrouwenstem. “Glasvezel. Wanneer kan onze monteur langskomen?” “Glasvezel?” antwoordde ik. “Dat heb ik niet besteld. En ik zit met mijn handen in het gehakt.” Daar had de vrouw alle begrip voor. Ze beloofde later terug te bellen. Ik poetste het gehakt van mijn telefoon en dacht aan glasvezel. Het klonk een beetje eng, iets dat je beslist niet moet inademen, zoals bijvoorbeeld asbest. ‘Toen we gingen verbouwen bleek de hele kruipruimte vol glasvezel te zitten. Ze hebben de buurt moeten evacueren tot aan de Overtoom.’ Zoiets. “Willen wij glasvezel?” vroeg ik die avond aan huisgenoot P. “Hrngm,” antwoordde hij, zijn mond vol gehakt. Toen de vrouw terugbelde zat ik net voor een deadline. Geen probleem: ze bleef proberen. Toen ik bij de tandarts lag: glasvezel. Aan het sterfbed van mijn kat: glasvezel. Tijdens een interview over de gevaren van AI voor creatieve beroepen: glasvezel. Toen ik eindelijk een keer mijn handen vrij had, nam ik op. “Waarom zou ik eigenlijk glasvezel wíllen?” vroeg ik. De vrouw hield een betoog over uploadsnelheden. “Ik load zelden iets up,” wierp ik tegen. Maar toen kwam ze met haar troef. Ze zei: “Glasvezel is toekomstbestendig.” Kijk, daar had ze me bij de kraag. Iets toekomstbestendigs, waar krijg je dat tegenwoordig nog? Als ik aan de toekomst denk, zie ik voornamelijk een oneindige tunnel van laaiend hellevuur voor me, vol kronkelende en schreeuwende mensen. Als ik daar met een beetje glasvezel iets tegen kan doen, zou het wel heel flauw zijn om dat na te laten. “Vooruit met de geit,” zei ik. Ik schreef de afspraak op, en ging me nota bene zitten verheugen op die glasvezel. Gisteren was het eindelijk zover. De bel. “Glasvezel!” riep een man in het trapgat. “Koffie?” riep ik verheugd terug. Maar hij keek even naar boven, en zei: “Ik zie het al. Dat gaat hem niet worden. Veels te hoog.” Beng! Deur dicht, en weg was hij. “Geen glasvezel dus?” concludeerde huisgenoot P. die avond. Ik schudde mijn hoofd. “Veels te hoog,” antwoordde ik. En ik dacht aan Franz Kafka, die zei: “Er is hoop. Er is oneindig veel hoop. Maar niet voor ons.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/na-een-blik-omhoog-riep-de-monteur-dat-glasvezel-m-niet-zou-worden-veels-te-hoog~b2eb2467/</guid>
      <pubDate>Sat, 31 May 2025 00:00:00 +0200</pubDate>
    </item>
    <item>
      <title><![CDATA[Daar heb je Wesley. Hij is twee jaar geleden gestorven, 21 jaar oud. Op zijn graf staat een QR-code]]></title>
      <description><![CDATA[<p>In mijn vrije tijd bezoek ik graag begraafplaatsen; niet uit morbide fascinatie met de dood, maar juist uit nieuwsgierigheid naar het leven dat al die doden zo onherroepelijk achter de rug hebben. Wat hebben ze, in stilte, voor verhaal te vertellen? Wie was bijvoorbeeld Maurizio? Hij stierf op zijn zeventiende, maar hij had al een zoontje, en op zijn zerk staat een plaatje van een dure auto. En wie was de jonge vrouw in dat peperdure, veelkleurige praalgraf? Er staat een gigantisch standbeeld van een brullende leeuw op, plus de tekst ‘Rust zacht, tijger’. Raadselachtig. Kijk, daar ligt ‘Distenny’. Waarom is ze maar zes weken oud geworden? En wie heeft er die grote, knalrode ballon bevestigd aan het grafje van Hansje, doodgeboren in december 1987? Wat was de aanleiding voor dit late, wat zonderlinge eerbetoon? De ballon is gevuld met helium en kan dus niet ouder zijn dan een paar dagen. Sinister schommelt hij in de motregen. Ook het omgekeerde kom je tegen, veel vaker trouwens: een kind dat nog niet zo lang dood is, maar tóch alweer vergeten. ‘Voor altijd in ons hart’ staat er op de steen, maar je ziet dat er nooit meer iemand komt: het graf is overwoekerd door onkruid, de bos plastic rozen door weer en wind vaalbleek geworden, de verregende pluchen teddybeer begroeid met vochtig mos. En daar heb je Wesley. Hij is twee jaar geleden gestorven, 21 jaar oud. Op zijn graf staat een QR-code. Als je die openklikt kun je op je eigen telefoon filmbeelden van zijn korte leven bekijken. De kleine Wesley in de wieg. Wesley draagt een Ajaxshirt en drinkt een flesje Fristi. Een dolblije, 12-jarige Wesley met een jong hondje in zijn armen. En nu ligt hij daar, dood onder een QR-code, terwijl dat hondje waarschijnlijk nog leeft. Het is niet te bevatten. Ook steen van de 23-jarige Tyrone, gestorven in het jaar 2000, geeft stof tot nadenken. Er staat een plaatje van een pantservoertuig in gegraveerd, plus de tekst ‘Rust zacht, lieve Tyrone. A nigger for life.’ Ik zweer dat ik het niet verzin. Gisteren, op een begraafplaats ergens in Brabant, stuitte ik op een zerk met de tekst: ‘Hier liggen onze lieve zoontjes Patrick, Patrick en Patrick.’ Ongelovig bekeek ik het graf. Er lagen inderdaad drie Patricks, gestorven in respectievelijk 1973, 1974 en 1977. Oneindig veel vragen doemden op in mijn hoofd, waarvan de meest prangende: is er ooit een víerde Patrick geboren? En is die, in godsnaam, wél blijven leven? Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/daar-heb-je-wesley-hij-is-twee-jaar-geleden-gestorven-21-jaar-oud-op-zijn-graf-staat-een-qr-code~bbb72630/</guid>
      <pubDate>Tue, 27 May 2025 00:00:00 +0200</pubDate>
    </item>
    <item>
      <title><![CDATA[‘Kom op! Je eet toch ook sushi?’ Vooral Amerikanen vinden ons nationale visje heel griezelig]]></title>
      <description><![CDATA[<p>Bij de viswinkel in De Pijp valt geregeld een aardig schouwspel te zien: groepjes buitenlandse toeristen komen daar, onder leiding van een gids, haring proeven, voor het eerst (en het laatst) van hun leven. Vooral Amerikanen vinden ons nationale visje heel griezelig, maar onder krachtige aansporing van de gids (“kom op! Je eet toch ook sushi?”) nemen ze dan toch een hapje. “Heel... bijzonder,” zeggen ze, als ze het stukje vis dapper hebben doorgeslikt. Opgelucht stort iedereen zich vervolgens op de paling en kibbeling (“O, dit is nou écht lekker!”). De rest van de haring blijft roemloos liggen voor de duiven. Gisteren stond ik er weer toen er zo’n groepje Amerikanen arriveerde. Het was maar een klein klasje: twee mooie, jonge vrouwen, die bij elkaar hoorden (zussen, of vriendinnen) en een allenige, wat scheef dichtgeknoopte man van een jaar of 40, met dun, witblond haar, en een weerloze glimlach op zijn mollige, roze gezicht. Zijn moeder hield vast heel veel van hem. Daar waren de haringen al, niet in gezellige mootjes, maar aan de staart. Ik heb daar bezwaren tegen; we zijn hier tenslotte niet in Den Haag, en bovendien zit je zó tot je ellebogen onder het vet, maar de gids, in dit geval een meisje dat ook al beeldschoon was, had blijkbaar besloten dat die staart er een extra Hollands tintje aan gaf. Ze deed het voor. Ze sleurde een visje door de uitjes en liet het in haar mond zakken. De twee vrouwen in het gezelschap maakten gierende gruwelgeluiden. De roze man keek angstig zwijgend toe. ‘Nu zijn jullie aan de beurt!’ joelde de gids, met volle mond. Nou, daar gingen ze, hoor. De dames namen, kirrend en huiverend, allebei een piepklein hapje, eigenlijk meer een likje. Er vielen kreten als “Yikes!” en “Eeeeew!” en de haringen werden terzijde geschoven. “Nu jij nog!” riep de gids tegen de roze man, die moedig een haring bij zijn staart greep. Hij beet. Kauwde. Je zag de paniek in zijn ogen, maar hij liet zich niet kennen. “Heerlijk. Fantastisch,” hoestte hij, toen hij zijn mond leeg had. De vrouwen juichten, en, daardoor gesterkt, slokte hij de rest van de haring naar binnen. “Geweldig spul,” bracht hij uit. De vrouwen klapten in hun handen. “Hier, neem de mijne ook!” riep de schoonheid naast hem. Er zat niets anders op: hij móést. En hij deed het. En daarna ging hij natuurlijk tóch over zijn nek. Hij mikte netjes in een servet, maar het meeste viel ernaast, op de keitjes van de Eerste van der Helst. Gelukkig zijn duiven dol op braaksel. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/kom-op-je-eet-toch-ook-sushi-vooral-amerikanen-vinden-ons-nationale-visje-heel-griezelig~b1287a67b/</guid>
      <pubDate>Sat, 24 May 2025 00:00:00 +0200</pubDate>
    </item>
    <item>
      <title><![CDATA[In gebrekkig Engels probeerde de man een jurk voor zijn moeder te kopen]]></title>
      <description><![CDATA[<p>In de Kinkerbuurt was ik een bescheiden winkeltje binnengelopen omdat er een leuk jasje in de etalage hing. Het leuke jasje bleek bij nadere beschouwing aan de achterkant voorzien van de tekst ‘I love Paris’ in glitterletters, dus dat ging niet door. De rest van de winkel hing vol met tragische tunieken (ruches, asymmetrische mouwen, palmbomen) en in de hoek met de ‘grote maten’ was een kleine, donkere, middelbare man druk in gesprek met de verkoopster. Zij was rond de 50, groot en blond, en droeg een van die tragische tunieken, bedrukt met bloemen die aan Heer Bommels toornviolen deden denken. “So, what size is your mother?” vroeg ze aan de man. En tegen mij: “Hij komt uit Caïro, en zoekt een jurk voor zijn moeder. Maar zijn Engels is niet zo goed. Het mijne ook niet, hoor...” ze lachte verontschuldigend. De man sprak: “Size, I don’t know. Big.” Hij hield, bij wijze van illustratie, zijn armen wijd uit elkaar. “But she’s very short,” ging hij voort, en liet zijn ene arm zakken tot een meter boven de grond. De verkoopster keek peinzend naar zijn pantomime. “Ja, dat kan een maatje 48 zijn, maar evengoed een 58,” zei ze tegen mij. “Als ze zo klein is, moet ze die jurk sowieso inkorten...” En tegen de man: “How old is your mother?” De man antwoordde, na enig nadenken: “Seventeen.” “Seventy,” concludeerde de vrouw. “Do you have a photo from your mother?” Ja, die had de man. Hij greep zijn telefoon, scrolde even, en toonde ons een klein, kogelrond omaatje dat vanuit een paarse fauteuil onthutst in de camera keek. “She must be a size 52,” besloot de verkoopster, met kennersblik. “My mother,” zei de man vertederd, “she likes colours.” Hij trok een gigantische jurk uit het rek, met felroze en groene paisleymotieven. De verkoopster keek en schudde haar hoofd. “No,” zei ze. En tegen mij: “Dat is een 58. Daar verzuipt ze in. En die jurk heeft een rolzoom, hè? Een rolzoom is heel lastig in te korten, maar hoe ga ik dat uitleggen? Weet jij wat ‘rolzoom’ in het Engels is? Ik ook niet...” En tegen de man, samenvattend: “Too big.” Ze wilde hem de jurk afnemen, maar hij drukte die tegen zijn borst, en sprak gedecideerd: “She likes this. I buy for her.” De verkoopster haalde haar schouders op en liep naar de kassa. “Zelf weten,” mompelde ze. De man liep stralend van blijdschap achter haar aan, de jurk nog steeds in zijn armen, als een dierbaar kind. Wat zou zijn moeder er blij mee zijn, helemaal in Caïro. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/in-gebrekkig-engels-probeerde-de-man-een-jurk-voor-zijn-moeder-te-kopen~bbc5d12a/</guid>
      <pubDate>Thu, 22 May 2025 00:00:00 +0200</pubDate>
    </item>
    <item>
      <title><![CDATA[Ik ben aan de dikke kant, ik had nat haar en ik droeg een inderdaad tamelijk zeehondkleurige zomerjurk]]></title>
      <description><![CDATA[<p>Vrijwel dagelijks passeer ik de psychiatrische kliniek aan de Eerste Constantijn Huygensstraat, maar nog steeds verbaas ik me over het kunstwerk dat daar aan de gevel hangt. Het is een ladder die hoog boven het dak naar voren steekt. Op de uiterste sport van die ladder staat een man, de armen wanhopig ten hemel geheven. Hij lijkt elk moment te kunnen gaan springen. How to meet an angel heet dat ding ten overvloede. Het lijkt me geen geschikt kunstwerk voor een kliniek waar mensen met ernstige geestelijke problemen hun heil zoeken. Maar ik heb ongelijk: volgens het bordje bij de deur is die man ‘klaar om de kliniek te verlaten, de stad te omarmen en wellicht om een beschermengel te ontmoeten’. Leuk, maar ik passeer dat pand toch meestal niet zonder vrees iemand tussen de bloembakken te pletter te zien vallen. Die bloembakken stralen trouwens ook louter wanhoop uit. Bloemen staan er bijvoorbeeld niet in, alleen wat dorre stronken. Elke bak is voorzien van de tekst ‘Geen peuken in de bloembakken AUB’ en ze liggen dan ook stuk voor stuk boordevol peuken. Op de rand van zo’n bak zat een man van een jaar of 35 te roken. Hij nam zijn zonnebril af en keek me aan. Hij had een mager, grauw gezicht met vermoeide ogen. “Mag ik u wat vragen?” vroeg hij. “Ja hoor,” antwoordde ik. De man lachte spottend en vroeg: “Waarom lijken Europese vrouwen altijd zo op zeehonden?” Een lastige vraag waar ik wel even over moest nadenken. Hij bedoelt dat ík op een zeehond lijk, concludeerde ik. Daar had ik wel begrip voor, want ik ben aan de dikke kant, ik had nat haar van het douchen en ik droeg een inderdaad tamelijk zeehondkleurige zomerjurk. Ja, die zeehond, daar kon ik wel inkomen. Maar om mij nou met alle Europese vrouwen over één kam te scheren? “Geen idee,” antwoordde ik, bij gebrek aan beter. “Zelf kom ik uit de Rif,” zei de man. “Nou ja, mijn ouders komen uit de Rif. Jullie noemen dat hier het Rifgebergte, maar dat is onzin. Er zijn daar helemaal geen bergen. En ook geen zeehonden. Zeg, wilt u mijn zonnebril kopen? 40 euro. Zo goed als nieuw.” “Wat moet een zeehond met een zonnebril?” antwoordde ik. Ja, die zeehond zat me toch een beetje dwars, eerlijk is eerlijk, al zijn zeehonden in feite schattige dieren om te zien. “Ach, rot toch op,” zei de man geërgerd. Hij stond op en begon haastig in de richting van de Overtoom te lopen. ‘Klaar om de stad te omarmen en wellicht een beschermengel te ontmoeten.’ Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-ben-aan-de-dikke-kant-ik-had-nat-haar-en-ik-droeg-een-inderdaad-tamelijk-zeehondkleurige-zomerjurk~b6e8dcda/</guid>
      <pubDate>Tue, 20 May 2025 00:00:00 +0200</pubDate>
    </item>
    <item>
      <title><![CDATA[Dat alarm op je telefoon: een rotgeluid, bij uitstek geschikt voor het einde der tijden]]></title>
      <description><![CDATA[<p>De brandweer had opgeroepen om ‘de reisbewegingen zo veel mogelijk te beperken’, maar de ware Amsterdammer trekt zich daar niks van aan. Bij de ingang van de supermarkt aan het Museumplein stond een groepje tieners de gebruikelijke versnaperingen te eten. Het gesprek ging over de rooklucht in de stad, van dat brandende schip. “Ik had het eerste uur vrij, maar die kankeralarm heeft me wakker gebeld,” klaagde een lange jongen. Zijn weerbarstige bos blonde krullen had, ongetwijfeld toevallig, de vorm van een atoomwolk. Hij beet in een kaascroissant. Aan zijn voeten pikte een duif verveeld de kruimels op. “Om half acht!” riep de jongen. Ook ik was wakker geschrokken van dat alarm op mijn telefoon. Een rotgeluid, bij uitstek geschikt voor het einde der tijden. Vervolgens had ik de vertederende instructies van de brandweer gelezen: wie ‘in aanraking komt met roetdeeltjes’ wordt aangeraden ‘zich even te wassen met zeep’, raamkozijnen kunnen worden ‘gereinigd met een sopje’, en de hond uitlaten ‘kan wel, maar niet te lang’. Het klonk al met al toch niet helemáál als Armageddon. “Ik ruik niks,” zei de blonde jongen. Hij keek naar de lucht boven het Museumplein. “Gewóne wolken toch,” constateerde hij. “Niks aan de hand. Kankeralarm...” “Ik ruik het wél, bro,” zei het meisje naast hem. Zij was struis en bruin, met honderden vlechtjes aan haar hoofd, deels van roze kunsthaar. “Mannen kunnen gewoon niet ruiken.” Haar gezicht leek op dat van Rihanna: ze keek alsof ze elk moment kon gaan niezen. Misschien kwam dat ook door de ‘roetdeeltjes’. Ik rook het ook, maar heel vaag, net als de domme hond Rataplan uit Lucky Luke. De jongen lachte naar het meisje, en sloeg stoeierig een arm om haar heen. Ze duwde hem weg, maar lachte toch ook, hoog en gierend. 16 of 17 moesten ze zijn. Een wat kleiner ventje keek vanachter zijn frikandelbroodje afgunstig naar die prille paringsdans. Ook hij hunkerde naar liefde, maar hij was pas 1 meter 60, en vreesde wanhopig dat dat altijd zo blijven zou. Veel mensen denken dat kinderen een zorgeloos leven hebben. Die mensen zijn niet goed bij hun hoofd. Het meisje keek op haar telefoon. “Die brand is nog steeds niet over,” zei ze. En, op verheugde toon: “Misschien wordt het wel erger! Dan doen ze de scholen dicht!” Ze keek naar de lucht. De lange jongen keek mee. “Ik ruik nu toch ook wel soort van rook,” loog hij, en schoof een stukje dichter naar haar toe. Ook het kleine ventje keek hoopvol omhoog. Liefde zat er voorlopig niet in, maar een vrije middag is altijd meegenomen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/dat-alarm-op-je-telefoon-een-rotgeluid-bij-uitstek-geschikt-voor-het-einde-der-tijden~b61c1d41/</guid>
      <pubDate>Sat, 17 May 2025 00:00:00 +0200</pubDate>
    </item>
  </channel>
</rss>
