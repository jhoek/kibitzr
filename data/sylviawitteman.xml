<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[In de VS worden langzaamaan alle letters opgevreten, net als in onze Kinderboekenweek van 1973]]></title>
      <description><![CDATA[<p>In de Verenigde Staten</p>
<p>worden steeds meer boeken verboden voor kinderen</p>
<p>, las ik in de krant. En dan gaat het niet om</p>
<p>Mein Kampf</p>
<p>of</p>
<p>Fifty Shades of Grey</p>
<p>, nee, het betreft onschuldige klassiekers als</p>
<p>The Lord of the Rings</p>
<p>,</p>
<p>The Catcher in the Rye</p>
<p>en</p>
<p>To Kill a Mockingbird</p>
<p>. De redenen voor deze censuur komen in kort bestek hierop neer: Amerikanen begrijpen niet dat kinderen zelf ook kunnen nadenken en boeken in hun tijdgeest plaatsen.</p>
<p>Intussen is het wél Kinderboekenweek. Ik stuitte op het kinderboekenweekgeschenk van een halve eeuw geleden (1973).</p>
<p>Arthur en de lettervreter</p>
<p>door tekenaar Paul Hulshof en schrijver Henk van Kerkwijk (lees ook zijn razend spannende jeugdroman</p>
<p>Schakelfout</p>
<p>.)</p>
<p>Arthur en de lettervreter</p>
<p>is een stripboek. Best een gedurfd boekenweekgeschenk, in tijden dat stripboeken nog geen ‘graphic novels’ heetten, maar golden als wat laag-bij-de-gronds vertier, net zoiets als games nu: de kindergeest zou er lui van worden.</p>
<p>Dat dat laatste niet waar is, daarvan kan ik getuigen: veel van die plaatjes zijn me vijftig jaar tot in detail bijgebleven. Het omslag alleen al, een trompe l’oeil waarop de lettervreter in kwestie zijn slurf uit een schilderijlijst steekt en de letters van de titel aanvreet. En het frontispice, waarop de hoofdpersonen overspoeld worden door een zee van letters.</p>
<p>Daar worden we meteen het verhaal in getrokken: ‘Al jaren vechten uitgevers en drukkers tegen de massa’s fout gebruikte en overbodige letters. Met vuur en met chemische afwasmiddelen wordt het groeiende gevaar bestreden. Desondanks komen er steeds meer letters. Ze zijn niet te verdelgen of op te bergen. Ze breken door...’</p>
<p>Er komt redding, natuurlijk, belichaamd door uitvinder David Musket, een ‘nerd’ avant la lettre met slordig haar en een bril. Hij komt aanzetten met een lettervreter, een Ganesha-achtig wezen met bolle oren, slaapkamerogen, nogal menselijke billen en een lange slurf, aan het eind voorzien van een wulpse Mick Jagger-mond. (Hoe Musket aan die lettervreter is gekomen, wordt in het midden gehouden. Het deed er niet toe, en doet er nog steeds niet toe.)</p>
<p>De plaatjes zijn prachtig. Een beetje psychedelisch, vol details en beeldgrappen, très jaren zeventig, iedereen met lang haar, veel baarden, en spijkerbroeken met soulpijpen. Wat sfeer betreft doet een en ander denken aan een kruising tussen Robert Crumb en Winsor McCay (</p>
<p>Little Nemo</p>
<p>).</p>
<p>De lettervreter ontsnapt, trekt de stad in en maakt kennis met Arthur, een schooljongen van een jaar of 12. Ze sluiten vriendschap. Leuk en gezellig, totdat de lettervreter opeens een heleboel kindertjes krijgt, die allemaal natuurlijk óók moeten eten. En dan verdwijnen alras alle letters uit de hele stad, inclusief het naambordje ‘Amsterdam’.</p>
<p>Zou het boek nu nog door de beugel kunnen? Het onderwerp is onschuldig genoeg. Maar: op Arthurs school hangen in de lerarenkamer plaatjes van blote vrouwen. Er wordt gerookt in de strip. Arthurs moeder heeft geen baan, maar staat in een minirok te stofzuigen.</p>
<p>Alle belangrijke personages zijn mannen. Arthurs vriendinnetje Angelique draagt een jurkje dat zó kort is dat je haar onderbroek kunt zien. Er komt niet één zwart/donker/bruin personage in de strip voor. Goed, in 1973 was de grote toestroom vanuit Suriname nog niet op gang gekomen (dat gebeurde pas na de onafhankelijkheid, in 1975), maar Amsterdam was toch van oudsher al een relatief diverse stad.</p>
<p>Anderzijds: de lettervreter zelf is nadrukkelijk non-binair en plant zich voort zonder partner. Dat is dan wel weer heel modern.</p>
<p>Ik liet het boekje aan mijn zoon zien. ‘Kijk eens hoe leuk! Uit mijn jeugd!’ Hij bladerde even, fronsend. En sprak: ‘Ik snap er niets van.’</p>]]></description>
      <guid>https://volkskrant.nl/cultuur-media/in-de-vs-worden-langzaamaan-alle-letters-opgevreten-net-als-in-onze-kinderboekenweek-van-1973~b1f1853e/</guid>
      <pubDate>Thu, 6 Oct 2022 00:00:00 +00:00</pubDate>
    </item>
    <item>
      <title><![CDATA[Ik heb doorgaans geen belangstelling voor BN’ers. Waarom pieker ik dan over de naam van Baudets baby?]]></title>
      <description><![CDATA[<p>Ik zal het maar eerlijk toegeven: ik heb eindeloos gespeculeerd over de naam van Baudets zoon. Weken, misschien wel maanden. Ik heb zelfs, aan de hand van een interview in mei, uitgerekend wanneer zijn vrouw Davide ‘op alle dagen liep’ zoals dat vroeger heette. Telraam erbij. En dan maar wachten.</p>
<p>Zouden ze kiezen voor een Franse naam? Antoine, Baptiste, Napoleon? Iets uit de oudheid: Vergilius, Ovidius, Apollo, Atlas, Hermes, Zeus? Iets Nibelungen-achtigs: Siegfried, Rheingold, Lohengrin? Of iets uit onze vaderlandse Middeleeuwen : Elckerlyck, Walewijn, Egidius (Roepen op de trap, over een paar jaar: ‘Egidius, waer bestu bleven? Je moet je tinnen soldaatjes nog opruimen!)</p>
<p>Wat kon het mij eigenlijk schelen, vroeg ik me intussen geërgerd af. Ik ken Baudet helemaal niet persoonlijk, en hoop dat zo te houden. Ik heb doorgaans geen belangstelling voor bekende Nederlanders. Waarom pieker ik dan over de naam van Baudets baby? (Juist iets oud-Hollands-leesplankerigs? Wim, Teun, Gijs?)</p>
<p>Is het misschien omdat hij de eerste prominente raar-rechtse politicus is die zich voortplant? Wilders heeft geen kinderen, Pim Fortuyn had ze ook niet, Hans Janmaat ook niet, dacht ik (ach ja, de centrumpartij! Dat was toch nog maar peanuts, eigenlijk). Maar Baudet heeft aangekondigd een groot gezin te willen stichten.</p>
<p>Zo’n leger uilskuikentjes van Minerva groeit op natuurlijk, nee, nou niet aan</p>
<p>The Boys from Brazil</p>
<p>denken, dat is flauw. We houden de moed erin. Wie weet hebben die kindertjes (die ik stuk voor stuk alle goeds wens, laat ik dat voorop stellen) een harmoniserende invloed op het wereldbeeld van hun vader, al zijn er helaas nogal wat historische voorbeelden van het tegendeel.</p>
<p>Nou, en toen was het ventje er eindelijk. ‘Vertel op!’, schreeuwde ik tegen mijn scherm. ‘Hoe heet hij? Thor? Walewijn? César? Homerus?’ En wat denkt u? Baudet hield die naam nog 10 dagen stil. Tien martelende dagen! (Castor? Pollux? Remus?!)</p>
<p>Inmiddels weten we het. Lancelot. Best een mooie naam. Ik ken een aardige jongen die zo heet. Hij wordt Lans genoemd. Zijn zusje Guinevere gaat door het leven als Gwin. Dat is het probleem met die hoogdravende namen: het is gewoon niet te doen om er een onnozele baby mee aan te spreken, en dan sluipt een koosnaampje er zó in.</p>
<p>Dan heet je Abigael of Hadewych, Nebukadnezar of Diederik-Jan, maar ze noemen je gewoon Binkie, Koko, DJ, Kiek, Puk, Jet, Foppie, Wiske, Boelie, Muis, Maupie, Broer, Lijn 11 of Sjimmie en zo blijf je de rest van je leven heten.</p>
<p>Lans, dus. Prima naam. Of Lot, natuurlijk, maar daar zal zijn vader wel een stokje voor steken.</p>]]></description>
      <guid>https://volkskrant.nl/mensen/ik-heb-doorgaans-geen-belangstelling-voor-bn-ers-waarom-pieker-ik-dan-over-de-naam-van-baudets-baby~b28a6ebc/</guid>
      <pubDate>Wed, 5 Oct 2022 00:00:00 +00:00</pubDate>
    </item>
    <item>
      <title><![CDATA[De man wierp een blik op het billboard en sprak, zonder inleiding: ‘Mijn zoon is óók gay’]]></title>
      <description><![CDATA[<p>Schuilend voor de regen stond ik onder een caféluifel te kijken naar een billboard aan de overkant van de straat. Het was een reclame voor Calvin Klein. Er stond een mooie jongen op afgebeeld, naakt op een onderbroek na, in een provocatieve, frontale hurkpose.</p>
<p>‘Zo zou je vróúwen echt niet meer kunnen fotograferen’, zei huisgenoot P. onlangs verontwaardigd over die poster, waarop ik antwoordde: ‘Nu weten jullie óók eens hoe het is.’ (Filmtip: kijk</p>
<p>Je ne suis pas un homme facile</p>
<p>(2018) , een romcom over een macho die plotseling terecht komt in een omgekeerde wereld waarin vrouwen bier zuipend billenknijpen en mannen angstvallig hun benen ontharen. Wel erg Frans maar toch geestig.)</p>
<p>Naast mij onder de luifel stond een vlezige man van een jaar of 65, warm ingepakt in een op de groei gekochte parka. ‘Een echt volkstype’, zou wijlen mijn oma van moederskant hem nuffig hebben genoemd. De man wierp een blik op het billboard en sprak, zonder inleiding: ‘Mijn zoon is óók gay. Mijn jongste zoon. Ik vind het best hoor. En ik heb nóg een zoon, en een dochter, en een derde kleinkind op komst, dus mij hoor je niet klagen.’</p>
<p>‘Mooi zo’, zei ik. De man vervolgde: ‘Nee, ik heb niks tegen gays. En mijn zoon heeft een vaste vriend, een hele goeie gozer, dus wat zou ik moeilijk doen? Ieder zijn meug. Alleen, weet je wat het is? Die jongens smijten met geld. Met bákken. Ik kan het niet aanzien. Dure kleren, vakanties naar verre landen, luxe vreten. Zalm en zo. Nee, wacht, geen zalm. Maar wél iets met een s. Dacht ik...’</p>
<p>Hij viel even stil, piekerde, en hernam: ‘Nee, ik heb niks tegen gays. Maar die jongens hebben geen kinderen, hè. Logisch, twee mannen. En allebei een dik betaalde baan. Ja, dan hou je geld over. Ik zeg, leg wat weg voor je ouwe dag, maar dat doen ze niet. Dan kopen ze zo’n peperduur klokkie wat je thuis moet laten als je de stad ingaat, anders wordt het zo van je pols getrokken. Kan je nog een klap voor je kanis krijgen ook. Bloedlink.’</p>
<p>Hij zuchtte. ‘Hè, verdomme, hoe heette die vis nou. Weet jij een dure vis met een s?’ Ik dacht na. ‘Steur?’, opperde ik, maar hij schudde zijn hoofd. ‘Nooit van gehoord. Nou ja, misschien was het ook wel niet met een s. Weet ik veel. Luxe vis, dat wel. In restaurants. Twee, drie keer per week. Nee, ik heb niks tegen gays, helemaal niet. Maar ze moeten niet zo met geld smijten. Een harinkie is ook lekker.’</p>]]></description>
      <guid>https://volkskrant.nl/mensen/de-man-wierp-een-blik-op-het-billboard-en-sprak-zonder-inleiding-mijn-zoon-is-ook-gay~b368ddb5/</guid>
      <pubDate>Mon, 3 Oct 2022 00:00:00 +00:00</pubDate>
    </item>
    <item>
      <title><![CDATA[Ooit was Caitlin Moran tegen botox. Maar ja, nu is ze 47 (geniet ervan, meid)]]></title>
      <description><![CDATA[<p>Ik word soms een beetje moe van Caitlin Moran, met haar koket-scheve grijns van ‘kijk mij eens een gek mens zijn’, maar ze kan toch ook knap observeren, bijvoorbeeld over hoe het vrouwelijk geslachtsorgaan, zittend in een warm bad, ongewild en ongemerkt een halve liter water kan opzuigen om die pas weer na het afdrogen en aankleden (!) met een plons los te laten.</p>
<p>Ja, toch wel weer een fijn boek,</p>
<p>More Than a Woman</p>
<p>, feministisch en toch vrolijk, met veel herkenbaarheden zoals het geliefde spelletje tussen echtelieden ‘wie heeft het het drukst?’. Plus de waarschuwing niet te trouwen met een toch vaak zo aantrekkelijk lijkende ‘bad boy’, want ‘als een vrouw kinderen wil hebben en een baan dan wordt haar leven nooit beter dan de man met wie ze trouwt. (…) maar al te vaak trouwt een vrouw met haar eigen glazen plafond.’ Dat is zeer waar.</p>
<p>Maar Moran heeft ook medelijden met de mannen van nu. ‘Vrouwen hebben (de afgelopen 120 jaar) het idee van wat een vrouw moet zijn radicaal omgegooid, terwijl mannen in essentie nog steeds vastzitten in het leven van hun vaders en grootvaders.(…) En wat is ‘mannelijke trots’ eigenlijk? Niets anders dan angst. Angst om zonder geld te zitten, of zonder macht. Angst om onbruikbaar te zijn.’</p>
<p>Arme mannen. Maar wij vrouwen hebben ook problemen: dat je gaat zweten in een sjieke fluwelen jurk, bijvoorbeeld, en dat sjieke fluwelen jurken nooit eens gewoon in de was kunnen. Morans tip: plak een maandverband in de oksels van de jurk. De volgende keer dat ik een sjieke jurk aantrek (hopelijk met sint-juttemis) zal ik er zeker aan denken.</p>
<p>Zo heeft Moran gedachten en ideeën over van alles: seks in een langdurig huwelijk, niezende mannen, de opvoeding van tieners (een van haar dochters heeft jaren met een eetstoornis te kampen gehad), bejaarde ouders, de noodzaak om als overkoepelend orgaan ook goed voor jezelf te zorgen en het merkwaardige fenomeen dat op een bepaalde leeftijd al je kleren je opeens niet meer staan. (Daar moet je schijt aan hebben, vind ik, anders is het eind zoek.)</p>
<p>En dan is er het dilemma waar vrouwen oneindig veel vaker mee te maken krijgen dan mannen: botox of geen botox? Ooit was Moran tegen botox. Sterker nog, ik kan me herinneren dat ze botox beschouwde als zo ongeveer het allerergste verraad van feministische waarden.</p>
<p>Maar ja, nu wordt ze wat ouder. 47 is ze (geniet ervan, meid, want voor je het weet ben je 57, zoals ik, en dan snak je ernaar om weer 47 te zijn, wacht maar, je hebt de hele overgang nog tegoed). Nee, oud worden vindt ze niet erg. Echt niet. Over haar onderkin (een ‘wattle’ noemt ze het, een lel, zoals kalkoenen die hebben): ‘Ik moet toegeven: ik vind hem leuk. Ik vind het leuk om mijn kaken heen en weer te bewegen en de lel te zien golven als het zeil van een galjoen in de wind.’</p>
<p>Tot dusver niets aan de hand. Maar hoe zit het dan met die ooit zo verfoeide botox? Nee, dat gaat niet om rimpels of lellen. Dat gaat om de bedroefde gelaatstrekken die je krijgt als je ouder wordt. Moran beschrijft haar gezicht als dat van een ‘leeggelopen dames-gruffalo’ of dat van een ‘oorlogsweduwe die uitkijkt over haar verwoeste stad’.</p>
<p>Nee, dure crèmes blijken niet te helpen (duh). Schoonheidsspecialistes ook niet (duh). En dan komt de volgende fase van de ‘operatie minder op Eeyore lijken’: de ooit zo verfoeide botox dus. En het helpt! (duh).</p>
<p>Nu wil ik ook botox. En daar lees je dan een feministisch boek voor!</p>]]></description>
      <guid>https://volkskrant.nl/cultuur-media/ooit-was-caitlin-moran-tegen-botox-maar-ja-nu-is-ze-47-geniet-ervan-meid~b28c87e5/</guid>
      <pubDate>Thu, 29 Sep 2022 00:00:00 +00:00</pubDate>
    </item>
    <item>
      <title><![CDATA[Mijn twee katten zouden mij de aanschaf van een labrador hoogst kwalijk nemen]]></title>
      <description><![CDATA[<p>Via Twitter stuitte ik op een stuk van Rutger Bregman. Hij is beroemd (en rijk) geworden met</p>
<p>De meeste mensen deugen</p>
<p>, de prikkelende titel van een boekwerk dat (knus hoor, maar geheel in strijd met Karl Poppers falsificatietheorie) allerlei ‘bewijs’ aanvoert voor de stelling dat de meeste mensen inderdaad deugen.</p>
<p>Bregman is sindsdien blijkbaar 180 graden van mening veranderd, gezien de kop van zijn recente stuk op</p>
<p>De Correspondent</p>
<p>(in journalistenkringen veelal ‘De Corrie’ genoemd). Die kop luidt: ‘Nee, je bent niet goed zoals je bent’.</p>
<p>Kijken al die voormalige deugers dáár even op hun neus! Gretig begon ik het stuk te lezen. Het ging over ‘morele ambitie’. Wij moeten geen abonnementen op borstelkopjes van elektrische tandenborstels nemen (ik wist niet dat zoiets bestond, maar mijn zoon heeft een abonnement op onderbroeken, dus het is vast waar), nee: wij moeten de wereld gaan redden van honger, oorlog en armoede.</p>
<p>Wat een goed idee! Ik stond al op het punt een knapzakje in te pakken voor een reddende voettocht naar de ergste brandhaarden, maar las toch nog even verder. En wat stond daar? ‘De meeste mensen die de dertig zijn gepasseerd veranderen nog maar zelden van koers. Wie eenmaal een labrador, een taartschep of een elektrische grasmaaier heeft, is doorgaans een verloren zaak.’</p>
<p>Ik moest meteen denken aan het bordspel Cluedo. Wie heeft dr. Black vermoord? Met de taartschep, de labrador of de elektrische grasmaaier? Ik bezit geen van drieën, bedacht ik opgelucht. Taart schep ik in voorkomende gevallen met de kaasschaaf, ik woon op een bovenhuis, dus wat moet ik met een grasmaaier, en ik heb twee katten die mij de aanschaf van een labrador hoogst kwalijk zouden nemen.</p>
<p>Ik kén trouwens wel een labrador. Het lijkt me zaak om dat contact zo snel mogelijk te verbreken. (Ach, die goeie Charlie, ik zal hem missen.) Ook bezit ik een staafmixer, een stofzuiger en een potpalm. Die kunnen blijkbaar geen kwaad, maar ik heb toch het gevoel dat ik door het oog van de naald ben gekropen.</p>
<p>Met leedwezen dacht ik, Poppers zwarte zwaan, aan de rest van Nederland. Er is waarschijnlijk bijna niemand te vinden zonder taartschep, labrador of elektrische grasmaaier. Vooral zo’n taartschep sluipt er ongemerkt in; je oma sterft, en hop, daar ligt dat schuldige artefact in je keukenla. Zonde om weg te gooien, natuurlijk. Echt zilver, jazeker, maar toch: je bent een verloren zaak.</p>
<p>Ik zal, kortom, de wereld in mijn eentje moeten redden. Helaas, daar heb ik helemaal geen zin in. De meeste mensen deugen, wie weet is het nog waar ook: maar ík niet.</p>]]></description>
      <guid>https://volkskrant.nl/mensen/mijn-twee-katten-zouden-mij-de-aanschaf-van-een-labrador-hoogst-kwalijk-nemen~b1fa0a6f/</guid>
      <pubDate>Wed, 28 Sep 2022 00:00:00 +00:00</pubDate>
    </item>
    <item>
      <title><![CDATA[Ik dacht huiverend terug aan de opvoeding van mijn eigen kinderen, die óók konden lullen als Brugman]]></title>
      <description><![CDATA[<p>De brug was open, dus stonden we allemaal braaf te wachten op die slome boten. Dat duurde lang, in de motregen. Vóór mij hing een Frank Lammers-achtige man over een solide stadsfiets, zijn benen aan weerszijden van de stang. Op de bagagedrager zat een meisje van een jaar of 8, met blond, sluik haar en spichtige beentjes in kaplaarzen, waarin men tot propjes afgezakte sokken mocht vermoeden.</p>
<p>‘Pap’, vleide het meisje. ‘Mag ik een ijsje?’ De man schudde zijn hoofd. ‘Nee’, zei hij. ‘Het is te koud voor een ijsje.’ Ze dacht even na en antwoordde: ‘Maar dat is juist handig. Dan smelt het niet zo snel.’ De man gaf geen antwoord.</p>
<p>‘Mag ik dan winegums?’, vervolgde het kind. De man zuchtte en sprak: ‘Nee. Dat is heel slecht voor je tanden.’ Het meisje stompte hem tegen zijn rug en zei: ‘Maar ijsjes zijn ook slecht voor je tanden. Dus had je beter meteen kunnen zeggen: nee, je krijgt niks zoets.’</p>
<p>De man sloot gekweld zijn ogen. Ik dacht huiverend terug aan de opvoeding van mijn eigen kinderen, die óók konden lullen als Brugman. Uiteindelijk gaf ik ze meestal maar hun zin, met een slapjes ‘wel goed poetsen hè?’ erbij. ‘Moet jíj zeggen, met je bek vol kronen’, kreeg ik dan vaak ook nog retour.</p>
<p>Wat is er trouwens geworden van die tandenborstel-logootjes bij de snoepreclames? Ze werkten averechts, heb ik ergens gelezen. Kinderen dachten dat snoepen prima was, als ze maar af en toe hun tanden poetsten. En dat poetsen gebeurde vervolgens met de Franse slag, of gewoon helemaal niet.</p>
<p>De After Eight -chocolaatjes van mijn moeder (‘De laatste is altijd voor James!’) waren trouwens met frisse pepermunt gevuld, zodat tanden poetsen wel het laatste was wat er in ons, kinderen opkwam, stiekem snoepend onder de dekens in de ijskoude zolderkamer. Daar stond geen kachel, want we waren tenslotte niet van suiker, behalve dan die After Eight, maar dat wist mijn moeder niet, want we lieten die knisperende lege zakjes in het groene doosje staan, zodat het leek alsof dat nog helemaal vol was. Op het moment der waarheid ‘Wie heeft er, godverdomme...’ was het zaak te doen alsof je diep sliep.</p>
<p>‘Pap’, tsjilpte het meisje. ‘Mag ik dan patat?’ De man keek op zijn horloge. Half 5. ‘We gaan zo eten...’ sprak hij aarzelend. Hij had zelf ook honger. Het meisje lachte hoopvol. Ze had bloed geroken, bloed en mayonaise.</p>
<p>‘Vooruit dan maar’, zuchtte de man. ‘Yessssss!’ juichte ze. Terwijl de brug langzaam openging stak ze haar vuistje in de lucht, de knokkels wit van triomf.</p>]]></description>
      <guid>https://volkskrant.nl/mensen/ik-dacht-huiverend-terug-aan-de-opvoeding-van-mijn-eigen-kinderen-die-ook-konden-lullen-als-brugman~be0188e4/</guid>
      <pubDate>Mon, 26 Sep 2022 00:00:00 +00:00</pubDate>
    </item>
    <item>
      <title><![CDATA[Het begeerde aardewerk bleek een doodsimpel, puskleurig kommetje, zó weggelopen uit de Blokker]]></title>
      <description><![CDATA[<p>Op dagen dat het vuilnis wordt opgehaald kijk ik altijd even of er iets van mijn gading bij is. Onlangs zag ik naast de container een soepkom staan. Een lelijke, pusgroene kom. Ik dacht meteen aan Jan Wolkers en zijn Chü-lu-hsienschaaltje.</p>
<p>Ik verslond alles van die man, als tiener. Ik had toen nog weinig inzicht in wat goede en slechte boeken waren: bij nader inzien is</p>
<p>De walgvogel</p>
<p>niet zo best, maar ik vond het geweldig want er kwam seks in voor, en niet zuinig ook.</p>
<p>De walgvogel</p>
<p>is een geschiedenis van een onmogelijke liefde voor het mooie, naïeve huishoudschoolmeisje Lien. De roman is nogal een herhaling van zetten uit</p>
<p>Turks fruit</p>
<p>,</p>
<p>Terug naar Oegstgeest</p>
<p>en</p>
<p>Kort Amerikaans</p>
<p>eigenlijk (Eros, Thanatos en een beklemmende gereformeerde jeugd), met zijsprongen van de hoofdpersoon Griffioen als soldaat naar Indonesië (tijdens wat toen, in de jaren vijftig, de ‘politionele acties’ heetten) plus hardnekkig, door mij indertijd niet begrepen gedweep met de stokoude Chinese wijsgeer Lao Tse.</p>
<p>Wat zegt Lao Tse zoal? ‘Regeer het keizerrijk zoals u een kleine vis zou koken.’ Ik dacht er lang over na. In ons huis werd gekookte vis beschouwd als traktatie, dat wil zeggen, voor de poes. Een wijtinkje kreeg zij, één keer per week. Mijn moeder zette bij het koken de keukendeur open, en toch stonk het hele huis ernaar. Het verband met het regeren van keizerrijken ontging me.</p>
<p>Iets anders dat ik niet begreep was de fascinatie van de hoofdpersoon voor stokoud Chinees aardewerk. Er is sprake van een uiterst begerenswaardig kommetje, een zogeheten ‘Chü-lu-hsienschaaltje’. Hij ziet het staan in de winkel van een Chinese handelaar. ‘Toen ik me naar hem omdraaide vroeg ik achteloos wat dat Chü-lu-hsienschaaltje kostte. Hij keek me ineens aan alsof ik een normaal mens met spleetvormige ogen en een gele huid was geworden, boog toen gedienstig voorover, lachte met een mond vol goud en trok een bankje onder een uitstaltafel tevoorschijn, zette dat voor me neer en maakte een mollige handbeweging erboven dat ik kon gaan zitten.’</p>
<p>(Bij veel hedendaagse schrijvers bekruipt je het gevoel dat het gebodene uit hun tenen heeft moeten komen, dat het schrijven geen natuurlijke drang is, maar een uiting van de wens om gezien te worden, niet onopgemerkt te blijven. Maar bij Wolkers, ook zijn mindere werk, voel je dat hij niet anders kán dan schrijven, dat alles eruit moet, als een geiser, als lava. Dat heeft iets sympathieks.)</p>
<p>Het schaaltje blijkt onbetaalbaar. Voor mijn geestesoog zag ik dat kommetje: iets overdadigs uit een Donald Duck-schatkist, vol blinkende edelstenen, parels en gouden engeltjes. Logisch, dat zoiets de hebzucht opwekte! Nou ja, ik wist natuurlijk niks van Chinees aardewerk, al vond ik de soepkommetjes bij onze buurtchinees (Tong Ah), met die doorschijnende rijstkorrels, ook heel mooi.</p>
<p>Veel later, toen we eindelijk internet hadden, googlede ik hoe zo’n Chü-lu-hsienschaaltje er nou precies uitzag. Groot was mijn teleurstelling. Een doodsimpel, puskleurig kommetje, zó weggelopen uit de Blokker in de jaren zeventig.</p>
<p>Ook over (eventueel overdrachtelijke) kommetjes had Lao Tse trouwens een slimme mening. ‘Het zijn is er het voordeel van, maar op het niet zijn berust het eigenlijke gebruik.’ Dat snapte ik wel. Hoe een schaaltje er ook uitziet, het gaat erom dat het iets kan bevatten in zijn holte, het ‘niet zijn’.</p>
<p>Zo kreeg ik toch nog iets mee van Chinese wijsbegeerte, in dat verder echt nogal drakerige boek. Inmiddels snap ik het geloof ik ook wel van dat keizerrijk, en die kleine vis.</p>
<p>Maar dat kommetje heb ik laten staan. Ik heb al kommetjes zát.</p>]]></description>
      <guid>https://volkskrant.nl/cultuur-media/het-begeerde-aardewerk-bleek-een-doodsimpel-puskleurig-kommetje-zo-weggelopen-uit-de-blokker~b90b213f/</guid>
      <pubDate>Fri, 23 Sep 2022 00:00:00 +00:00</pubDate>
    </item>
    <item>
      <title><![CDATA[Er zit niets anders op: ik moet vijftien jaar Kardashians terugkijken]]></title>
      <description><![CDATA[<p>‘Je mist meer dan je meemaakt’, zei wijlen Martin Bril. Hij had gelijk. Zelf mis ik ontzettend veel. Ik heb</p>
<p>The Sopranos</p>
<p>nooit gezien, of</p>
<p>Game of Thrones</p>
<p>, laat staan</p>
<p>Wie is de mol?</p>
<p>,</p>
<p>Friends</p>
<p>,</p>
<p>Grey’s anatomy</p>
<p>, iets met een eiland waar mensen juist wel, of juist niet met elkaar moeten neuken,</p>
<p>As the World Turns</p>
<p>en tientallen series en shows meer.</p>
<p>Dat is niet omdat ik me daar te goed voor voel, of zo. Ik kijk wél naar</p>
<p>Say Yes To the Dress</p>
<p>,</p>
<p>Lang leve de liefde</p>
<p>,</p>
<p>My 600-lb Life</p>
<p>, allerlei dingen met zwangere tienermoeders, ik heb in mijn leven honderden Tel Sell-uitzendingen gezien (de Wraptronic! De Legtastic! De Snuggie!) en naar</p>
<p>Cheers</p>
<p>ben ik zelfs blijven kijken toen Shelley Long allang weg was.</p>
<p>Er zit, kortom, geen systeem in. En zo heb ik ook, door pure willekeur,</p>
<p>Keeping Up with the Kardashians</p>
<p>nooit gezien. Tot voor kort wist ik over die illustere familie alleen dit: 1: Kim Kardashian heeft een enorme kont. 2: een van de Kardashians was eerst een man en nu een vrouw. 3: Kardashian is eigenlijk een Armeense naam, die ze in Armenië uitspreken als ‘Kardasján’, met de klemtoon op de laatste lettergreep dus.</p>
<p>Dat is niet veel. Maar woensdag plaatste de krant</p>
<p>een groot overzicht</p>
<p>van dit ‘onvermijdelijk popcultureel fenomeen’ (ja, wrijf me vooral in dat ik een ignorante trien ben). Dit was mijn kans om mezelf eindelijk bij te spijkeren!</p>
<p>Over twee pagina’s stonden fotootjes van alle betrokkenen, verbonden door lijntjes. Bij elk fotootje stond een omschrijving. Zo kwam ik er algauw achter dat Kims kont inmiddels weer is gekrompen, dat Kourtney het met een ‘veganistische punkdrummer’ houdt en dat Kylie haar ‘matig geslaagde rapper’ heeft ingeruild voor een ‘handig en tikje ongemakkelijk hiphopfenomeen’.</p>
<p>Tot dusver kon ik het volgen, maar bij Rob Kardashian werd het lastiger. ‘Hij kreeg een kind met de ex van de vriend van zijn zusje en zette een sokkenbedrijf op.’ Ik probeerde dit te verwerken. Hij kreeg een sok van de ex van het kind van zijn vriend en zette een... nee, wacht, hij kreeg een bedrijf van een vriend van een ex met kindersokken.</p>
<p>Ik schudde Rob van me af en las verder. ‘Kendall Jenner kwam in het nieuws toen ze kennelijk niet in staat bleek een komkommer te snijden.’ Een komkómmer?! Wie kan er nou geen komkommer snijden?</p>
<p>Er zit niets anders op: ik moet vijftien jaar Kardashians terugkijken om erachter te komen waar het mis is gegaan in het leven van dat arme meisje. Vijftien jaar! Zo kom ik natuurlijk nooit toe aan</p>
<p>The Sopranos</p>
<p>.</p>]]></description>
      <guid>https://volkskrant.nl/mensen/er-zit-niets-anders-op-ik-moet-vijftien-jaar-kardashians-terugkijken~b2af6dd0/</guid>
      <pubDate>Wed, 21 Sep 2022 00:00:00 +00:00</pubDate>
    </item>
    <item>
      <title><![CDATA[Dat balsemen: lang heb ik me daar iets symbolisch bij voorgesteld, maar het is een ontluisterend procedé]]></title>
      <description><![CDATA[<p>Bij een postkantoor annex tijdschriftenboer stond ik in de rij toen er een vrouw binnenkwam die met een hartgrondig ‘Wat een tyfusweer’ haar natte paraplu inklapte. Het was een paraplu met katten en honden erop, ongetwijfeld een guitige verwijzing naar de Engelse uitdrukking ‘It’s raining cats and dogs’.</p>
<p>‘Mogge, schoonheid’, zei de tijdschriftenboer. Hij had mij net óók al met ‘schoonheid’ aangesproken. Sommige mannen doen dat bij elke vrouw, onder het motto ‘baat het niet dan schaadt het niet’. Ik ken ook een viskraam waar het personeel de voltallige clientèle aanspreekt met ‘buurvrouw’ en ‘buurman’, en bij de bakker noemen ze iedereen ‘schat’. Het is nogal gratuit, maar wel gezellig.</p>
<p>De vrouw met de paraplu was trouwens inderdaad mooi. Ze liep tegen de vijftig, maar had nog een grote bos springerig zwart haar, een slank figuur en een expressief, mediterraan gezicht met rood gestifte lippen. Ze leek net een flamenco-danseres op zo’n Spaanse ansichtkaart van vroeger. (Die hadden jurkjes aan van echt borduurwerk. De jongetjes uit mijn klas pulkten dat borduursel eraf om te kijken wat eronder zat. Pure heiligschennis.)</p>
<p>‘Moet je kijken wat een achenebbisj-bloemen’, zei de vrouw met de paraplu. Ze stak een bosje inderdaad nogal schamele rozen de lucht in. ‘Nergens behoorlijke bloemen te krijgen. Komt allemaal door die dooie Queen natuurlijk. Alle goeie bloemen zijn opgekocht door Engeland.’</p>
<p>Zou het waar zijn? Zeker, de Britten gaan nogal tekeer met hun postume bloemenhulde. Ik zag zelfs een foto voorbij komen van het Holocaustmonument in Hyde Park, overdekt met bloemen, kaarten en kindertekeningen voor de Britse koningin. Lief bedoeld, ongetwijfeld, maar nogal toondoof om de vreedzame dood van een stokoude, tot op het merg bevoorrechte vrouw op één hoop te gooien met het gruwelijke lot van zes miljoen Joden.</p>
<p>‘Is ze nou eindelijk begraven?’ verzuchtte de vrouw met de achenebbisj-bloemen. ‘Dat is toch niet normaal, dat gesol met zo’n lijk?’ Het heeft inderdaad iets ouderwets, barbaars misschien wel, om een dode tien dagen boven de grond te bewaren. Dat balsemen ook: lang heb ik me daar iets symbolisch bij voorgesteld, een likje zalf hier en daar, handjes vouwen en dichttimmeren die kist, maar door de weergaloze serie</p>
<p>Six feet under</p>
<p>zijn me de schellen van de ogen gevallen. Balsemen is een ontluisterend procedé, een soort Dokter Bibber voor zeer gevorderden, met plassen bloed en echte, lillende organen.</p>
<p>‘Ja’, vervolgde de vrouw met de bloemen. ‘En nou krijgen ze die Charles. Moet dat een koning voorstellen? Die stumper kan elk moment omvallen. Ik zeg je, die haalt de vijf jaar niet. En dan zitten wij wéér zonder behoorlijke bloemen.’</p>]]></description>
      <guid>https://volkskrant.nl/mensen/dat-balsemen-lang-heb-ik-me-daar-iets-symbolisch-bij-voorgesteld-maar-het-is-een-ontluisterend-procede~b2c61946/</guid>
      <pubDate>Mon, 19 Sep 2022 00:00:00 +00:00</pubDate>
    </item>
    <item>
      <title><![CDATA[De beerput van Hilversums misbruik ging halverwege de jaren tachtig al open]]></title>
      <description><![CDATA[<p>Op mijn stukje over Fred Emmers erotische verhalenbundel,</p>
<p>onlangs in de krant</p>
<p>, kwamen veel reacties. Daarvan behelsde slechts ongeveer een kwart grappen over sperma-emmers: de meerderheid was weemoedig, in het genre ‘ach ja, dat waren andere tijden’.</p>
<p>Andere tijden waren het zeker. Met verbazing las ik</p>
<p>een interview met het echtpaar Emmer</p>
<p>, ook in deze krant, uit de jaren negentig. Daarin gebeuren vreemde dingen. ‘Op slag van vijven gaat in huize Emmer de bar open. Een haast sacraal ritueel. Drie tot vier neuten, dat is de limiet. Warm eten komt er niet meer op tafel. Geen kano ook, geen sprits, geen bokkenpootje. Dat is vloeken in de kerk.’</p>
<p>Wat is hier aan de hand? De Emmertjes zijn doodsbang om dik te worden. ‘Op het strand wordt het schaarse fraaie uitzicht mij ontnomen door amorfe mensen. Volgevreten, schaamteloze mensen in kleine broekjes. Ronduit aanstootgevend vind ik dat.’ Aldus Fred. Zelf ontbijt hij hoogstens ‘soms twee centimeter mee van haar roggebrood met kaas’. Ook zijn vrouw Karen van den Winkel verklaart: ‘Ik vind eten de-erotiserend, weerzinwekkend bijna.’</p>
<p>Gefascineerd door het stel googlede ik wat rond en vond een boekje van mevrouw Van den Winkel, uit die zo illustere andere tijden, namelijk 1984.</p>
<p>De Gooise matras</p>
<p>heet het. Op het omslag een foto van de schrijfster, een</p>
<p>très petite</p>
<p>verschijning, in een kort roze o-là-là-ponnetje met ruches, geknield op een slordig opgemaakt bed.</p>
<p>‘De schrijfster heeft zo’n 13 jaar als radio-omroepster meegedraaid in het Hilversumse wereldje. (…) Karen van den Winkel toont aan wat er allemaal valt te ‘regelen’ in Hilversum.’ En dat blijkt héél wat.</p>
<p>Van den Winkel heeft de namen van de betrokkenen veranderd. De heren passeren de revue onder pseudoniemen als Flip van der Anst, Carl van der Laat of Hubert van Geenen. Het lijken wel namen van personages uit de jeugdboeken van J.B. Schuil, maar hun belevenissen zijn van heel andere aard dan ravotten met kornuiten, of tweeën halen voor algebra bij de Huzaar of de Salamander.</p>
<p>‘‘Ik kan lekker koken’, had Huub gezegd. Daar ben ik die avond niet achter gekomen. Want op zijn twijfelaar serveerde hij me diner noch souper. Daar bereikte hij zijn doel zonder dat ik daarvoor in actie hoefde te komen. Hubert vertrouwde me toe dat hij op zulke ogenblikken altijd aan zijn moeder dacht.’</p>
<p>Even verderop is sprake van een hitsige Sinterklaas (‘Ben vouwde zijn witte handschoenen om mijn buik en drukte zijn uitstulpende tabberd tegen mijn paarse pofbroekje aan’) en ook komt er een zekere Aart S. voorbij (het lijkt wel degelijk om Aart Staartjes te gaan met zijn blonde lok en kinderprogramma), die de schrijfster afranselt met een boemerang. ‘Hij had vermoedelijk gelezen dat de vrouw in haar hart wil worden vernederd.’</p>
<p>Die Aart! En dan was die boemerang nog met wederzijdse instemming, maar Karen krijgt ook geregeld te maken met mannen die zich tegen haar wil toegang proberen te verschaffen tot ‘het doodlopend punt tussen haar bovenbenen’, regelrechte (pogingen tot) verkrachting, kortom.</p>
<p>Het boek eindigt verrassend, met twee alinea’s die niet van de schrijfster zelf lijken te zijn. ‘Hier eindigt een non-limitatieve opsomming van casuspositie ter adstructie van de stelling dat zowel gewenste als ongewenste intimiteiten bij de omroep voorkomen. De wetenschappelijk medewerksters van de Rijksuniversiteit te Groningen, over deze problematiek gebogen in opdracht van de staatssecretaris Kappeyne van de Copello, zijn er eind 1984 van teruggekomen de omroep daarop te onderzoeken.’</p>
<p>Snapt u het? Het is nogal kras. Halverwege de jaren tachtig ging de beerput van Hilversums misbruik dus al open, maar ze hebben hem schouderophalend weer dichtgegooid.</p>
<p>Ja, het waren andere tijden.</p>]]></description>
      <guid>https://volkskrant.nl/cultuur-media/de-beerput-van-hilversums-misbruik-ging-halverwege-de-jaren-tachtig-al-open~b4c3b16a/</guid>
      <pubDate>Fri, 16 Sep 2022 00:00:00 +00:00</pubDate>
    </item>
  </channel>
</rss>
