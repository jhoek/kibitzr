<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Is het voor een vrouw van in de dertig niet erg naïef om je op borstvoeding te verheugen?]]></title>
      <description><![CDATA[<p>‘Dat is een heel leuk boek’ zei mijn 24-jarige dochter. Het betrof</p>
<p>Mamamorfose</p>
<p>van Renske de Greef, ondertitel: ‘Een (auto)biografisch verhaal over moederschap, identiteit & te moe zijn om een ondertitel af…’ Een stripverhaal, al heet dat tegenwoordig een ‘graphic novel’.</p>
<p>‘Hrmpf’, zei ik. De titel beviel me niet.</p>
<p>Mamamorfose</p>
<p>klinkt als het pastelkleurige vlindertjesblog van een Vlaamse wellnessmoeder die met haar hoogsensitieve baby alle yogaklasjes afloopt omdat hij te veel indigo in zijn aura heeft. En die onaffe ondertitel is een beetje kinderachtig. ‘Tip, tap, top, mijn pen is…’ schreven we als meisjes in ons poesiealbum.</p>
<p>De inhoud van</p>
<p>Mamamorfose</p>
<p>bleek beter. Vooral de tekeningen zijn leuk, soms zelfs mooi, vaak ook grappig, zoals de plaatjes van ‘moederschap zonder keuze’ door de eeuwen heen; een middeleeuwse, afgesloofde boerin die zegt ‘Bertoldus, het is weer zover, er hangt een zuigeling uit mijn snede’ en het 18de-eeuwse zwangere vrouwtje met hoge pruik en waaier, dat giechelt: ‘Non, non, ik heb alleen een paar bonbonnetjes te veel gegeten, hihi!’</p>
<p>De Greef beschrijft hoe de kinderwens tot stand komt. Baby’s zijn schattig, maar niet het summum van schattig, vindt ze, want dat zijn ‘otters die elkaars hand vasthouden’. Op de bijgevoegde ‘schattigheidsmeter’ staat een baby (‘schattig’) tussen ‘een oudere die straattaal gebruikt (best schattig)’ en ‘stopcontacten die op gezichtjes lijken (erg schattig)’. Nou, dan neem je geen kind, maar twee otters, zou ik zeggen, of een huis vol stopcontacten die op gezichtjes lijken, dat is goedkoper, en je wordt er ook niet zó moe van dat je de titel van je boek niet af krijgt, maar: die baby komt er uiteraard toch. Dat doet de natuur.</p>
<p>Eerst de zwangerschap, natuurlijk, met alle overbekende stadia van ongeloof, vreugde, vreetbuien, tobben, het verzinnen van een naam, het bespotten van andermans geboortekaartjes (‘Beschuitjes smeren moet ik nog leren, dus voordat je komt: even telefoneren’), de onprettige associaties bij het woord ‘moeder’ (‘Ik kom eigenlijk alleen nog klaar bij de gedachte aan acht uur onafgebroken nachtrust’) en de constatering dat zwangerschap ‘niet echt rock-’n-roll’ is. Joh!</p>
<p>Dan de bevalling die, uiteraard, heel anders loopt dan gehoopt, een echte rotklus. De Greef besteedt er twee zwarte bladzijden aan, gevolgd door de gedachte: ‘Kan iemand misschien deze glibberige zware baby van mij overnemen, want dit kan ik er echt even niet bij hebben.’</p>
<p>Volkomen normaal, weet elke moeder die een zware bevalling heeft doorstaan (en zijn niet vrijwel alle eerste bevallingen zwaar?). Dan volgt de kraamtijd, ook weer heel herkenbaar allemaal, de pinnige kraamverzorgster, de kapotte tepels, de trekkende hechtingen, de liefdevol verzonnen naam die niet goed valt bij de omstanders (‘dan heb je zo’n lief meisje en dan noem je haar naar Boris Jeltsin?’), het besef dat je vagijn nooit meer hetzelfde zal zijn, en dan die kraamvisite (‘De verwachting: vertederd toekijken hoe het bezoek je baby vasthoudt. De werkelijkheid: een baby die net als iedereen binnenkomt haar kraakschone rompertje onderkakt.’)</p>
<p>Ja, hoe lief zo’n baby ook is, het prille moederschap is geen feest. Duh. Een vage ergernis maakte zich van me meester. Is het niet erg naïef voor een vrouw van in de dertig om je op borstvoeding te verheugen als een idylle, met bloemen in je haar? Had je je dat eerste jaar nou écht voorgesteld als een picknick met een stralende blote baby, wijn en druiven op een geruit dekentje? Er wordt toch al sinds de jaren zeventig van de vorige eeuw openlijk gepraat en ruimschoots gepubliceerd over de zwarte kant van het moederschap?</p>
<p>Maar afgezien daarvan: toch een leuk boek. Zeker voor jonge moeders, sprak deze ouwe rot grimmig.</p>]]></description>
      <guid>https://volkskrant.nl/cultuur-media/is-het-voor-een-vrouw-van-in-de-dertig-niet-erg-naief-om-je-op-borstvoeding-te-verheugen~b5b03d34/</guid>
      <pubDate>Fri, 17 Jun 2022 00:00:00 +00:00</pubDate>
    </item>
    <item>
      <title><![CDATA[Nou ja zeg! Zaten die oudjes nou twéé huizen bezet te houden?]]></title>
      <description><![CDATA[<p>Eind van de middag. Ik was de supermarkt binnengelopen voor een vergeten pak kattenvoer, en kijk, de kersen lagen in de bonus, helemaal uit Griekenland ingevlogen, bespottelijk, alsof er bij ons geen kersen groeien... ze zagen er wél lekker uit trouwens, stiekem even proeven, ja, heerlijk! Maar het klimaat...</p>
<p>Terwijl ik, al tobbend, de pit in mijn vuist uitspuugde kwamen er twee oude mensen gearmd aangelopen. De man was log, krom en schuifelig, een jaar of 85, en leek op blinde Bennie, die tientallen jaren op de Dam stond met zijn buikorgeltje. Blinde Bennie is alweer 5 jaar dood, maar deze man leefde nog, zij het op een laag pitje.</p>
<p>De vrouw aan zijn arm, bij wijze van contrast, was iets jonger, klein en pezig en liep kittig rechtop. Met haar kortgeknipte witte haar, drukke bewegingen en spitse gezichtje leek ze op een stokstaartje. ‘Ho!’ zei ze tegen de man. Ze hield stil bij het groenteschap en gaf een rukje aan zijn arm.</p>
<p>‘Zeg, heb je zin in een preitje?’, zei ze. ‘Of wil je liever een worteltje? Ik heb trouwens geen vlees vandaag. Jus heb ik wel. Goeie jus, van die rollade nog van zondag. Maar vlees heb ik dus niet, en dat hoeft ook niet want ik heb lekkere nieuwe aardappeltjes. Opperdoesjes. Bij Opperdoesjes heb je eigenlijk geen vlees nodig. Zeker niet als je goeie jus hebt.’</p>
<p>‘Ja...ja...’, zuchtte de man. Hij deed ook wel denken aan een sterk verouderde Marinus van der Lubbe, de ‘jongen met je wankel hoofd, aan de beul vooruit beloofd’ die in 1933 de Berlijnse Reichstag (waarschijnlijk niet) in de fik stak en vervolgens onthoofd werd.</p>
<p>‘Dus jij mag kiezen’, vervolgde het vrouwtje. ‘Ik vind zelf een worteltje lekkerder als je geen vlees hebt, maar als jij liever een preitje hebt vind ik het ook best. Zeg het maar.’ De man zei niks, maar tilde een bos wortelen uit de krat.</p>
<p>‘Goed, een worteltje dus’, zei de vrouw. ‘Dat is lekker, bij de Opperdoesjes. Nu moet ik alleen nog brood hebben. En jij moet ook brood hebben voor morgenochtend, want je hebt niks meer in huis. En je mag niet blijven slapen vannacht, want ik heb geen zin in twee nachten achter elkaar dat gesnurk van jou. Dus na het eten ga je gewoon naar je eigen huis en dan zien we morgen wel weer. Goed? ‘Ja...ja...’, zuchtte de man.</p>
<p>Nou ja zeg! Zaten die oudjes nou twéé huizen bezet te houden? En dat met die nijpende woningnood?</p>
<p>Dan had ik, verdomme, ook recht op die kersen.</p>]]></description>
      <guid>https://volkskrant.nl/mensen/nou-ja-zeg-zaten-die-oudjes-nou-twee-huizen-bezet-te-houden~be572559/</guid>
      <pubDate>Wed, 15 Jun 2022 00:00:00 +00:00</pubDate>
    </item>
    <item>
      <title><![CDATA[‘Alles oké, hoor’, zei ik. ‘Ik sta een gedicht van Harry Mulisch op te zoeken’]]></title>
      <description><![CDATA[<p>Ik had mijn fiets op het Leidseplein geparkeerd, keurig in zo’n daartoe bestemd vak, zijn wielen binnen de lijntjes, want anders komen de mannen van de gemeente hem wegslepen, helemaal naar het verre Sloterdijk.</p>
<p>Toen ik mijn fiets weer kwam ophalen lag hij scheef op straat, bedolven onder een stapel collega’s van divers allooi, zijn bagagedrager verkracht door een onbekend stuur, een vreemde trapper tussen zijn spaakjes. Driftig sleurde ik hem onder zijn belagers vandaan, waarbij ik mijn duim openhaalde.</p>
<p>Ik stapte op en fietste weg. Zat er nou %@$&* ook nog een slinger in het wiel? Afstappen maar weer. Nee, het viel mee. Kijk, daar had je het huis van wijlen Harry Mulisch. Je kunt er naar binnen als je wilt, om zijn fabuleuze collectie pijpen te bekijken, keurig opgehangen in een rekje. Aansteller. Wie leest ’m nog?</p>
<p>Ik dacht terug aan zo’n jaar of veertig geleden, toen hij nog gold als een van onze grootste schrijvers. Mijn lerares Nederlands liet ons een gedicht van hem lezen. Het begon als volgt: ‘dat komt gewoon doordat zijn vader eens./gewoon omdat zijn vader in zijn jeugd./doordat zijn vader in zijn jeugd gewoon./gewoon al in zijn jeugd zijn vader toen.’ Zo gaat het nog twee coupletten door.</p>
<p>‘Kijk, jongens, dat is nu ironie’, had mijn lerares gezegd. ‘Mulisch drijft hier de spot met het modieuze gepsychologiseer van de jaren zestig en zeventig.’ Ik moest lachen om dat gedicht. Hoe ging het ook weer verder? Ik pakte mijn telefoon om het op te zoeken, nog steeds staand voor Mulisch’ huis.</p>
<p>‘Mevrouw!’, hoorde ik. Ik keek op en zag twee meisjes van een jaar of 16 op één fiets. Het voorste meisje keek een beetje angstig. Het achterste meisje sprong van de bagagedrager en liep op me af. ‘Mevrouw’, zei ze. ‘Bent u oké?’</p>
<p>Ik lachte verbaasd. ‘Ja, hoor’, zei ik. ‘Ik sta een gedicht van Harry Mulisch op te zoeken.’ De twee meisjes wisselden een bevreemde blik uit. ‘Dus u heeft geen hulp nodig?’, vroeg het achterste meisje. Ze keek me nog steeds onderzoekend aan. ‘Wat is er dan?’, vroeg ik, inmiddels ongerust. ‘Nou’, zei ze aarzelend. ‘Er zit bloed op uw gezicht... daar, bij uw oog.’</p>
<p>Ze wees. Ik veegde. Het wás zo. ‘O, dat is van mijn duim’, zei ik. ‘Ik heb hem net gestoten. Maar wat lief van jullie, om te willen helpen!’ Ik likte mijn duim af. We lachten alle drie opgelucht. Dat was één hulpbehoevende minder, in een stad vol stakkers.</p>
<p>Het meisje sprong weer op de bagagedrager. ‘Harry Mulisch!’, riep ze. ‘Die is toch van</p>
<p>De passievrucht</p>
<p>?’</p>]]></description>
      <guid>https://volkskrant.nl/mensen/alles-oke-hoor-zei-ik-ik-sta-een-gedicht-van-harry-mulisch-op-te-zoeken~b41b8dea/</guid>
      <pubDate>Mon, 13 Jun 2022 00:00:00 +00:00</pubDate>
    </item>
    <item>
      <title><![CDATA[Je kunt een beer wel uit de gevangenis halen, maar de gevangenis niet uit de beer]]></title>
      <description><![CDATA[<p>In de krant las ik</p>
<p>een reportage over berentemster Maxy Niedermeyer en haar circusbeer Natascha</p>
<p>. Ze waren erg aan elkaar gehecht en traden decennialang samen op, tot er, in 2015, een verbod kwam op wilde dieren in het circus. In de hele EU werden circusdieren ‘bevrijd’, maar Maxy mocht haar beer houden, wegens Natascha’s hoge leeftijd en de ongewoon sterke band die ze hadden. Een heerlijk verhaal, met foto’s om bij te snikken.</p>
<p>Ik was inmiddels benieuwd hoe het al die ándere beren was vergaan, en las</p>
<p>Dansende beren</p>
<p>van de Poolse journalist Witold Szablowski, ondertitel:</p>
<p>Heimwee naar het communisme</p>
<p>. Szablowski doet een intrigerend verslag van beren die opgroeiden in Bulgaarse zigeunerfamilies, waar ze leerden dansen voor de kost. Dat leren ging niet altijd even zachtzinnig en die kost bestond vaak uit snoep, chocola en alcohol, opium voor het berenvolk, dat eenmaal verslaafd makkelijk met een borreltje of suikerklontje te temmen was.</p>
<p>Ik heb zulke dansende beren nog wel gezien, indertijd, in voormalige Oostbloklanden. Ik vond het vreselijk zielig, en ik was blijkbaar de enige niet. In 2007, toen Bulgarije bij de EU kwam, werd het houden van dansberen verboden. De beren werden onteigend van hun ‘familie’ en naar een soort herstellingsoord gebracht vlak bij de hoofdstad Sofia, een speciaal park voor gewezen dansberen.</p>
<p>Een dergelijk park heb ik ook gezien, in Kosovo. Daar wonen ‘restaurantberen’ die een nog naarder leven achter de rug hadden dan de dansberen, dag en nacht in een klein kooitje. Het was heerlijk om die arme dieren daar in vrijheid te zien rondlopen, zwemmen en in watermeloenen bijten.</p>
<p>Maar er waren wel beren bij die, zelfs voor een leek op berengebied, vreemd gedrag vertoonden. Sommige liepen in cirkeltjes, sommige maakten vreemde schommelbewegingen, andere sabbelden op elkaars oren. Geen twijfel mogelijk, dit waren getraumatiseerde beren die, zonder berenmoeder en berenbroertjes en -zusjes, nooit geleerd hadden hoe je een normale beer moet zijn.</p>
<p>Szablowski beschrijft het park in Sofia waar de bevrijde dansberen wonen. Hun pijnlijke neusringen zijn al jaren geleden verwijderd, ze krijgen daar het juiste voedsel, lichaamsbeweging, de mogelijkheid om zich af te zonderen voor een winterslaap, kortom, alles wat een vrije beer zich kan wensen. Maar wat doen die beren? Ze dansen. Ze dansen nog steeds.</p>
<p>‘Als ze een menselijk wezen zien gaan ze op hun achterpoten staan en beginnen ze heen en weer te wiegen. Alsof ze aan het bedelen zijn, zoals vroeger, om brood, snoep, een slokje bier, een aai, of om verlost te worden van pijn. Pijn die al jarenlang niemand ze gedaan heeft.’</p>
<p>Je kunt de beer wel uit de gevangenis halen, maar de gevangenis niet uit de beer. Tragisch is het. En dan die schrijnende interviews met die zigeunerfamilies, die hun beer zo smartelijk missen. De beer die zo gezellig met de kinderen speelde, er helemaal bij hoorde. ‘We gaven haar altijd de beste alcohol, het lekkerste snoep, alles wat we zelf ook aten.’</p>
<p>En dan de inwoners van Sofia, die steen en been klagen over de kosten van het berenpark. Die beren krijgen uitstekend voedsel en medische zorg (er worden zelfs Duitse tandartsen voor ze ingevlogen) en zelf kunnen ze dat niet betalen. Vroeger was alles beter, ja, dat communisme was eigenlijk helemaal zo slecht nog niet.</p>
<p>Zo zet Szablowski een mooie, rake metafoor neer. De beren weten niet wat ze met hun vrijheid aanmoeten, de van het communisme bevrijde volkeren weten het vaak ook niet.</p>
<p>Ik dacht aan Poetin, ja, dat lag wel voor de hand. Grappig ook, dat de beer een bekend symbool is voor Rusland. Toeval natuurlijk. Maar toch.</p>]]></description>
      <guid>https://volkskrant.nl/cultuur-media/je-kunt-een-beer-wel-uit-de-gevangenis-halen-maar-de-gevangenis-niet-uit-de-beer~b38b0d7e/</guid>
      <pubDate>Thu, 9 Jun 2022 00:00:00 +00:00</pubDate>
    </item>
    <item>
      <title><![CDATA[‘Haringpinda’s’, brieste de man. ‘Waar houdt het op?’]]></title>
      <description><![CDATA[<p>Bij een winkel in noten en zuidvruchten stond ik op mijn beurt te wachten. Voor me stond een echtpaar op leeftijd waarvan de vrouw een reeks omslachtige bestellingen deed, terwijl de man met een buik vol ingehouden ergernis toekeek.</p>
<p>De vrouw, een blozend propje met cyclaamroze gestifte lippen onder een hulpeloze oogopslag, vroeg om een ons dadels. ‘Een ons?’, zei het meisje achter de toonbank. ‘Dat zijn er maar een stuk of vier...’, maar de vrouw knikte en sprak: ‘Dat is genoeg, hoor. Ik eet er maar één per dag. En Bert houdt er niet van.’ Met een wat angstige blik op haar man: ‘Hè, Bert?’</p>
<p>‘Zeer zeker niet’, baste de man, zijn mond vertrokken alsof hij die smerige dadels al proefde. ‘En dan wou ik nog wat gedroogde abrikozen’, ging de vrouw voort. ‘Voor de kleinkinderen. Da’s beter dan snoep, hè? Een ons is wel erg weinig... Maar een half pond is weer wat veel, misschien. Twee ons? Of nee, doe anders maar iets tussen de anderhalf ons en de twee ons in. Zoiets ja. Nee, ietsje minder nog. Hoeveel zijn dat er? O, doe er dan nog maar twee bij, want...’</p>
<p>Terwijl ze voortleuterde keek de man verveeld de winkel rond. Zijn oog viel op een slordig met de hand beschreven kartonnetje. ‘Honingpinda’s’, stond erop. Hij stootte zijn vrouw aan, die inmiddels bij de gerookte amandelen was beland, en zei op hoge toon: ‘Wat zijn dát nou weer, haringpinda’s? Waarom moeten pinda’s naar haring smaken? Waar slaat dat op?’</p>
<p>Zijn vrouw tuurde kippig naar het bordje. ‘Er staat, geloof ik...’, begon ze aarzelend, maar de man onderbrak haar. ‘Haringpinda’s’, brieste hij. ‘Waar houdt het op? Eerst dat gesodemieter met die pepernoten. Pepernoten met chocola. Pepernoten met aardbeiensmaak. Pepernoten met truffelsmaak, God zal ons bewaren. Paaseitjes, hetzelfde gezeik. En nu dit. Pinda’s met haringsmaak!</p>
<p>Zijn vrouw legde haar hand op zijn schouder. ‘Maar Bert, ik geloof toch echt dat er ho...’, probeerde ze, maar de man schudde haar af. ‘En die kaas!’, brulde hij. ‘Sambalkaas. Mosterdkaas. Denken ze dat we achterlijk zijn? Als ik godverdomme mosterd op mijn kaas wil, smeer ik het er zelf wel op!’ Hij was rood aangelopen. De vrouw klopte hem zachtjes op zijn rug. Het meisje achter de toonbank keek verschrikt toe.</p>
<p>‘Als ik godverdomme haring wil vreten, ga ik wel naar de visboer’, tierde de man. ‘Of krijg ik daar dan een haring die naar pinda’s smaakt? Ja, zeker?’ En, met trillende vinger wijzend naar de pinda’s: ‘Heerlijk! Háring!’</p>
<p>Hij spuugde het woord uit, als een graat.</p>]]></description>
      <guid>https://volkskrant.nl/mensen/haringpinda-s-brieste-de-man-waar-houdt-het-op~b5d0717b/</guid>
      <pubDate>Wed, 8 Jun 2022 00:00:00 +00:00</pubDate>
    </item>
    <item>
      <title><![CDATA[Over het cadeau voor mijn 83-jarige vader was het even nadenken geweest]]></title>
      <description><![CDATA[<p>Mijn oude vader werd 83, een klein wonder, gezien zijn afkeer van verse groente, fruit of lichaamsbeweging en zijn imposante staat van dienst op het gebied van roken, zuipen, fatale vrouwen en tweedehandsgehakt.</p>
<p>83! Een mooie leeftijd, dus dat moest gevierd worden, in het afgelegen huis dat hij sloffend en neuriënd uitwoont tussen kamers vol ongerijmde bezittingen (wat moet een mens met zes oude stofzuigers?) en bergen speelgoed van zijn jongste zoontje, een kleuter nog.</p>
<p>Zijn bijdrage aan de feestdis bestond uit een nog rauwe rollade ‘die hij van iemand gekregen had, nee, hij wist niet meer precies wanneer’. Gelukkig hadden zijn dochters, met vooruitziende blik, allerlei lekkers meegebracht zodat hij al gauw tevreden tussen zijn dierbaren zat te slempen terwijl ik in de keuken de overvloedig aanwezige vliegen uit de pannen probeerde te houden.</p>
<p>Over het cadeau was het even nadenken geweest, want wat geef je iemand die al zes stofzuigers heeft? Toen we hem opbelden om het te vragen, bleek zijn telefoon kapot. Wij hoorden slechts iets als ‘hienierg giegge frrrt tit’. Die telefoon was , een jaar of tien geleden, in het genre ‘gratis bij drie pakken waspoeder’ geweest. Hij kon er alleen maar mee bellen, en dat nu dus ook niet meer. Wat lag er méér voor de hand dan een nieuwe telefoon voor hem te kopen? Een smartphone?</p>
<p>Ja, maar hij doet niet aan internet’, wierp de jongste dochter uit zijn eerste leg tegen. Klopt, bevestigde de dochter uit zijn tweede leg, maar hij had onlangs de wens geuit een telefoon met ‘fototoestel’ te bezitten, zodat hij het jongste zoontje uit zijn derde leg kon vastleggen als die iets schattigs deed (vaak).</p>
<p>Zijn grote zoon uit zijn tweede leg is handig met dat soort dingen. Hij schafte een smartphone aan en maakte het ding ‘bejaardenbestendig’, met grote, simpele pictogrammen. Na de taart was het zover. Hieperdepiep, hoera! Hier papa, mét fototoestel! ‘Kijk eens aan’, zei de oude verheugd. ‘Nu hoef ik zélf tenminste nooit meer op een foto te staan!’</p>
<p>We moesten hem wel even wegwijs maken. ‘Nou, maak maar een foto, papa! Niet zo hard drukken, alleen maar aanraken! Goed zo! En bel nu eens iemand op? Wat doe je nou? Wacht, nee, kijk, zó...’ Hij aaide me lachend over het hoofd, legde de telefoon opzij en schonk zich een zoveelste borrel in.</p>
<p>‘Weet je nu hoe je moet opbellen, papa?’, vroeg ik toen we uren later weggingen. ‘Heb je het onthouden?’ Hij tuurde lodderig naar de nieuwe telefoon en knikte vaag. Héél vaag.</p>
<p>Sindsdien heb ik niets meer van hem vernomen.</p>]]></description>
      <guid>https://volkskrant.nl/mensen/over-het-cadeau-voor-mijn-83-jarige-vader-was-het-even-nadenken-geweest~bd4306a5/</guid>
      <pubDate>Mon, 6 Jun 2022 00:00:00 +00:00</pubDate>
    </item>
    <item>
      <title><![CDATA[Stel dat het wáár is dat groente pijn kan voelen. Dan blijft er wel heel weinig te eten over]]></title>
      <description><![CDATA[<p>De culinaire wereld is aan het veranderen,</p>
<p>las ik in de krant</p>
<p>. Er komen steeds meer (semi)veganistische restaurants bij waar het eten zó lekker is dat Michelin er sterren voor uitdeelt. Koken zonder vlees of vis is een uitdaging, verklaarde chef-kok Emile van der Staak (De Nieuwe Winkel, twee sterren): ‘Als jij een biefstukje bakt heb je binnen vijf minuten een geweldig resultaat. Maar om met planten diezelfde gelaagde smaak te krijgen moet je veel meer je best doen.’</p>
<p>Een verfrissend eerlijke opmerking, voor een veganist (misschien eet hij buiten de diensturen wél vlees?). Ik moest meteen denken aan het beroemde verhaal ‘Pig’ (1960) van Roald Dahl. Het weesjongetje Lexington is pas twaalf dagen oud als zijn oude, excentrieke tante Glosspan zich over hem ontfermt en hem meeneemt naar het onbedorven platteland. Zij onderwijst hem thuis en leert hem koken. Vegetarisch, want zij vindt het eten van vlees ‘niet alleen ongezond en walgelijk, maar ook verschrikkelijk wreed’. (Dit was, begin jaren zestig, een buitenissig standpunt.)</p>
<p>Lexington groeit op tot een fantastische kok en fijnproever. Op zijn 17de sterft zijn tante en hij vertrekt naar de grote stad New York, waar hij in een sjofele cafetaria de dagschotel bestelt. Hij krijgt een bord kool met een ‘grijswitte plak van iets warms’ erop, dat het heerlijkste eten blijkt dat hij ooit geproefd heeft. Het is vlees.</p>
<p>‘Maar, maar… dat is onmogelijk’, stamelde de jongen. ‘Tante Glosspan, die meer van eten afwist dan wie dan ook op de hele wereld, zei dat vlees zonder uitzondering walgelijk, weerzinwekkend, gruwelijk, smerig en afstotelijk was. En toch is dit wat hier op mijn bord ligt zonder twijfel het allerlekkerste dat ik ooit gegeten heb.’</p>
<p>Klopt. Wat er verder ook aan te merken valt op het eten van vlees (en dat is heel wat): vlees is lekker. Groente ook, hoor. Ik moest aan een ander verhaal van Dahl denken, ‘The sound machine’. Klausner, het type van een tikje gestoorde uitvinder, slaagt erin een machine te bouwen die voor mensen onhoorbare geluiden kan opvangen en ‘vertalen’ voor het menselijk oor. Hij probeert de machine uit in zijn tuin. Zijn buurvrouw staat rozen van een struik te knippen en bij elke doorgesneden steel hoort Klausner een ijselijke gil.</p>
<p>Ook een madeliefje dat hij plukt, blijkt te gillen, en de schrik slaat hem om het hart. ‘Hij dacht aan tarweveld, een veld vol tarwestengels, rechtop, geel en levend, waar de maaimachine doorheen gaat, 500 stengels per seconde, elke seconde… o mijn God, hoe zou dát klinken? (…) Ik zou nooit meer brood kunnen eten.’</p>
<p>Appels wél, peinst hij, want die vallen vanzelf als ze rijp zijn, dus zolang je ze niet van de boom rukt, is het prima. ‘Maar groente niet. Geen aardappels bijvoorbeeld. Een aardappel zou zeker krijsen, een worteltje ook, en een ui, en een kool…’</p>
<p>Simon Carmiggelt beschreef eens, in de jaren zestig, een man die ‘het vegetarisme verafschuwde en vol walging schreef over ‘het vergieten van het groene bloed van onze zwijgende medeschepselen’. Hij besloot alleen op zout te leven. Totdat hij een brochure las: ‘Waarom moet zout lijden?’ Toen gaf hij het eten op, consequent tot in de dood.’</p>
<p>Kolder, natuurlijk. Maar het idee dat groente een ziel heeft en pijn kan voelen is zo absurd nog niet. Ook van vissen hebben we tot in de 21ste eeuw gedacht dat ze geen pijn konden voelen, en dat bleek</p>
<p>wishful thinking</p>
<p>.</p>
<p>Stel dat het wáár is, van die groente, dan blijft er wel heel weinig te eten over, voor mensen met een geweten. Die gillende tarwestengels …</p>
<p>Maar ik trek de grens bij zout.</p>]]></description>
      <guid>https://volkskrant.nl/cultuur-media/stel-dat-het-waar-is-dat-groente-pijn-kan-voelen-dan-blijft-er-wel-heel-weinig-te-eten-over~b0ea2044/</guid>
      <pubDate>Fri, 3 Jun 2022 00:00:00 +00:00</pubDate>
    </item>
    <item>
      <title><![CDATA[Ramkraken, steekpartijen, gijzelingen op klaarlichte dag, het SkateCafé en Disco Dolly. Wat wil je nog meer, als jongmens?]]></title>
      <description><![CDATA[<p>Mijn kinderen zijn op vakantie en ik had een stukje geschreven over hoe ik onwennig door het lege huis drentelde. Dat kwam me op een stroom van mailtjes te staan, vol steunbetuigingen, geweeklaag van medeslachtoffers en goede raad omtrent de omgang met het ‘lege nest’.</p>
<p>Wat nou, leeg nest? dacht ik. Ze komen weer terug hoor! Ze kunnen tóch nergens een kamer vinden. Waarom zouden ze ook? We zitten tenslotte niet in Luttelgeest of Vroomshoop, maar in Sodom aan de Amstel, tussen de psychotische zwervers, ramkraken, steekpartijen, gijzelingen op klaarlichte dag, het SkateCafé, Disco Dolly en Rotishop Gieta. Wat wil je nog meer, als jongmens?</p>
<p>En dan: ik ben helemaal geen lastige moeder. Ik zoek hun jaszakken niet na op sporen van narcotica of ontucht. Ik heb nooit klaargezeten na school met thee en koekjes om me met zaken te bemoeien die me niks aangaan. Ik heb méér te doen dan zo’n door Sander Schimmelpenninck ad nauseam gehekeld ‘deeltijdprinsesje’ met een parttime baantje als bibliotheekjuf/natuurvoedingsadviseuse/ Poezenbootvrijwilligster, of een internetboetiekje in zelfgesmede sieraden waarin, bijvoorbeeld, een parel van gestolde moedermelk verwerkt is.</p>
<p>Vol verbazing en medelijden las ik de lezersmailtjes. Er was een moeder bij die de kamer van haar vertrokken zoon volledig onaangeroerd had gelaten, als een plaats delict voor de recherche, en elke dag even weemoedig aan zijn achtergelaten kleren kwam snuiven. Zou het met mij ook zo aflopen? Zo ben ik helemaal niet! Maar nu ze tóch weg waren kon ik best even in hun kamers kijken.</p>
<p>Bij de jongste hing tussen de puinhopen nog steeds een vage kebab-lucht. Naast zijn bed vijf lege neussprays, een mooie herinnering aan de diverse doorstane corona’s (coronae?). Het elektrische haardje, waar hij als kind zo schattig blij mee was. Op de muur nog het Sherlock-behang van zijn grote zus, wier kamer dit ooit was. Alláng gevlogen (waar blijft dat kleinkind?!).</p>
<p>Dan de zolder, van zijn grote broer. De wastafel oogde alsof er crystal meth in gekookt was, maar verder zag alles er normaal uit, dat wil zeggen, als de grotten van Han, maar dan met een dartboard. En daar stond een zak ongezouten pinda’s (pindae?). Ach ja, voor de kraaien. Met eindeloos geduld voert hij de kraaien op het dak, in vlammende hoop dat er ooit één op zijn schouder komt zitten. Ik zag hem voor me, die pinda’s in zijn grote hand, de vogels lokkend. Zijn zware stem, ‘Kom maar!’, gedempt, om ze niet af schrikken.</p>
<p>Ik slikte moeizaam. Ik zal mijn dochter zeggen dat ze voortmaakt, met dat kleinkind.</p>]]></description>
      <guid>https://volkskrant.nl/mensen/ramkraken-steekpartijen-gijzelingen-op-klaarlichte-dag-het-skatecafe-en-disco-dolly-wat-wil-je-nog-meer-als-jongmens~bae04466/</guid>
      <pubDate>Wed, 1 Jun 2022 00:00:00 +00:00</pubDate>
    </item>
    <item>
      <title><![CDATA[‘Doen wat je wilt’ is nogal een abstract begrip na een kwarteeuw moederschap]]></title>
      <description><![CDATA[<p>Zorgvuldig had de jongste zijn propvolle koffer vergrendeld met een cijferslot waarvan niemand de code kende, dus het afscheid verliep wat paniekerig; maar toen waren ze dan ook allebei weg, mijn jongens, op vakantie. ‘Ziezo!’, riep huisgenoot P. handenwrijvend in de lege keuken. ‘Nu kunnen we doen wat we willen!’</p>
<p>‘Doen wat je wilt’ wordt nogal een abstract begrip na een kwarteeuw moederschap, bedacht ik terwijl P. hoopvol zijn armen om me heen sloeg. Wat deed ik als kind als ik alleen thuis was? De koektrommel leegvreten. Wat later kwam daar blowen bij, en eindeloos lebberen aan mijn vriendje, met Talking Heads op de Pick-up. Koekjes eten en blowen mág ik gewoon van mijn kinderen, daar zijn ze ruimdenkend in, al trekken ze de grens bij Talking Heads en gelebber: als hun ouders een schouderklopje uitwisselen beginnen ze al ‘Get a room!’ te scanderen.</p>
<p>Maar lebberen zat er niet in, want ik had een koortslip, en om koekjes geef ik inmiddels net zo weinig als om drugs. Trouwens, in het wietdoosje op de piano lagen alleen nog vloeitjes. Ik zag mezelf al in die coffeeshop: ‘Dag meneer de dealer, heeft u ook iets waar je niet zo stoned van wordt?’ Neu. Boodschappen doen, dan maar.</p>
<p>‘Is dat alles?’, schrok de bakker van mijn lullige halfje Allinson. Gewoonlijk haal ik daar een tas vol krentenbollen en ander lekkers, maar ja, dat verdwijnt allemaal in die jongens en die waren er dus niet. De slager, die steevast juichend zijn bijl in een halve koe zet zodra ik binnen kom, fietste ik met afgewend gezicht voorbij. Nu konden we eindelijk eens lekker bonen eten. Mijn jongens houden niet van bonen.</p>
<p>‘Er wás nog brood hoor’, zei P. toen ik thuis de boodschappen uitpakte. ‘Wat heb je daar? Bonen? Goed zo! Bonen zijn heel klimaatneutraal! Kom, dan gaan we gezellig naar de tentoonstelling over de Indonesische onafhankelijkheid. Bij de ergste executies zet je gewoon je bril even af.’</p>
<p>Afgezien van de Revolusi verliep de dag akelig rustig. Er belden geen adolescenten aan om hun vergeten brommerhelm/oplader/lachgastank op te halen, niemand keek naar</p>
<p>South Park</p>
<p>, er lagen geen scheenbeschermers in de fruitschaal, er werd niets of niemand gefrituurd, en er kwamen geen vriendinnetjes mij TikTok uitleggen met, hè ja, een glaasje rosé erbij.</p>
<p>De avond viel. Ik kookte een heel klein pannetje eten. Perplex keken de katten naar de inhoud. ‘Ik houd eigenlijk niet van bonen’, zei P. na één hap. En, zijn bord wegschuivend: ‘Kom, dan gaan we gezellig</p>
<p>Der Untergang</p>
<p>kijken’.</p>]]></description>
      <guid>https://volkskrant.nl/mensen/doen-wat-je-wilt-is-nogal-een-abstract-begrip-na-een-kwarteeuw-moederschap~b5cbfecc/</guid>
      <pubDate>Mon, 30 May 2022 00:00:00 +00:00</pubDate>
    </item>
    <item>
      <title><![CDATA[Het moppenboek van de zoete zusjes mijdt alles wat in de verste verte kwetsend zou kunnen zijn]]></title>
      <description><![CDATA[<p>Ik bekeek de bestseller-top-60, waar zich de gebruikelijke werkjes hadden opgesteld: zelfhulp, thrillers, vinkjes en Roxane van Iperen. Maar op 10 trof ik</p>
<p>De zoete zusjes – Moppenboek</p>
<p>, door Hanneke de Zoete, ex-schooljuf, moeder van twee ‘zoete zusjes’, trotse bezitster van de konijnen Storm en Fluffy , wereldberoemd in Nederland door haar youtubekanaal en auteur van een heleboel succesvolle spin-offboekjes over diezelfde zoete zusjes.</p>
<p>Onder andere dit moppenboek, dus, doelgroep 4 tot 8 jaar. Nieuwsgierig sloeg ik het open. Kinderen hebben een notoir melig gevoel voor humor. Ik kan me herinneren hoe de mijne elkaar gierend van de lach eindeloos moppen vertelden van het kaliber ‘Pudding en Gisteren’, ‘een dophertje’ en ‘twee tieten in een envelop’.</p>
<p>Er is sindsdien weinig veranderd, zag ik met lede ogen. ‘Waarom steekt een hond schuin de straat over?’ ‘Om aan de overkant te komen.’ ‘Wat is groen en glijdt van een berg?’ ‘Een skiwi.’ ‘Waarom gooit een oen zijn horloge uit het raam?’ ‘Hij wil de tijd zien vliegen.’</p>
<p>Die ‘oen’ zette me trouwens wel aan het denken. In mijn jeugd had je geen oenenmoppen, maar Belgenmoppen. ‘Wat erg dat je bent verkracht! Maar hoe weet je zo zeker dat het een Belg was?’ ‘Nou, ik moest hem erbij helpen.’ Belgenmoppen kunnen natuurlijk niet meer en moppen over verkrachting ook niet, dus zelfs als je de Belg hier door een oen vervangt blijft het een foute mop. Het moet nog best lastig zijn om tegenwoordig een moppenboek samen te stellen, want moppen, zowel de vervelende als de grappige, zijn nu eenmaal vaak kwetsend.</p>
<p>Hoe komt dat eigenlijk? Ik wilde te rade gaan bij Freud, die stellig iets zou beweren over een uitlaatklep van het onbewuste,</p>
<p>Jenseits des Lustprinzips</p>
<p>of zo. Ik heb zijn verzameld werk staan, in zestien kloeke delen, maar juist het boek waar ik naar op zoek was,</p>
<p>Der Witz und seine Beziehung zum Unbewußten</p>
<p>bleek uit de kast verdwenen. Dat was vreemd, maar ook wel fijn, want nu hoefde ik me niet door dat opgefokte gezwatel heen te worstelen.</p>
<p>De Zoete mijdt in elk geval zorgvuldig alles wat ook maar in de verste verte kwetsend zou kunnen zijn. Zelfs in een mop over een dood konijn valt het woord ‘dood’ niet, er wordt (ongetwijfeld Storm en Fluffy indachtig) gemeld dat het konijn ‘niet meer leeft’.</p>
<p>Alleen voor de échte zeloten is het misschien nog niet braaf genoeg. ‘Hoe noem je het eiland met allemaal gekke criminelen?’ ‘De Malledieven.’ Fout! Woorden als ‘gek’ en ‘mal’ vallen volgens de nieuwe fatsoensnormen onder ‘validisme’ omdat ze de spot drijven met ‘mensen met een beperking’.</p>
<p>Ook deze lijkt me, in het kader van de genderdiscussie, op het randje: ‘Er liggen een babyjongetje en een babymeisje in een bedje. Zegt het jongetje tegen het meisje: ‘Ik ben een jongetje.’ Zegt het meisje: ‘Hoe weet je dat?’ Zegt het jongetje: ‘Dat zal ik dadelijk wel laten zien, wanneer de moeders weg zijn.’ Even later zijn de moeders weg en zegt het meisje: ‘Nou, laat zien dan!’ Het jongetje trekt de dekens omhoog en zegt: ‘Kijk, ik heb blauwe sokjes.’</p>
<p>Ik lachte. Hij deed me denken aan een extreem foute mop die dus zeer zeker niet in dit zoete boekje staat: ‘Jan vertelt een mop aan Piet. ‘Wat moet je doen als iemand een epileptische aanval krijgt in bad? De vuile was erbij gooien.’ ‘Nou, dat vind ik helemaal niet leuk’, zegt Piet. ‘Ik heb een broer verloren aan een epileptische aanval in bad…’ ‘O shit, sorry, wat erg!’, roept Jan. ‘Verdronken?’ Nee, antwoordt Piet. ‘Gestikt in een sok.’</p>]]></description>
      <guid>https://volkskrant.nl/cultuur-media/het-moppenboek-van-de-zoete-zusjes-mijdt-alles-wat-in-de-verste-verte-kwetsend-zou-kunnen-zijn~b639f715/</guid>
      <pubDate>Thu, 26 May 2022 00:00:00 +00:00</pubDate>
    </item>
  </channel>
</rss>
