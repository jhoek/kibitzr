<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[‘O, leuk! Wat voor kamer?’, riep ik zo enthousiast mogelijk tegen mijn jongste zoon]]></title>
      <description><![CDATA[<p>‘Ik heb misschien een kamer gevonden’, zei mijn zoon. Hij is mijn jongste: zijn broer en zus hebben hun hielen al gelicht, al komen ze vaak nog thuis ‘eten en slepen’. Die uitdrukking komt van mijn oma (zij had zeven kinderen). Met  ‘slepen’ bedoelde ze het wegsluizen van spullen uit het ouderlijk huis: handdoeken, een pureestamper, vaders beste winterjas, een tupperwaredoosje met gehaktballen uit de vriezer (die waren eigenlijk voor opa, maar opa is dood). ‘O, leuk! Wat voor kamer?’, riep ik zo enthousiast mogelijk tegen mijn kuiken. Opgewonden deed hij de locatie (wáár is dat?!) en de prijs (wááát?!) uit de doeken, waarna hij vertrok om het te gaan vieren en ik naar bed ging, want het was al laat. In bed lag ik naast  slapende huisgenoot P. en dacht aan Elsschot. ‘Als vader slaapt gelijk een rustig beest,/ en in zijn droom zalig herkauwt en lacht,/ dan ligt gij wakker, starend in de nacht,/ en roept uw zoons en dochters voor de geest.’ Ik moet het sonnet ‘Moeder’ voor het eerst gelezen hebben toen ik 14 was, op school. De juf zei erbij dat het erg mooi was, en ze zei er ook iets bij over ‘vijfvoetige jamben’ en ‘anapesten’, maar op de vraag, van brave Maartje B., ‘of we dat ook moesten weten voor het proefwerk’ schudde ze toch aarzelend ‘nee’, want we leefden ten slotte al helemaal in de jaren zeventig, dus met al die flauwekul hoefde je kinderen niet meer te treiteren. Ach ja, kinderen: ‘Ze zijn gevloôn als gieren voor ’t tempeest,/ met stukken van het oude nest bevracht,/ waarin gij dubbend op hun terugkeer wacht,/ maar op de klok het woord des tijds niet leest.’ Daar ligt ze dan, die oude moeder,  het enige menselijke wezen tussen al die beesten. Haar man is een beest, haar kinderen zijn beesten, gieren die vluchten voor de storm, met medeneming van hun aas: de stukken van het oude nest (eten en slepen!). ‘En nee, ze komen niet meer terug, getuige het  ‘woord des tijds’ op die klok, snappen jullie wel, jongens? Zeg, zit jij nou alwéér onder de les een stripboek te lezen? Ga d’r maar uit. Nu!’ Dat hele sonnet deed mij niets, want ik was, zoals gezegd, 14. ‘Laat niet uw dagen slinken in verdriet;/ geen macht die tanden aan uw mond verstrekt,/ of ooit weer zog in uwe borsten wekt.’ ‘Jongens, wie weet er wat ‘zog’ is? (…) Ja, ga jij er óók maar uit. En jíj ook.’ ‘Er is niets aan te doen zoals gij ziet./ Drink dus een borrel bij een passend lied,/ daar schele Piet reeds met uw tenen trekt.’ Uit. ‘Die schele Piet, jongens, wie denken jullie dat dat is? Goed zo: de dood. En die ‘borrel bij een passend lied’: dat staat dus voor berusting. Snappen jullie wel?’ Nee, dacht ik, 35 jaar later, starend in de nacht. Dat is niet waar, van die berusting. Met die borrel bedoelde Elsschot geen beschaafd glaasje, maar een woeste zuippartij. En dat ‘passend lied’ moet een hees gebrulde smartlap zijn geweest. ‘Rage, rage against the dying of the light’, en zo. Wat die ‘schele Piet’ betreft: Is dat een vaste uitdrukking? Wij hebben ‘magere Hein’, de Vlamingen ‘schele Piet’? Onder de dekens, om het rustige beest naast me niet te wekken, googelde ik me een ongeluk, maar niks hoor. Die schele Piet was een verzinsel van Elsschot. Maar waarom is hij scheel? Een geraamte heeft immers geen ogen? Nog lang lag ik wakker, denkend aan de dood, aan vijfvoetige jamben en aan mijn jongste zoon, die ‘misschien een kamer heeft gevonden’. Ik klamp me dan maar vast aan dat ‘misschien’.</p>]]></description>
      <guid>https://www.volkskrant.nl/boeken/o-leuk-wat-voor-kamer-riep-ik-zo-enthousiast-mogelijk-tegen-mijn-jongste-zoon~b3ec4827/</guid>
      <pubDate>Fri, 4 Oct 2024 00:00:00 +0200</pubDate>
    </item>
    <item>
      <title><![CDATA[De mevrouw met de diamanten broche, de zenuwarts, de drankvrije chauffeur: ze moeten de beuk allemaal gezien hebben]]></title>
      <description><![CDATA[<p>Ons huis zakt scheef. Daar kan het huis niets aan doen, want het stamt uit 1894.  Wie zouden hier allemaal gewoond hebben? vroeg ik me af, waarna ik mijn adres intikte in Delpher, dat verrukkelijke archief van Nederlandse kranten door de eeuwen heen. Ik kwam heel wat te weten over ons huis. Zo woonde er in 1916 een dame die haar broche verloor op straat, een ‘gouden broche met diamanten, tegen belooning terug te bezorgen’. Daarna heeft er een ‘zenuwarts’ gewoond, die in 1931 een ‘net meisje voor dag en nacht, met huiselijk verkeer’ zocht . In 1933 werd er ‘uiterst billijk’ een ‘zit-slaapkamer’ verhuurd, geschikt voor een ‘beschaafde alleenstaande dame, telefoon aanwezig’ . In 1936 zocht men er een ‘betrouwbaar chauffeur, beslist drankvrij’.  In 1940 zat er ‘een Vereeniging voor Verstrekking van Kleeding en Voeding aan schoolgaande kinderen’.  In hetzelfde jaar stierf er ‘na langdurig lijden mijn geliefde Behuwdbroeder Herman Hendrik van A.’ In juli 1945 plaatste, op dit adres, mevrouw Van V.-K. een advertentie die mij, drie generaties later, kippenvel bezorgde:  ‘Wie kan inlichtingen geven omtrent de Heer van V., advocaat en procureur te Amsterdam, oud 38 jaar, die op 28-9-1944 van Theresienstadt met het eerste transport naar Auschwitz vertrokken is en van daaruit waarschijnlijk naar Buchenwald  is vervoerd.’ Het leven ging door: in 1946 werd hier (misschien wel in mijn slaapkamer!) een dochtertje geboren bij de heer en mevrouw B. In 1947  ging mevrouw B. op zoek naar een ‘flink, zelfstandig meisje, goed kunnende koken’, terwijl haar man op hetzelfde adres kantoor hield als curator van het kantongerecht. Wazig keek ik uit mijn raam, naar de gigantische bruine beuk in de binnentuin van het huizenblok. Die boom is  even oud als ons huis. Ze moeten hem allemaal gezien hebben: de mevrouw met de diamanten broche. De zenuwarts. De beschaafde, alleenstaande dame. De betrouwbare, beslist drankvrije chauffeur. De langdurig lijdende Behuwdbroeder. Meneer en mevrouw B en hun ‘flink, zelfstandig meisje.’ De vrouw van meneer van V, wachtend tot haar man, 38 jaar oud, terug zou keren uit Auschwitz. Ze zijn allemaal dood, maar het huis staat er nog. Geen wonder dat het scheefzakt, zo volgeladen met herinneringen. Best leuk voor de poezen, trouwens, dat een pingpongballetje zomaar vanzelf door de kamer rolt, maar jammer dat de ramen niet meer goed dicht kunnen. We zullen er toch iets aan moeten doen. Iets  lawaaiigs, dat veel geld kost. In 1974, zag ik op Delpher, stond het complete pand te koop voor 280.000 gulden. Zo’n 140.000 euro. Dat is tegenwoordig nét genoeg voor een nieuwe fundering.</p>]]></description>
      <guid>https://www.volkskrant.nl/columns-van-de-dag/de-mevrouw-met-de-diamanten-broche-de-zenuwarts-de-drankvrije-chauffeur-ze-moeten-de-beuk-allemaal-gezien-hebben~be5b8baa/</guid>
      <pubDate>Wed, 2 Oct 2024 00:00:00 +0200</pubDate>
    </item>
    <item>
      <title><![CDATA[Even later rangschikte ik zes melkchocoladeletters in het sinterklaasschap tot het woordje ‘HUFTER’]]></title>
      <description><![CDATA[<p>In de Ferdinand Bolstraat wilde ik juist de Hema binnenlopen voor een deugdzaam doosje punaises toen er een scooter met hoge snelheid frontaal op me af kwam rijden, midden op de stoep. Ik kon nog net opzij springen. Amsterdam wordt steeds hufteriger, had ik net in stadskrant Het Parool gelezen: 92 procent van de Amsterdammers ‘ervaart wel eens hufterigheid’ (de overige 8 procent blijft blijkbaar angstvallig binnen, met de gordijnen dicht). Ik wierp de bestuurder de vuilste blik toe die ik voorradig had. Hij remde en stapte van zijn proletenvoertuig. (Mijn eigen zoons hebben ook scooters, dus ik mag dat zeggen.) ‘Wat moet je nou, hè, wat moet je nou?’, schreeuwde hij . Het was een pafferige jongen van eind 20, met zo’n ingewikkeld vormgegeven snor-baardconstructie waarvan hij waarschijnlijk – ten onrechte – gehoopt had dat die zijn bolle kop optisch zou verstrakken. (Ik heb zelf ook een bolle kop, dus ik mag dat zeggen.) Hij had een vrouw bij zich, zo’n zelfbruinende blondine die verveeld keek, zo van ‘daar gáán we weer.’ ‘Je moet niet op de stoep rijden, man’, riep ik. ‘Wat boeit jou dat, kutwijf!?’, riep hij met overslaande stem terug. (Dat ‘kutwijf’ was nog een meevaller, meestal kun je ‘kankerhoer’ krijgen.) Hij fluimde op de stoep. Ik vraag me altijd af waar die jongens altijd die enorme fluimen vandaan halen. Sparen ze die op in hun mond, om ze in voorkomende gevallen paraat te hebben? ‘Eikel’, liet ik me ontvallen. Dat was dom, want nu stapte hij dreigend op me af. ‘Niet doen, Dennis’, sprak de blondine lijzig. ‘Je gaat toch geen oude wijven slaan?’ De man hield zijn pas in en bekeek mijn  gestalte, zijn gezicht vertrokken van haat. ‘Die is niet écht oud’, concludeerde hij. ‘50 of zo’. Nu was dat laatste een meevaller, want ik word, deo volente, volgende week 59. Een triomfantelijk glimlachje kon ik daarom niet onderdrukken. Maar ook dat was dom, want nu laaide zijn woede weer op. ‘Sta je me nou godverdomme uit te lachen?!, schreeuwde hij, waarna hij opnieuw dreigend op me af kwam. ‘Laat nou, Dennis, kom nou mee’, dreinde de vrouw. De man wierp me een giftige blik toe, maar zag toch af van slaan. Wél fluimde hij nogmaals overvloedig voor mijn voeten, waarna het tweetal de scooter besteeg en wegreed. Even later rangschikte ik, binnen bij de Hema, zes melkchocoladeletters in het sinterklaasschap tot het woordje ‘HUFTER’. Nee, dat was niet netjes. Maar ja, ook ík ben een hufter, net als alle andere Amsterdammers. (En ja, ik wilde eigenlijk ‘EIKEL’ schrijven, maar de ‘K’ was op.) Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/even-later-rangschikte-ik-zes-melkchocoladeletters-in-het-sinterklaasschap-tot-het-woordje-hufter~b9719976/</guid>
      <pubDate>Mon, 30 Sep 2024 00:00:00 +0200</pubDate>
    </item>
    <item>
      <title><![CDATA[‘Ach, wat zag die jongen eruit’, zei de man. ‘Hij had geen neus meer. Je kon zo naar binnen kijken. Maar hij was blij dat hij leefde’]]></title>
      <description><![CDATA[<p>Met een dubbele boterham in mijn hand was ik rond lunchtijd het park ingelopen, tussen twee buien door. Bij de vijver trof ik een troepje brandweermannen, bezig met allerlei sportieve activiteiten. Ik bleef staan kijken, en ook naast me hield een wandelaar stil, een oude, gelooide  man. ‘Ja, je moet fit zijn, in dit vak’, zei de oude. ‘Ik zat zelf ook bij de brandweer. Vroeger dan, want ik ben nou 82.  Zwaar, maar dankbaar werk. Niet dat je nou elke dag levens redde, hoor. Vaak was ’t een kwestie van nathouden. Al kon ’t soms hard gaan. Een vlam in de frituurpan, en dat zo’n huisvrouwtje er dan een kan water op gooit...’ Hij keek me streng aan, en zei: ‘Nooit doen hè, water op een vetbrand!’ Braaf schudde ik van nee.  ‘Een kat uit een boom halen hoorde er ook bij’, vervolgde de man. ‘Link hoor. Zo’n beest is doodsbang, en zet zó zijn klauwen in je gezicht.’ Hij wees op zijn verweerde ooglid, waar een rafelig litteken over liep. ‘Nou ja, ’t hoort erbij’, besloot hij. ‘Weet zo’n beest veel?’ Ik nam een hapje van mijn boterham. ‘Maar wat ik zeg hè’, hernam de man. ‘Niet dat ik nou dagelijks levens redde. Maar ’t kwam toch wel voor. En soms was zo’n persoon er beroerd aan toe. Iemand die ernstig verbrand is, kun je haast niet optillen. De huid laat los. Die glibbert zo uit je handen.’ Ik slikte het brood moeizaam door. Er zat gelukkig geen filet americain op, of zo, maar ik zag toch af van een volgende hap. De man lachte. ‘Eet smakelijk’, zei hij. ‘Maar nou ja, ik had dus zo’n zwaar verbrande jongen gered. Ik weet het nóg. Uit een bovenhuis in de Tweede Jan Steen. Een jaar of 18 was hij. Ik dacht, die haalt het niet. Maar hij kwam er, wonder boven wonder, toch bovenop. En toen kwam hij me bedanken.’ De oude glimlachte wrang. ‘Ach, ach, wat zag die jongen eruit’, zei hij. ‘Hij had geen neus meer. Je kon zo naar binnen kijken. Maar hij was blij dat hij leefde. We hebben altijd contact gehouden. Hij máákte er wat van. Hij vond rustig, zittend werk. En hij kreeg een vrouw, die jongen, met zijn verminkte kop. Geen bloedmooie vrouw, hoor; korte beentjes en plat als een dubbeltje. Maar toch: een lief mens, met een fris gezicht.’ Hij glimlachte weer. ‘Die jongen heeft drie kerngezonde kinderen met d’r gekregen. Zijn oudste heeft het zelfs tot advocaat geschopt. Dus wat ik maar zeggen wou: ’t is zwaar werk, bij de brandweer. Maar dankbaar.’</p>]]></description>
      <guid>https://www.volkskrant.nl/columns-van-de-dag/ach-wat-zag-die-jongen-eruit-zei-de-man-hij-had-geen-neus-meer-je-kon-zo-naar-binnen-kijken-maar-hij-was-blij-dat-hij-leefde~b2116b6b/</guid>
      <pubDate>Wed, 25 Sep 2024 00:00:00 +0200</pubDate>
    </item>
    <item>
      <title><![CDATA[‘Hoor je dit écht niet?’ riep hij verbaasd. ‘Jezus, mama, dit is een teringharde pieptoon!’]]></title>
      <description><![CDATA[<p>Huisgenoot P. vond altijd al dat ik ‘zo mompelig praatte’. Dat klopt, want ik stam uit een eeuwenoud geslacht van mompelaars.  Maar allengs begon P. iederéén van mompelen te betichten. Zijn collega’s. Nieuwslezers. De eerste-maandag-van-de-maand-sirene. De geraadpleegde oorarts mompelde iets over ‘forse gehoorschade’. Had P. soms in een heavymetalband gespeeld? Nee, P. had gewoon pech gehad. Hij kreeg apparaatjes achter zijn oren, toevallig precies in de kleur van zijn haar (metallic grijs).  Sindsdien hoort hij een stuk beter. Maar lang niet zo goed als ik, o nee. Ik hoor álles. Ik hoor mensen aan de overkant van een drukke straat dingen zeggen als: ‘Die slaat nog geen deuk in een pakkie boter, met z’n glas-in-lood-porum’, ik hoor wat de vleermuisjes fluisteren in de schemer (‘Geef die mug eens door, Henk’) en ik hoor wat mijn jongste zoon (de enige die nog thuis woont) allemaal te smiespelen heeft, met zijn vrienden, in zijn kamer, met de deur dicht; fascinerende informatie, die ik helaas niet kan delen. Ik ben altijd trots geweest op mijn goede gehoor, misschien omdat ik verder niets bijzonders kan (al is het me laatst gelukt om met mijn tong een knoop te leggen in het steeltje van een kers, maar dat was een toevalstreffer, want het bleef bij één keer). ‘Wat zeg je?’, vroeg ik van de week aan mijn zoon, want hij mompelt de laatste tijd zo. ‘Jezus, mama, je bent echt teringdoof’, antwoordde hij. Hij greep zijn telefoon, klikte ergens op en keek mij vol verwachting aan. ‘Wat is er?’, vroeg ik. ‘Hoor je dit niet?’, riep hij verbaasd. ‘Écht niet? Jezus, mama, dit is een teringharde pieptoon!’ Hij klikte nogmaals. Nu hoorde ik  óók een teringharde pieptoon. ‘Klopt’, mompelde mijn zoon. ‘Ik heb de toon verlaagd naar een frequentie die oude mensen nog kunnen horen. Maak je geen zorgen. Voor je leeftijd is je gehoor nog best prima.’ Verpletterd sloop ik naar mijn computer en tikte ‘gehoortest’ in. Ja, daar was die pieptoon weer. En gesprekken die ik moest verstaan tussen het geroezemoes, in een kantine. En dan vragen beantwoorden als : ‘Wat staat er vandaag op het menu in deze kantine? A. Broodje gezond. B. Broodje bal. C. Nasi met saté.’ ‘Uw gehoor is nog best prima’, was de uitslag. ‘Voor uw leeftijd.’ Achter me hoorde ik mijn zoon iets mompelen. Die jongen moet nu ook maar eens het huis uit. Dan blijf ik hier gezellig achter met huisgenoot P. Dan ben ik koning eenoor, in het land der doven. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/hoor-je-dit-echt-niet-riep-hij-verbaasd-jezus-mama-dit-is-een-teringharde-pieptoon~bfc075e9/</guid>
      <pubDate>Mon, 23 Sep 2024 00:00:00 +0200</pubDate>
    </item>
    <item>
      <title><![CDATA[O jee, dacht ik, onze koning heeft toch geen woorden gebruikt als ‘diftong’, ‘Decamerone’ of ‘differentiaalschroef’?]]></title>
      <description><![CDATA[<p>In de brievenrubriek van deze krant verscheen een verzoek van een lezer aan de columnisten om ‘alsjeblieft makkelijke taal te gebruiken’; hij moest wel eens een woord opzoeken en dat vond hij blijkbaar onprettig. Nu wás het opzoeken van woorden vroeger ook vervelend. Stel, je kende het woord ‘desinformatie’ niet. Je moest dan het woordenboek pakken en dan moest je, binnensmonds het alfabet prevelend, bladeren tot je dat woord gevonden had, waarbij je bovendien afgeleid  werd door al die  ándere rare woorden die rond ‘desinformatie’ zwermden, zoals ‘demi-monde’, ‘dibbelmachine’  en ‘dienservet’.  (Ik probeerde net die woorden in één zin te verwerken, en dat was nog niet zo makkelijk: die demi-monde en dat dienservet kreeg ik er wel in, maar die dibbelmachine... nee, ik dwaal af.) Tegenwoordig gaat dat opzoeken een stuk sneller. Je tikt ‘desinformatie’ in op Google en daar verschijnt onmiddellijk de definitie: ‘Desinformatie is het doelbewust verspreiden van misleidende informatie, vaak met kwade bedoelingen.’ Het opzoeken heeft je tien seconden gekost, en je weet nu voorgoed wat desinformatie is. Kortom, krantenlezers: wees niet zo lui. ‘De meester mag niet dalen, de scholier moet klimmen’, zoals Bordewijks meester Bint al zei. Woensdagochtend moest ik daar opnieuw aan denken, toen ik deze krantenkop las: ‘De taal van de troonrede gaat ruim de helft van de Nederlanders boven de pet’ . O jee, dacht ik, onze koning heeft toch geen woorden gebruikt als ‘diftong’, ‘Decamerone’ of ‘differentiaalschroef’? Maar nee, dat leek me niets voor hem. Ik las verder. De krant had zinnen uit de troonrede voorzien van rode en groene kadertjes. Een zinnetje (groen) als ‘overal is ruimte voor nodig’ ging, in zijn koeiige waarheid, blijkbaar niemand boven de pet, net als ‘dat is iets om trots en zuinig op te zijn’ (geen idee waar dat over ging: misschien had de koning een mooie nieuwe sjaal gekregen van Máxima?) Nee, dan deze zin, knalrood, de moeilijkste zin uit de hele troonrede, een ‘uitschieter’ volgens wetenschappers van de Universiteit Utrecht. Komt-ie: ‘Er zijn zorgen over de toekomst: over de economie, over de kwaliteit van zorg en onderwijs, over de energievoorziening en klimaat, en over onze nationale en internationale veiligheid in een wereld vol dreiging en onrust.’ Verbaasd las ik de zin. Hij leek me glashelder. Maar nee, aldus de wetenschapper van de Utrechtse universiteit: het gaat hier om ‘veel abstracte woorden’ die ‘niet voorbijkomen als je een serie op televisie kijkt’. Ontstemd sloeg ik de krant dicht. Bordewijk had gelijk. Daarom zal ik niet rusten tot ik mijn dibbelmachine in een mooie zin verwerkt heb, mét die demi-monde, en dat dienservet.</p>]]></description>
      <guid>https://www.volkskrant.nl/columns-van-de-dag/o-jee-dacht-ik-onze-koning-heeft-toch-geen-woorden-gebruikt-als-diftong-decamerone-of-differentiaalschroef~bdde81b8/</guid>
      <pubDate>Wed, 18 Sep 2024 00:00:00 +0200</pubDate>
    </item>
    <item>
      <title><![CDATA[Waarom moet ík, met drie mannen in huis, eigenlijk alle mannendingen doen?]]></title>
      <description><![CDATA[<p>Daar smakte het pak waspoeder tegen de vloer van het washok. Het was tijdens het centrifugeren losgetrild van zijn biotoop (de bovenkant van de wasmachine) en de zwaartekracht deed de rest. Dank u wel, meneer Newton!  Het waspoeder, hagelwitter dan mijn wasgoed ooit zal zijn, lag tot diep in de gang. Niet dat dit de eerste keer was, of zo. Verwijtend keek het pak OMO mij aan, met zijn  grote, boze O’s . Een mond heeft hij niet, maar God hoorde hem brommen, namelijk: ‘Waarom maak je geen handige plank, trut, voor mij en mijn zusjes Wasverzachter, Vlekkenmiddel, Maatbekertje en Vanish Oxi Action (van een andere vader)?’ Welja, een plank! Ik moet hier ook álles zelf doen. Even opmeten dan maar. Niet dat ik ook maar één van de ettelijke meetlinten, duimstokken en geodriehoeken kon vinden die ons huis herbergt, maar ik heb een Zwitsers zakmes. En aan dat mes zit, behalve een priem, een schroevendraaier en een visontschubber, ook een meetlatje. Een plank van 60 centimeter zou precies passen, mat ik, want bij 61 stuitte ik op een koperen buisje. Voor water, gas of  licht, dat moest dat buisje zelf maar weten: ik wist genoeg. Even later, bij de doe-het-zelfwinkel, trof ik een weelde aan kant en klare planken (‘meubelpanelen’), maar: allemaal 20 centimeter te lang. Naast een zaagmachine zat een jongen in bedrijfsblauw korzelig naar de klok te staren. ‘Meneer, wilt u hier 20 centimeter voor mij afzagen?’ Nee, daar kon die zak ‘niet aan beginnen’. Ik moet ook álles zelf doen. Ik kocht de plank, tegen beter weten in. Thuis hield dat buisje gniffelend zijn poot stijf. Maar wat dat koperen ploertje niet wist: aan mijn zakmes zit ook een prima zaagje, dat desgevraagd gretig zijn tanden zette in de plank. Het zaagsel vermengde zich met het waspoeder op de vloer, allengs bedropen door het zweet mijns aanschijns, maar voilà: de plank paste! OMO voelde zich er meteen thuis, met zijn zusjes. ‘Dank u wel, lieve mevrouw!’, riepen ze in koor. Trots deed ik verslag aan mijn zoon, die na een slaperig ‘Goh...’ het dekbed weer over zijn oren trok. ‘Waarom moet ík, met drie mannen in huis, eigenlijk alle mannendingen doen?’, vervolgde ik. ‘Ik doe de vrouwendingen ook al! Boodschappen, koken...’ Hij ging rechtop zitten. ‘Vrouwendingen?’, riep hij verontwaardigd. ‘Weet je dat er ook moeders zijn die de kleren van hun kinderen stríjken? En jij...’ Ik greep mijn zakmes. Zou ik mijn zoon te lijf gaan met de priem, de schroevendraaier of de visontschubber? Ik moet hier ook álles zelf doen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/waarom-moet-ik-met-drie-mannen-in-huis-eigenlijk-alle-mannendingen-doen~b2ea2afd/</guid>
      <pubDate>Mon, 16 Sep 2024 00:00:00 +0200</pubDate>
    </item>
    <item>
      <title><![CDATA[Het meisje bad onverstoorbaar voort; een devote, blonde engel]]></title>
      <description><![CDATA[<p>Het was spitsuur en lijn 3 zat vol natgeregende mensen; buiten had de herfst met volle kracht toegeslagen. Tegenover me zaten twee forse vrouwen van een jaar of 50, van wie de een op hoge toon tegen de ander zei: ‘De mensen denken allemaal dat je een meloen kunt inschatten door erin te knijpen. Maar ik sta al dertig jaar met groente en fruit en dat is gewoon niet waar. Je moet een meloen niet knijpen, je moet eraan rúíken.’ De andere vrouw antwoordde niet, maar stootte haar buurvrouw aan, en maakte een  veelbetekenende hoofdbeweging naar het meisje dat naast me zat. Ik keek tersluiks opzij. Zij  was een jaar of 18, slank, met een bleek poppengezichtje, een nette, donkerblauwe regenjas en lang, goudblond haar in een lage paardenstaart. Ze zat te bidden; gebogen hoofd en gevouwen handen en al. Zij ging volledig op in haar gebed, als zat ze niet in een propvolle tram maar in een lege kerk. Met gesloten ogen prevelde ze voor zich uit terwijl de vrouwen haar zwijgend bekeken: de een met van verbazing openstaande mond, de ander de lippen misprijzend op elkaar geknepen. Het bidden duurde lang, veel langer dan een Weesgegroetje of Onzevader. De meloenenvrouw tikte met haar wijsvinger op het voorhoofd, het bekende gebaar voor ‘niet goed snik’, besloot dat de kous daarmee af was, en hernam: ‘met wátermeloenen is het natuurlijk wat anders. Die moet je...’ Het meisje bad onverstoorbaar voort; een devote, blonde engel. De tram stopte bij de halte Roelof Hartplein, mensen krioelden, en het meisje opende glazig haar ogen. Ze sloeg haastig een kruis en trok vervolgens uit haar jaszak een telefoon tevoorschijn, een recent model iPhone, in een hoesje met tijgerstrepen. Ze klikte hem open, en begon razendsnel -met haar duimen- te appen. Het was blijkbaar een leuk gesprek, want ze kreeg wat kleur in haar gezicht en lachte hardop; de schorre, brutale lach van een stout kind. De vrouwen keken elkaar aan en haalden expressief hun schouders op. Ik dacht aan een kerk in het Engelse Exeter waar ik afgelopen zomer was. Daar hing een bord, waarop kerkgangers briefjes hadden geprikt met smeekbeden aan God. Ontroerende verzoeken, in het genre ‘Zorg alstublieft dat mijn nichtje Amy een gezonde baby krijgt’ en ‘Help alstublieft mijn vader, Matthew Stevens, met zijn hartproblemen’. Maar er was ook een briefje bij, waarop in grote, kinderlijke letters stond: ‘Laat Arsenal de Premier League winnen, alstublieft!!!’ en daaronder, klein en slordig, bij wijze van P.S: ‘En vrede op aarde.’ Toch fijn, dat God zo veelzijdig is.</p>]]></description>
      <guid>https://www.volkskrant.nl/columns-van-de-dag/het-meisje-bad-onverstoorbaar-voort-een-devote-blonde-engel~ba32e672/</guid>
      <pubDate>Wed, 11 Sep 2024 00:00:00 +0200</pubDate>
    </item>
    <item>
      <title><![CDATA[Ik ben dol op openbare wc’s, vooral als het er veel zijn. Je kunt dan volslagen anoniem net zo lang poepen als je wilt]]></title>
      <description><![CDATA[<p>Veel kinderen willen niet op school poepen, las ik. Ze vinden de wc’s te vies en er is te weinig privacy. Ook mijn eigen kinderen klaagden daar altijd  over. Bij thuiskomst renden ze meestal meteen naar onze eigen wc, tussen de plonsgeluiden door zuchtend van opluchting. ‘Stel je toch niet aan’, zei ik dan altijd. ‘Een wc hoeft toch niet brandschoon te zijn? Het is tenslotte geen aanrecht of zo, (al sprak Gerard Reve over de wc-pot als ‘het aanrecht van de alternatieve keuken’) en iederéén poept toch?’ Maar nee, zoiets dóé je niet, vonden mijn kinderen. Poepen doe je thuis. Net zoals je bij het douchen na het sporten je onderbroek aanhoudt: naakt douchen is net zo not done als poepen op school. Wat een vertrutting. Zelf heb ik liever een beetje een smoezelige openbare plee (al trek ik de grens bij zo’n onverzettelijke, wildvreemde drol die in een plasje bruin water ligt te weken) dan een wc met zo’n eng apparaat aan de deur, dat volautomatisch een plens toiletverfrisser tussen je schouderbladen spuit, waarna je de rest van de dag doordringend naar chemische hyacinten stinkt. (En échte hyacinten hebben al zo’n rotlucht!) Afgezien daarvan ben ik dol op openbare wc’s, vooral als het er veel zijn, op Schiphol of zo. Je kunt dan volslagen anoniem net zo lang gaan zitten poepen als je wilt. Ook is er meestal een gezellige haak om je tas aan te hangen en een ingenieuze wc-rolhouder met twéé rollen erin, voor als de ene op is. Dat soort fijne dingen heb ik thuis allemaal niet. Bovendien: thuis wil de poes altijd mee naar binnen, en bijt dan, merkwaardigerwijze, tijdens mijn verrichtingen zachtjes doch hinderlijk in mijn knie. Kortom, openbare wc’s zijn een verademing. En je hoort nog eens wat. Zo stapte ik laatst uit een wc op een theaterfestival. Bij de wastafels stonden twee meisjes van een jaar of 20 hun handen te wassen met de zorgvuldigheid van chirurgen voor een schedellichting. Rillend van afschuw bespraken ze de ‘supersmerige’ wc’s, waar volgens mij niks mis mee was. ‘Weet je wat ook goor is?’, zei het ene meisje, terwijl ze haar handen afdroogde met een papieren zakdoekje uit haar tas. ‘Ik heb een kennis, die werkt in de zorg. En laatst was ik bij haar op een borrel. En ik zag dat ze dus zomaar met haar handen borrelhapjes op een plank legde. Met die handen waarmee ze dus elke dag mensen hun billen wast...’ ‘Ieuwwww’, huiverde het andere meisje. Ik bedoel maar: de mensheid lijkt me geen lang leven meer beschoren. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/ik-ben-dol-op-openbare-wc-s-vooral-als-het-er-veel-zijn-je-kunt-dan-volslagen-anoniem-net-zo-lang-poepen-als-je-wilt~b9f3bec3/</guid>
      <pubDate>Mon, 9 Sep 2024 00:00:00 +0200</pubDate>
    </item>
    <item>
      <title><![CDATA[Prima, die recepten van Ottolenghi, maar het zijn oneindige variaties op een thema (met yoghurt en harissa)]]></title>
      <description><![CDATA[<p>De dood van mijn vader heeft een onvermoede, nooit eerder vertoonde daadkracht in mij losgemaakt. Voer voor psychologen, maar het ruimt wel lekker op: onder andere mijn boekenkast. Mij is als kind altijd ingeprent dat boeken heilig zijn, geen voorwerpen, maar bezielde wezens van grote emotionele waarde, waar je zuinig op moet zijn. Onmetelijk veel boeken heb ik in mijn leven verzameld. In alle kamers stonden boeken dubbel geparkeerd, en dan waren er nog die stapels naast mijn bed en op mijn bureau. Ik lachte schamper om opruimgoeroe Marie Kondo, van wie je maar dertig boeken mag bezitten. Wat een barbaar! Maar nu zijn me de schellen van de ogen gevallen. Ik kocht een stapel  knalrode Dirk-tassen en begon alles uit de kast te sleuren. Het criterium bleek heel eenvoudig: stel jezelf de vraag ‘ga ik dit ooit (her)lezen?’. De memoires van Leonid Brezjnev, bijvoorbeeld, in het Russisch: weg ermee. Alle boeken met het woord ‘hermetisch’ in de titel: weg. Net als Vondels Harpzangen, De muziekgeschiedenis der Nederlanden, een Duits woordenboek uit de jaren vijftig en alle Suske en Wiskes ná De gekke gokker: weg. Vooral onder de hedendaagse letteren vielen honderden slachtoffers. U kent ze wel, de  jongelui die rond hun 30ste een ‘urgente’ roman schrijven over een onmogelijke liefde, een postapocalyptische dystopie en/of een ‘gecompliceerd labyrint van sociale relaties’, om nog te zwijgen van de stroom non-fictie-(zelf)kastijdingsboeken waarvan de inleiding onvermijdelijk begint met ‘we moeten het hebben over’ (gender/klimaat/privileges/autisme/grensoverschrijdend gedrag/maatschappelijke ongelijkheid/de obesogene samenleving/‘witte tranen’/et cetera): hup, naar de kringloop. Ook waren er veel kookboeken. Oude kookboeken met vage zwart-witfoto’s van gebraden kip met papieren manchetjes of een ontroerend scheve cake uit de ‘wonderpan’ zijn heerlijk, maar ze werden  zowat verdrukt door Yotam Ottolenghi en zijn discipelen. Prima recepten, daar niet van, maar het zijn oneindige variaties op een paar thema’s, namelijk iets van puy-linzen of kikkererwten met tomaat, aubergine, yoghurt en harissa, iets van in de oven geroosterde groenten met pompoenpitten en witte kaas (en yoghurt en harissa) of iets met gekonfijte spruitjes, citroenrasp en knoflook (met yoghurt en harissa). Zodra je dat doorhebt, heb je geen kookboek meer nodig. Al gauw had ik een kwart van mijn boekenberg geliquideerd en stond de kamer vol met loodzware Dirk-tassen. ‘Als het zo doorgaat ben ik in twee dagen klaar!’, zei ik handenwrijvend tegen mezelf. Maar toen stuitte ik op een klein, voddig boekje, Philippeville geheten. Het bleek een bundeltje ‘Cartes Postales Détachables’, uitneembare ansichtkaarten dus, ruim honderd jaar oud, van de Algerijnse havenstad Philippeville (tegenwoordig Skikda). Met ingehouden adem bekeek ik de foto’s van ‘Le Kiosque de la Musique et la Place de la Marine’ (vol palmen) en het ‘Panorama entre les Oliviers’ (spelende kindertjes in Maghrebijnse gewaadjes). Ik pakte er een vergrootglas bij (die schattige koetsjes voor dat schitterende postkantoor!) en toen ik mij eindelijk wist los te rukken uit Philippeville werd het al donker. Nee, dat boekje mocht  niet weg. Kom, ik moest voort. Hier, een ‘poëtische methode’ voor het leren van Esperanto. Weg ermee. Hoewel: ik heb een zwak voor Esperanto. Toch even bladeren. Kijk eens aan, daar had je Paul van Ostaijens ‘Marc groet ’s morgens de dingen’, in het Esperanto! ‘Saluton, knabo kun biciklo sur vazo kun la floro/ plum plum’. Heerlijk. Hoe zouden ze ‘dag klein visselijn mijn’ vertaald hebben? Gauw verder lezen. Haha, geweldig taaltje toch… Hee! Daar staat een complete Zeurkalender uit 2003!  Toen ik weer opkeek, was het nacht. Dit wordt nog een harde dobber.</p>]]></description>
      <guid>https://www.volkskrant.nl/boeken/prima-die-recepten-van-ottolenghi-maar-het-zijn-oneindige-variaties-op-een-thema-met-yoghurt-en-harissa~b1d7486a/</guid>
      <pubDate>Fri, 6 Sep 2024 00:00:00 +0200</pubDate>
    </item>
  </channel>
</rss>
