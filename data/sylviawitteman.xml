<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Het zweet breekt me uit bij de gedachte aan alle ‘vakmensen’ die in mijn leven de revue zijn gepasseerd]]></title>
      <description><![CDATA[<p>Er viel een boekje in de bus van Marieke Henselmans, de bekende proto-‘consuminderaar’ (ik heb een hekel aan dat woord, maar het blijft wél hangen). Mijn vakmensen heet het boekje. Mij brak onmiddellijk het zweet uit bij de gedachte aan alle ‘vakmensen’ die in mijn veelbewogen leven de revue zijn gepasseerd. De schoorsteenveger die mijn schoorsteenkap met opzet sloopte om me voor honderden euro’s een nieuwe aan te kunnen smeren. De verwarmingsmonteur die bij de jaarlijkse ‘servicebeurt’ de afvoerslang van de wasmachine losmaakte, waardoor mijn huis overstroomde. De dakdekker die ik ’s nachts in paniek belde omdat het dakraam van het huis was gewaaid en de regen onstuimig mijn zolder inplensde: hij vroeg voor een half uur werk een bedrag waarvoor ik zowat een heel nieuw dak had kunnen kopen. De ‘keukenspecialist’ die me tot vier keer toe een verkeerde ijskast bezorgde. De ‘schilder’ die een week deed over het schilderen van mijn balkon, waarvan de verf na een maand alweer begon af te bladderen. De ‘fietsenmaker’ die mijn oude moeder een krot van een derdehandsje verkocht voor de prijs van een nieuwe fiets. Et cetera, ad infinitum. ‘Lees eerst dit voordat je gaat googelen!’, waarschuwt een rode sticker op het boekje van Henselmans. Dat deed ik maar al te graag. Google is sowieso geen goede raadgever op het gebied van vakmensen, dat wist ik al, maar Henselmans legt nog eens uit waarom: ‘De bedrijven die bij Google bovenaan staan betalen zich blauw daarvoor. Terwijl de goede fijne vakmensen helemaal niet hoeven adverteren. Hun klanten komen via mond-tot-mondreclame. Ze hebben altijd werk en soms een wachtlijst.’ Dan geeft ze informatie over een reeks vakmensen, op alfabetische volgorde, van aannemer tot uitvaartondernemer. Waar moet je op letten? Is fietsenmaker/schilder/ fotograaf /ict’er/verhuizer/kapper een ‘beschermd beroep’, dat wil zeggen: moet je aan bepaalde eisen voldoen om je zo te mogen noemen? Antwoord: nee, nee, nee, nee en nee, elke boerenlul mag dat. Opmerkelijk. Henselmans wijst op gemene trucjes. (Sommige schilders gieten goedkope verf in blikken van drie keer zo dure verf! Sommige fietsenmakers plakken geen banden meer, maar gooien er standaard een nieuwe binnenband om, want dat is minder werk en levert meer geld op!) Ook geeft ze tips door van échte vakmensen. Een dierenarts, bijvoorbeeld, die uitlegt dat een ziektekostenverzekering voor je poes of hond meestal veel duurder uitvalt dan het opzijleggen van geld voor calamiteiten. Ook een uitvaartverzekering (voor jezelf, niet voor de poes) moet je trouwens niet nemen; die geeft meestal alleen maar gedoe en extra kosten. Kijk, daar hebben we wat aan. Maar hoe kom je nou aan een goed en betrouwbaar vakmens? Dat verschilt per vak, maar Henselmans geeft één geniale tip: het ene vakmens kent vaak een andere. ‘Vraag aan je cv-monteur of hij een stukadoor weet, aan je garagehouder of hij een belastingadviseur weet, enzovoort. De veiligheid zit erin dat iemand die jij vertrouwt de ander heeft aanbevolen.’ Het boekje is vormgegeven als een schoolschriftje, met een etiket ‘Vakmensenboek van…’ Een tikje suf, maar er zit meer achter: elk hoofdstuk wordt besloten met een vakje waarin je de contactgegevens van je favoriete dierenarts, advocaat, masseur of makelaar kunt invullen. Het idee is dat je het boekje laat rondgaan, bijvoorbeeld op buurtfeestjes, zodat iedereen er wat aan heeft, en eventueel vakmensen kan toevoegen. Leuk bedacht, maar wel een beetje, eh, ouderwets, in tijden van appgroepen. Ik zie mijzelf nog niet onder het kopje ‘Mijn favoriete uitvaartondernemer is…’ in keurige dameslettertjes het volledige adres van een website in een schriftje schrijven (‘www.hetlaatsteloodje.nl’). Ik héb geen ‘favoriete’ uitvaartondernemer, en dat hoop ik zo te houden.</p>]]></description>
      <guid>https://www.volkskrant.nl/cultuur-media/het-zweet-breekt-me-uit-bij-de-gedachte-aan-alle-vakmensen-die-in-mijn-leven-de-revue-zijn-gepasseerd~b5e88c24/</guid>
      <pubDate>Fri, 16 Jun 2023 00:00:00 +00:00</pubDate>
    </item>
    <item>
      <title><![CDATA[Lezen is net zoiets geworden als je tanden flossen: je kunt altijd nog jókken dat je het doet]]></title>
      <description><![CDATA[<p>De media dienen ons onafgebroken onheilspellende verhalen toe over de gevaren van ‘ontlezing’. Ze doen me, met hun gedreig en gepleit, telkens denken aan een tv-programma uit de jaren negentig met een uiterst merkwaardige titel, die me altijd is bijgebleven: Kunst… omdat het moet! De vlag dekte beslist de lading. Volgens de toenmalige Mediawet móést 25 procent van de programma’s iets met kunst te maken hebben. Het idee was daarmee kunst toegankelijker te maken voor mensen die geen ‘gelegenheid’ hadden om naar een museum, schouwburg of concertgebouw te gaan. Het lastige was, en is, dat de meeste mensen al zovéél moeten. In hun vrije tijd kijken ze dan liever niet naar stoffige documentaires over mystieke Jemenitische volkskunst of, voor het oor van de leek, nogal snauwerig klinkende Chinese opera’s. Gelukkig werd Kunst… omdat het moet! uitsluitend op incourante tijdstippen (na middernacht) uitgezonden, zodat niemand zich schuldig hoefde te voelen dat hij niet keek. Lezen was, nog niet zo lang geleden, iets dat mensen uit alle lagen van de bevolking voor hun plezier deden. Daar zijn andere pleziertjes voor in de plaats gekomen, die ik vast niet hoef op te sommen. Lezen is daardoor net zoiets geworden als 3 ons groente per dag eten, je afval scheiden en je tanden flossen: je kunt altijd nog jókken dat je het doet. (Of het pocherig op een T-shirt laten drukken. Ik zie heel wat jongelui met teksten als ‘Shut up, I’m reading’ of ‘Book Nerd’ op hun afgetrainde rompjes veerkrachtig door de stad stappen, vást allemaal op weg naar de bibliotheek.) À propos bibliotheek: het basislidmaatschap van de Openbare Bibliotheek Amsterdam kost 39,50 euro per jaar. Weet u hoeveel boeken je daarvoor mag lenen? Twintig stuks. Twintig lullige boeken per jaar! Zo sméék je toch om een volk van analfabeten? Gelukkig hebben we DBNL.org nog, de Digitale Bibliotheek voor de Nederlandse Letteren. Daar bevindt zich een glinsterende schat aan oude Nederlandse boeken, alles geheel gratis te lezen. Een luilekkerland, waar ik vrijwel dagelijks kwijlend ronddwaal, gretig bijtend in alles waar ik trek in heb. Herman Heijermans bijvoorbeeld. Hij is bijna honderd jaar dood en was al zowat vergeten toen ik geboren werd. Maar wie zijn ‘schetsen’ leest, krijgt een haarscherp beeld van het ‘gewone’ volk rond 1900, het erbarmelijke, afgestompte leven van het sappelende proletariaat in bedompte binnenkamertjes, met zijn ziektes, ontberingen en overvloed aan kwakkelende kinderen. Heijermans, zelf Jood, beschreef de gang van zaken in de Amsterdamse Jodenbuurt met filmische precisie. Zoals een hete zomerdag op de markt in de Jodenbreestraat: ‘In de broeierige atmosfeer van dien Augustus-namiddag geleken de gezichten ouwelijker, meer vuil-beenig, meer van willoze weekheid. Grijze bakkebaarden krulden naar magere kinnen of het vel was vuil van rood-gorige stoppels. Het zuur in de potten, de gekookte lever, de klevende hoop dadels lichtbruinig op krantenpapier, de peren met zwartelijke rotstippels, de grijs-slijkrige mierikswortels vergroezlend met de heete, stof-zware straatwalmen…’ ‘Boven het schor, diepkelig geschreeuw der Joden klinkte helgeel het vinnige gelui van de trambel. Nijdig rinkinkte de koetsier, paarsbol onder de uniformpet. Pruimsap spoot uit zijn mond, scheerend langs de billen van het paard, wiggend in zwart-natte spiraaltjes op den stoffigen grond. Zijn ruwe minachting voor het lawaaiende, mager-hoekige jodenvolk spette daarin neer.’ Je rúikt die rotte peren, dat stof, die pruimtabak, dat paard, je hóórt het marktlawaai, je voelt de hitte en je próéft die plakkerige dadels. 125 jaar na dato. Je denkt huiverend aan de gruwelijke gevolgen van die indertijd doodgewone ‘minachting voor het lawaaiende, mager-hoekige jodenvolk’ waar Heijermans nog geen weet van had.Kunst… omdat het moet!</p>]]></description>
      <guid>https://www.volkskrant.nl/cultuur-media/lezen-is-net-zoiets-geworden-als-je-tanden-flossen-je-kunt-altijd-nog-jokken-dat-je-het-doet~be143c6e/</guid>
      <pubDate>Fri, 9 Jun 2023 00:00:00 +00:00</pubDate>
    </item>
    <item>
      <title><![CDATA[De bestseller van onze eigenste prinses Irene: een demonstratie van ongebreidelde new-age-navelstaarderij]]></title>
      <description><![CDATA[<p>En weer gaf een openluchtbibliotheekje gratis een van zijn schatten prijs: Dialoog met de natuur – Een weg naar een nieuw evenwicht (1995) van onze eigenste prinses Irene van Lippe-Biesterfeld. Het boekje, indertijd een bestseller, blijkt een demonstratie van ongebreidelde new-age-navelstaarderij, oftewel een zoektocht naar de ‘essentie van de kosmos’. ‘Als jong meisje wist ik met absolute zekerheid dat er zoiets als een groter verband bestond. Ik voelde het toen al als een centrale bron van kracht, van leven. Eigenlijk als een warme vriendschap die ik had met… ja met wát wist ik niet. Met iets liefs daar ergens tussen de sterren.’ Godsdienst is de opium van het volk, maar ook de adel heeft behoefte aan zingeving. Al is het prinsessenleven nog zo geprivilegieerd (‘Ik doorbrak de structuur van de dagindeling door met de zesde symfonie van Mahler in mijn oren door te schilderen tot vroeg in de ochtend’), het is toch niet áf zonder gesprekken met bomen, bloemen, dolfijnen en de zon. ‘De ontmoeting met de hele natuurwereld was zo hevig, dat ik als bij een verliefdheid, geen afstand kon scheppen tussen de boom en mijzelf.’ Ook met die dolfijnen is het contact innig, in de Stille Oceaan. ‘Dan heb ik op een vroege ochtend contact met één grotere, manlijke dolfijn. Ik heb hem daar onder water schaamteloos alles over mezelf verteld en om advies gevraagd. (…) het was alsof er een baan van energie naar me toe kwam. Daarna voelde ik me vrij, sensueel en behaaglijk.’ Alsof dat nog niet genoeg is, hebben de dolfijnen de volgende dag een toegift: ‘Deze dag zeggen de dolfijnen: ‘Shit it out!’ en doen het mij voor door in mijn gezicht uitbundig te poepen en te plassen.’ Wat spiritueel van die dolfijnen, en wat knap dat ze Engels spreken! In het voorwoord, van Erik ‘soldaat van Oranje’ Hazelhoff Roelfzema, laat de oude ijzervreter en Engelandvaarder enig dédain doorschemeren jegens Irenes ‘filosofie die intiem contact met de natuur als uitgangspunt ziet’, maar vergoelijkt het werkje toch met een toegeeflijk ‘Hebben scholen dolfijnen in Hawaii niet ook mij als speelmakker in hun midden ontvangen?’. Dan volgt er een nogal pretentieus, als ‘prelude’ aangeduid versje van Herman ‘Hilversum 3 bestond nog niet’ van Veen (‘want hoe kun je een boom nog omhakken/ als je weet dat hij een ziel heeft?/ Hoe kun je…’ et cetera). Pikant, want indertijd waren er hardnekkige geruchten over een verhouding tussen de prinses en onze kale troubadour. Die zouden later bevestigd worden door Edwin de Roy van Zuydewijn, Irenes (even later gewezen) schoonzoon, die er de scabreuze details aan toevoegde die nog steeds op het netvlies van mijn geestesoog staan gebrand, en bovendien mededeelde dat Irene een ‘nymfomane’ zou zijn die op vakantie in Porto Ercole naakt in haar auto rondreed. Jeetje! Hoewel, je zou dat naakt rondrijden ook kunnen zien als ‘één worden met de natuur’. Zoals Willem Kloos zei: ‘Ik hou van de natuur, maar ik moet er iets te drinken bij hebben.’ Dan moet een auto toch ook door de beugel kunnen? ‘Toen ik naar huis vloog en door het vliegtuigraampje naar het laatste licht van een lange dag keek, zag en voelde ik de enorme liefdesenergie die als een laag net boven onze aarde hangt.’ ‘Liefdesenergie’? Dat was waarschijnlijk gewoon de opwarming van de aarde. En hoe zat het eigenlijk met de arbovoorwaarden van die dolfijnen? Irene besluit met de woorden: ‘Ik stel me open voor de zon die vanachter een reusachtige donkergrijze wolk tevoorschijn komt en zegt: ‘Het is goed. Laat het boek nu los.’’Dat heb ik toen maar gedaan.</p>]]></description>
      <guid>https://www.volkskrant.nl/cultuur-media/de-bestseller-van-onze-eigenste-prinses-irene-een-demonstratie-van-ongebreidelde-new-age-navelstaarderij~bc726057/</guid>
      <pubDate>Fri, 2 Jun 2023 00:00:00 +00:00</pubDate>
    </item>
    <item>
      <title><![CDATA[‘Don’t Worry, Be Happy’. Ik kan dat lied niet verdragen, en ik ben vast de enige niet]]></title>
      <description><![CDATA[<p>Op een zonnig caféterras zat ik met koffie te tobben over schijnproblemen (waarom bestaan er sigarettenpakjes van 22 stuks? Waarom heten sommige mensen ‘Rop’, met een p? Waarom bevat de ene citroen 100 pitten en de andere geen enkele?) toen er een man aan kwam lopen met een zogeheten ‘boombox’ (wat wij vroeger een ‘ghettoblaster’ noemden). Het ding speelde Don’t Worry, Be Happy. Ik kan dat lied niet verdragen, en ik ben vast de enige niet. Ja, het is stellig een knappe compositie (en helemaal a capella, dat wil zeggen zonder andere instrumenten dan Bobby McFerrins stem) en het is niet uitgesloten dat ik het een leuk liedje vond toen ik het voor het eerst hoorde (35 jaar geleden!), maar inmiddels: nee. De man liep niet dóór met zijn boombox, maar ging er eens lekker voor zitten op het pleintje naast het terras. ‘In every life we have some trouble, but when you worry you make it double’, zong Bobby. Ik moest denken aan een stuk dat ik net in de krant had gelezen over een filiaal van McDonald’s in Winschoten. Daar hebben ze sinds kort een nieuwe methode om lastige hangjongeren weg te jagen: klassieke muziek. ‘Het werkt’, aldus de tevreden filiaalchef. Maar op de hamvraag ‘welke klassieke muziek gebruiken jullie dan?’ wilde hij, ondanks de suggestieve kop ‘Big Mac met Bach’, geen antwoord geven. Bach lijkt me trouwens niet bij uitstek geschikt voor het wegjagen van mensen. Sterker nog, ontbijten met een Sausage McMuffin® en de Goldbergvariaties moet een feest der zintuigen zijn. Of, wat later op de dag, een Quarter Pounder® met het vijfde Brandenburgse concert. Die waanzinnige clavecimbelsolo! Die knapperige uitjes! ‘Don’t worry, be happy’, zeurde Bobby, met zijn neppe Jamaicaanse accentje. Of zouden ze het bij McDonald’s in de sombere muziek zoeken? Ik kan me voorstellen dat de McFlurry® wat minder zoetjes naar binnen glijdt bij Mahlers Kindertotenlieder, Rachmaninovs Dodeneiland of Skrjabins Zwarte mis. Zelf zou ik onmiddellijk vluchten bij de Bolero van Ravel, of die Wellingtonmars van Beethoven. Maar ja, die vinden de hangjongeren waarschijnlijk juist wel chill. Een lekker atonaal moppie Schönberg dan misschien? ‘Cause when you worry your face will frown...’, vond Bobby. In Guantanamo bay gebruikten ze een verfijnd mengsel van Metallica en Sesamstraatliedjes om gevangenen aan de praat te krijgen, en Hillary Clinton heeft nog eens een mariachiband voor het Witte Huis laten spelen om Trump uit zijn slaap te houden. Böse Menschen haben keine Lieder. Ha! ‘Oehoehoehoehoehoehoehoehoehoehoehoe...’ hield Bobby vol. Ik ben maar opgestapt, want ik kreeg enorme zin in een Big Mac®.</p>]]></description>
      <guid>https://www.volkskrant.nl/cultuur-media/don-t-worry-be-happy-ik-kan-dat-lied-niet-verdragen-en-ik-ben-vast-de-enige-niet~b810373e/</guid>
      <pubDate>Wed, 24 May 2023 00:00:00 +00:00</pubDate>
    </item>
    <item>
      <title><![CDATA[Asterix en Cleopatra bleek nog net zo fijn als ik me kon herinneren. Dat type van Cleopatra alleen al!]]></title>
      <description><![CDATA[<p>Er is gedoe over de Netflixserie Queen Cleopatra. De Egyptische koningin wordt daarin gespeeld door Adele James, een ‘zwarte’ actrice. Erg donker is ze niet: eerder olijfkleurig (al heb ik die term nooit begrepen, want olijven zijn doorgaans groen, paars of gitzwart), maar het viel toch verkeerd bij mensen die zich druk maken over zulke dingen. Intussen weet niemand zeker wat voor kleur de echte Cleopatra had. Hoogblond zal ze zeker niet geweest zijn, en donkerbruin is ook onwaarschijnlijk. Olijfkleurig ligt in die contreien eigenlijk het meest voor de hand; wellicht zo’n beetje als Adele James dus. Ik trok een van mijn favoriete stripalbums uit de kast, Asterix en Cleopatra (1965). Cleopatra is door Albert Uderzo vereeuwigd als een kruising tussen een jonge Audrey Hepburn en Nana Mouskouri, maar dan met een boze blik en een scherpe, spitse neus: de neus die haar zo verleidelijk maakte, de neus ‘die het aanzien van de wereld heeft veranderd’. Uderzo’s Cleopatra heeft een iets gelere kleur dan Asterix en Obelix, die wat meer aan de roze kant zijn. De Egyptische bouwvakkers die het paleis voor Caesar bouwen zijn dan weer een stuk bruiner. Logisch ook: die werken in de brandende zon. Tot Cleopatra’s paleispersoneel behoren ook Afrikanen. Die zijn karikaturaal afgebeeld, met overdreven dikke lippen: maar ja, ook alle andere figuren in de strip zijn karikaturen. Asterix’ neus, bijvoorbeeld, is zowat groter dan zijn hele hoofd. De strip bleek nog net zo fijn als ik me kon herinneren. Dat type van Cleopatra alleen al! Hoe ze daar zit op haar troon, met haar voetjes op dat chagrijnige luipaard, omringd door voorproevers, danseresjes en harpistes, hoe ze naar de bouw van het paleis komt kijken op een tientallen meters hoge praalwagen in de vorm van een gouden sfinx: ‘Ik wil u niet derangeren... daarom ben ik incognito gekomen. Gaat u rustig door met uw werk, brave mannen.’ Het verhaal ontrolt zich volgens het vaste Asterix-stramien: Asterix en Obelix komen hun Gallische dorpje uit om elders misstanden te verhelpen. Ze krijgen te maken met slechteriken, tegenslagen en heikele situaties, maar als alles mis dreigt te lopen hebben ze altijd de toverdrank nog, die tot op de draad versleten deus ex machina die toch nooit gaat vervelen. Net zo min als de running gags; over Obelix tomeloze vraatzucht bijvoorbeeld. Hij eet een hele taart op ( ‘Skrotsj! Skrontjs! Skroentsj!’) en als hij de laatste kruimels uit de schaal grist – ‘er zitten nog een paar amandeltjes in... da’s zonde’ – roept Asterix hem tot de orde, waarna zich, tussen de in elkaar geslagen booswichten, een laaiende ruzie ontspint. Obelix: ‘ZO! DUS IK MAG WEL MENSEN OPLAWAPPERS VERKOPEN, MAAR AMANDELTJES ETEN IS FOUT?’ Asterix: ‘ER IS EEN TIJD VAN OPLAWAPPERS EN EEN TIJD VAN AMANDELTJES! DA’S EEN KWESTIE VAN OPVOEDING!’ Grappig, zoals altijd bij Asterix, zijn ook de details. De praatwolkjes met hiërogliefen, de kindertjes van een schoolklas die in een keurige rij de straat oversteken, hun hoofdjes en profil, hun lichaampjes frontaal, geheel volgens het cliché van Egyptische kunst (denk aan de clip van Walk Like an Egyptian van The Bangles), en de sfinx van Gizeh, die zijn neus kwijtraakt omdat Obelix erop klimt, waarna de uitbater van de souvenirwinkel kalmpjes met een beitel een voor een alle neuzen van zijn souvenir-sfinxjes afhakt. ‘Lezen jullie weleens een stripverhaal?’, vroeg ik aan mijn zoons, op de bank, met een zak abjecte zoutjes tussen hen in. ‘Nee’, antwoordden ze. ‘Onze hersenen zijn verschroeid door de overdaad aan dopamine uit een eindeloze stroom TikTokfilmpjes van zes seconden.’ Ze kauwden weer door, de ogen op hun schermpjes.Skrotsj! Skrontjs! Skroentsj!</p>]]></description>
      <guid>https://www.volkskrant.nl/cultuur-media/asterix-en-cleopatra-bleek-nog-net-zo-fijn-als-ik-me-kon-herinneren-dat-type-van-cleopatra-alleen-al~b5fe19f1/</guid>
      <pubDate>Thu, 18 May 2023 00:00:00 +00:00</pubDate>
    </item>
    <item>
      <title><![CDATA[‘Sorry! Mag ik je wat vragen?’ riep ik, het schaamrood op de kaken]]></title>
      <description><![CDATA[<p>Het was droog, zacht weer en ik was met boodschappentas, maar zonder jas naar buiten gegaan. Toen ik mijn fiets van het slot wilde halen, bedacht ik dat mijn sleutels nog binnen lagen. Alles ontrolde zich volgens het overbekende schema. Het ongelovig bekloppen van de broekzakken. Het onthutsende besef dat ook mijn telefoon nog binnen lag. Het binnensmonds ‘neeeee’ kermen. Het panisch nagaan wie er nog meer de huissleutel hebben, en waar ze zich bevinden. Huisgenoot P: in Antwerpen. Mijn zus: in de Bommelerwaard. Mijn oudste zoon: in Kopenhagen. Mijn dochter: God weet waar. Mijn jongste zoon: aan het werk als ober, in café Het Bierpaard. Kijk eens aan. Het Bierpaard zit ergens op de gracht. Maar op wélke gracht ook alweer? Hoe kwam ik daar achter, zonder telefoon? Ik propte mijn nutteloos geworden boodschappentas in mijn fietstas en begon in de richting van de grachtengordel te lopen. Een vrouw met twee dochtertjes stak juist de straat over. ‘Als je ooit hulp nodig hebt, spreek dan iemand aan die zelf kinderen bij zich heeft’, had ik mijn eigen kroost jarenlang op het hart gedrukt. ‘Sorry! Mag ik je wat vragen?’ riep ik, het schaamrood op de kaken, al had ik niets oneerbaars gedaan, maar ja, u kent dat wel. ‘Espagnol?’ antwoordde de vrouw schouderophalend. Mijn Spaans past in een theelepeltje, dus hoe moest ik haar uitleggen wat ik met haar telefoon wilde uitspoken? (‘Yo busco... el caballo... de la cerveza... por favor?’) Ik zei maar ‘sorry’, en liep door. Er ging me een licht op. Om de hoek, op het Leidseplein, staat de grote Apple-winkel. Daar kun je zomaar binnen lopen en alle apparaten gebruiken zonder dat iemand je lastig valt. Ter plekke tikte ik op de eerste de beste laptop ‘café Het Bierpaard’ in. Hebbes. Half uurtje lopen. Toen ik binnenstapte stond mijn zoon glazen te spoelen. Ook nu voltrok zich alles weer volgens verwachting. Eerst verbazing (‘Mama?’) toen hoongelach (‘Jeeeezus, debiel!’) , toen de overdracht van zijn sleutel (‘niet kwijt maken, hè!’) En weer terug naar huis, de sleutel in mijn zweterige vuist geklemd. De huisdeur ging open als de klep van een schatkist. Ha, daar lag mijn telefoon al. Maar waar waren mijn sleutels? Gelukkig heb ik daar ooit, ken uzelve, een hangertje met een zendertje aan bevestigd. Met mijn telefoon kan ik die sleutels oppiepen, en dat deed ik. Nou ja, om een lang verhaal kort te maken: ze zaten in mijn boodschappentas. En die zat in mijn fietstas. Buiten, voor de deur. Ik heb het mijn zoon niet durven vertellen. Gelukkig leest hij geen kranten.</p>]]></description>
      <guid>https://www.volkskrant.nl/cultuur-media/sorry-mag-ik-je-wat-vragen-riep-ik-het-schaamrood-op-de-kaken~ba2763ce/</guid>
      <pubDate>Wed, 10 May 2023 00:00:00 +00:00</pubDate>
    </item>
    <item>
      <title><![CDATA[Ik zonk op mijn knieën, want om me heen werd het zwart]]></title>
      <description><![CDATA[<p>Ik bevond me in de ontbijtzaal van het beruchte Adelphi-hotel te Liverpool, ooit het summum van Titanic-achtige grandeur, maar inmiddels een verloederd kavalje met mottige gordijnen, gebruikte pleisters onder het bed, kotsvlekken op het tapijt en matrassen die ‘poinnnggg’ doen tussen je ribben als je net in slaap sukkelt. Ook had ik juist een nogal deprimerend tête-à-tête gehad met een meeuw die lawaaiig was neergeploft in het kozijn, en met zijn snavel op mijn raam had geroffeld tot ik hem een overgeschoten koekje toeschoof. Hij slokte het naar binnen terwijl hij mij met kille ogen aankeek. De ontbijtzaal rook naar een mengsel van oud spekvet en geurboompjes uit taxi’s. Op het buffet lagen slijmerige gebakken eieren hoog opgetast naast worstjes van verse papier-maché en een stuwmeer van witte bonen in tomatensaus. Muziek: ‘Pap-pap-pap-ageno’ uit Die Zauberflöte. De temperatuur van de ontbijtzaal: een graad of acht te warm. De toestand: een lichte kater, dus híer met die worsten. Aan tafel las ik wat over het hotel. Lang geleden was het beroemd om zijn schildpadsoep. Er was, een stuk minder lang geleden, een man verzopen in het zwembad (sindsdien gesloten). En er was, alarmerend kort geleden, een ‘mooie, jonge vrouw’ om zeep geholpen door een omvallende garderobekast. Ik stapte in de lift om boven mijn tanden te gaan poetsen. In de lift was het nóg warmer. Naast me een hoogbejaard, zwaarlijvig echtpaar, de vrouw in een rolstoel. Zij droeg een pluizige trui met gouden sterren erop. Ze zweette. De lift stopte, maar de deur ging niet open. De lift ging verder, helemaal naar boven. Ook daar bleef de deur dicht. ‘Oh, dear’, zei de vrouw benauwd. Ze wuifde zichzelf koelte toe met een folder van het Merseyside Maritime Museum. De man mompelde iets sussends. De lift ging weer naar beneden, en bleef ook daar dicht. Het echtpaar zweeg beklemd. Ik probeerde ze bemoedigend toe te lachen, maar mijn bovenlip zweette verraderlijk. De lift ging weer omhoog. En weer naar beneden. En weer omhoog. Ik zonk op mijn knieën, want om me heen werd het zwart. Ik kwam bij toen eindelijk de deur van de lift hortend half openschoof, op de bovenste verdieping. Ik wrong me naar buiten en wankelde al die trappen af, naar de receptie. ‘De lift is stuk’ riep ik tegen de juffrouw achter de balie. ‘Oh, dear...’, sprak ze verveeld. ‘Er zit een oude dame in, in een rolstoel.’ drong ik aan. ‘Oh, dear...’, geeuwde ze, en keek op haar horloge. Haar ogen waren kil, als van die meeuw.</p>]]></description>
      <guid>https://www.volkskrant.nl/cultuur-media/-ik-zonk-op-mijn-knieen-want-om-me-heen-werd-het-zwart~b1830b8c/</guid>
      <pubDate>Wed, 3 May 2023 00:00:00 +00:00</pubDate>
    </item>
    <item>
      <title><![CDATA[Had er nu echt iemand onder een vergrootglas een melktand van John Lennon na zitten kleien?]]></title>
      <description><![CDATA[<p>Een groepsreis is een heikele onderneming, want voor je het weet zit je in een bus vol mensen die hardop meezingen met When I’m Sixty-Four. Paul McCartney schreef de oubollige oorwurm toen hij pas 15 was en nog geen idee had van wat er te gebeuren stond. Hij woonde toen met zijn vader en broer in een buitenwijk van Liverpool. Dat huisje gingen we bekijken, wij, het reisgezelschap in de bus. Het regende, want dat hoort, in Liverpool. Daar stonden we, in het keukentje vol Hollanders, devoot naar een stuk zeep uit de jaren vijftig te kijken. ‘De zeep die alles zag’: namelijk hoe Paul hier als tiener suiker door zijn thee had geroerd, met dat uitgestreken smoelwerk van hem. En daar was het popperige huiskamertje waar John, Paul, George en Ringo voor het eerst samen, et cetera. Er zaten drie kleuren behang op de muur, want restjes waren goedkoper. Nog steeds trouwens. Opgetogen als een hond in een slagerij bekeek huisgenoot P. Pauls slaapkamertje met het onbeduidende jongensbed. P. had net zo’n kamertje als kind, maar hij heeft het niet tot wereldster geschopt, misschien omdat hij nogal vals zingt. En daar zaten we alweer in de bus, op naar John Lennons huis. Al zijn ijdele ‘working class hero’-praatjes ten spijt groeide John op in een vrij sjiek huis, met een royale tuin. Terwijl de gids in plat Liverpools allerlei apocriefe anekdotes opdiste over de Fab Four stond ik opeens oog in oog met een tand. Een kleine tand in een doosje, onder een glasplaat. Bijschrift: ‘Een replica van een melktand van John Lennon.’ Ongelovig keek ik naar het nietige artefact. Een replica?! Had er nu echt iemand onder een vergrootglas een melktand van John Lennon na zitten kleien? En waar was de oorspronkelijke tand? In een zwaar beveiligde kluis bij Yoko thuis? Of was hij al lang zoekgeraakt? Dat dóen melktanden, weet ik uit ervaring. Die van mijn kinderen zijn allemaal spoorloos verdwenen, dus als zij nog eens beroemd worden ben ik de lul. We stapten weer in die bus vol hopserige klarinetten. ‘Will you still need me, will you still feed me, when I’m sixty-four?’, zong Paul, als immer nodeloos opgewekt. John Lennon deed de sentimentele evergreen indertijd, niet geheel ten onrechte, af als ‘Paul’s granny shit’. ‘Granddchildren on your knee... (ploem, ploem, ploem)... Vera, Chuck and Dave’. Paul heeft inmiddels acht kleinkinderen. Er zit geen enkele Vera, Chuck of Dave bij, maar er zijn ongetwijfeld honderden, zo niet duizenden Beatle-fans die hun kinderen wél zo genoemd hebben. En die hun melktandjes heel goed bewaren, want je weet maar nooit.</p>]]></description>
      <guid>https://www.volkskrant.nl/cultuur-media/had-er-nu-echt-iemand-onder-een-vergrootglas-een-melktand-van-john-lennon-na-zitten-kleien~bca6cf35/</guid>
      <pubDate>Mon, 1 May 2023 00:00:00 +00:00</pubDate>
    </item>
    <item>
      <title><![CDATA[Bestel geen vis op maandag, en nooit een biefstuk well done – ach, de tips van chef Anthony Bourdain]]></title>
      <description><![CDATA[<p>‘Mama’, zei mijn jongste zoon (18). ‘Ik denk dat ik toch eens een boek wil lezen. Heb jij een boek voor me?’ Sprakeloos van vreugd en verbazing liep ik naar de boekenkast. Een boek! Maar welk? Het moest in één keer raak zijn, anders was het vonkje leeslust meteen gedoofd. Voorzichtigheid was dus geboden. Kijk eens aan, daar stond Kitchen Confidential van Anthony Bourdain. Ruim twintig jaar geleden dé bestseller over de misstanden in de keukens van sjieke restaurants. Mijn zoon werkt zelf in een restaurant, dus Bourdains ontboezemingen uit de culinaire onderbuik moesten wel aan hem besteed zijn. Ik trok het uit de kast en begon te bladeren. Ach ja, daar waren Bourdains beroemde tips: bestel nooit vis op maandag, want die ligt dan al sinds vrijdagochtend in de ijskast van het restaurant. (Vijftien jaar later zou Bourdain dat advies terugnemen, omdat de ‘tijden zijn veranderd’, al maakt hij een voorzichtige uitzondering voor mosselen op maandag in een Ierse pub.) Vraag nooit om een biefstuk ‘well done’ want dan krijg je het slechtste stuk vlees dat ze in de keuken kunnen vinden. Gefritúúrd. Liefhebbers van well done proeven het verschil toch niet. En wat gebeurt er met de restjes boter die op zo’n schattig schoteltje naast het broodmandje op de dinertafel hebben gestaan? Die worden hergebruikt in de keuken, voor de saus. Is dat laatste erg? Ik herinner mij een anekdote, uit de jaren zeventig of tachtig. Een restaurantcriticus (was het Wouter Klootwijk, onze eigen gonzo-inktculi?) vermoedde dat de schaaltjes appelmoes-met-kers bij Van der Valk-restaurants eindeloos hergebruikt werden. Daarvoor was ook die mysterieuze kers bedoeld, zo gaat het verhaal: lag die nog op zijn plaats, dan had er niemand van de appelmoes gegeten en kon het schaaltje door naar een andere tafel. Wel duurzaam, op zich, maar ook gierig en onhygiënisch, dus wat deed de criticus? Hij tilde de kers op, duwde een sigarettenpeuk in de appelmoes en legde de kers terug. Ik weet nog steeds niet of het echt gebeurd is, maar appelmoes-met-kers zie je niet meer in restaurants. Sigarettenpeuken trouwens ook niet. ‘Je lichaam is geen tempel, maar een pretpark. Veel plezier’, aldus Bourdain. Hij leefde van drank, drugs, sigaretten en, naar eigen zeggen, avontuurlijk eten als ‘rauwmelkse kaas en rauwe oesters’ (inmiddels nauwelijks avontuurlijker dan hagelslag). Ook fulmineerde hij tegen vegetariërs, ‘met hun Hezbollah-achtige splintergroepje, de veganisten, zijn ze de vijand van al het goede en beschaafde in de menselijke geest’. Tsja. Zijn gespierde taalgebruik (‘Don’t touch my dick. Don’t touch my knife’), zijn opschepperij over de gruwelijkste brand- en snijwonden, drugsexcessen en neukpartijen in de spoelkeuken vond ik indertijd ontzettend cool. Ik zag Bourdain en zijn collega’s als sexy piraten die, ondanks hun woeste leven, topprestaties leverden in de keuken. Drie uur slaap per nacht, op het strand! En dan weer die gloeiend hete keuken in, zwaaiend met messen, en zwierig scheldend in het Spaans! ‘Hey maricón! Chupa mis huevos!’ Bij herlezing bleek mijn adoratie goeddeels te verdampen. Hoe hij het ook probeerde te verbergen achter die bij nader inzien een tikje lachwekkende ruigheid, eigenlijk was Bourdain indertijd toch een nogal seksistisch (‘vrouwen gedijen zelden in zo’n testosteron-universum als een restaurantkeuken’), parmantig, verwend rijkeluiszoontje, met zijn sneue gepoch over zijn drugsverslaving en zijn platencollectie. Later werd hij ouder, wijzer en minder zelfingenomen, gelukkig. Nog later werd hij zwaarmoedig. Zo zwaarmoedig dat hij een eind aan zijn leven maakte. Arme kerel.Maar vis eten in een restaurant op maandag; dat kan ik nog steeds niet over mijn hart verkrijgen.</p>]]></description>
      <guid>https://www.volkskrant.nl/cultuur-media/bestel-geen-vis-op-maandag-en-nooit-een-biefstuk-well-done-ach-de-tips-van-chef-anthony-bourdain~b597fd23/</guid>
      <pubDate>Fri, 17 Feb 2023 00:00:00 +00:00</pubDate>
    </item>
    <item>
      <title><![CDATA[Het nadeel van beroemde schilderijen is dat je ze al te vaak gezien hebt, op koektrommels of gespeeld door Scarlett Johansson]]></title>
      <description><![CDATA[<p>Ik ben Vriend van het Rijksmuseum. Dat kost 50 euro per jaar, maar dan mag ik er ook zo vaak binnenlopen als ik maar wil. Het is een waardevolle vriendschap. Wanneer ik gebukt ga onder neerslachtige gedachten als ‘Wie bén ik nou eigenlijk?’ dan spreek ik mezelf troostend toe, vrij naar Couperus: ‘Zoo ik íets ben, ben ik een Vriend van het Rijksmuseum.’ Dat heeft louter voordelen. Zo nodigde mijn Vriend mij onlangs uit voor een speciale ‘Vriendenpreview’ voor de grote, spraakmakende Vermeer-tentoonstelling. Nou, graag natuurlijk, want wie wil er nu niet naar Vermeer? Ja, Lucian Freud hield naar eigen zeggen niet van Vermeer (ik weet trouwens vrijwel zeker dat Vermeer ook niet van Lucian Freud gehouden zou hebben), maar dat was natuurlijk louter pretentieuze aanstellerij. Met zijn scheve vloertjes en afstotelijke naakten. Daar liep ik het Rijks al binnen, in een dichte drom mede-Vrienden, die zelfgenoegzaam hun groene Vriendenkaart toonden aan de portier. RijksVrienden, zo mocht ik algauw concluderen, zijn voornamelijk grijzende, slordig geklede, te hard fluisterende jongbejaarde intellectuelen met deugdzaam onderhouden doch afgeleefde gebitten. (Jaja, ik ook.) Er was één uitzondering: een jongetje van een jaar of acht dat, achter zijn brilletje, danig op de jonge Woody Allen liep te lijken. Hij hoorde bij een vader met een groot, belangrijk hoofd, en was kennelijk tegen zijn zin meegenomen, want hij drentelde verveeld tussen de meesterwerken. Het nadeel van wereldberoemde schilderijen is dat je ze al te vaak gezien hebt, op koektrommels, bekers, tassen of gespeeld door Scarlett Johansson. Het meisje met de parel hing bovendien als poster in ons ouderlijk huis, met die mysterieuze blik die ik opeens wist te duiden toen onze poes net gejongd had: die keek nét zo. Vermoeid maar helder, verbaasd over haar eigen prestatie, trots, maar ook een beetje verlegen. ‘Kom eens kijken wat ik heb?’ En daar, om de hoek, hing de ‘vrouw met parelsnoer’, mijn lievelings-Vermeer. ‘Alwéér parels, hè’, hinnikte een paardachtige vrouw naast me tegen haar kennelijke zus. ‘Hij had een obsessie met parels, hè. Vanitas, hè.’ Ik probeerde niet te luisteren en bekeek vertederd het gezichtje van het parelsnoermeisje, met de halfgeloken oogopslag, het hoge voorhoofd en ronde kinnetje. Wat had ze toch een prachtig jasje aan! Goudgele zijde, afgezet met royale bontranden van hermelijn. Ik kon bijna voelen hoe lekker warm en zacht dat aangevoeld moest hebben aan haar hals en mollige onderarmen. Ik zou een moord doen voor dat jasje... Daar was het jongetje weer. Hij trok zijn vader aan zijn mouw en klaagde, bijna huilend: ‘Getver, pap, wat zijn het véél schilderijen!’</p>]]></description>
      <guid>https://www.volkskrant.nl/cultuur-media/het-nadeel-van-beroemde-schilderijen-is-dat-je-ze-al-te-vaak-gezien-hebt-op-koektrommels-of-gespeeld-door-scarlett-johansson~b8909357/</guid>
      <pubDate>Wed, 15 Feb 2023 00:00:00 +00:00</pubDate>
    </item>
  </channel>
</rss>
