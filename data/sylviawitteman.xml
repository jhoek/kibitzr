<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Schrijven is geen goddelijke inblazing, maar een ambacht, een vak dat je kunt leren]]></title>
      <description><![CDATA[<p>Columnisten moeten niet schrijven over hun werk, vind ik. Je wilt ook niet zien wat een slager in zijn worsten stopt (‘wie worst eet of een weduwe trouwt, weet nooit wat er  in is gedouwd’) of hoe een begrafenisondernemer een lijk aflegt (hoewel daarover de interessantste verhalen de ronde doen). Schrijven over schrijven is ijdel. Het allerergste is schrijven over je ‘writer’s block’. Je  suggereert daarmee namelijk dat schrijven een heilige en geheimzinnige kunst is waarbij  spookachtige krachten de boel kunnen komen verpesten. Met andere woorden: je doet – ten onrechte – alsof schrijven iets wezenlijk anders is dan worst maken of lijken afleggen. Een slager lijdt immers nooit aan ‘butcher’s block’ en een begrafenisondernemer krijgt nooit te maken met ‘undertaker’s block’. En ook schrijven is geen goddelijke inblazing, maar een ambacht, een vak dat je kunt leren. Hoe leer je dat dan? Ik krijg wel mails van jongelui die dat aan mij vragen (ja, dat klinkt ook verschrikkelijk ijdel, maar dit is mijn laatste stukje voor deze krant, dus nu maakt het niets meer uit). Ik antwoord dan altijd dat ze vooral heel goed om zich heen moeten kijken en luisteren (dus niet met zo’n podcast in je oren de straat op) en vooral ook alles lezen wat los en vast zit: goede en slechte boeken, kranten, de schoolschriften van je kinderen, de brochure van de Woudrichemse pingpongvereniging ‘Wopipo’, of de gemeentelijke reglementen voor afvalscheiding  in een Oostenrijks bergdorp. Die laatste liggen hier vóór me. Ik heb ze net van a tot z doorgenomen, met uitzicht op de hier volop aanwezige besneeuwde bergtoppen. Het is net een gedicht:  ‘Sigarettenpeuken, luiers, de inhoud van stofzuigerzakken... Kattenbakkorrels, wattenstaafjes, gummiwaren... Spijsresten, snijbloemen, koffiedik, theebladeren, zaagsel... telefoonboeken, cementzakken, eierdozen... (In het Oostenrijks-Duits is het nog veel mooier. Neem nu alleen al het woord Kericht, wat zoiets betekent als ‘opgeveegd vloervuil’. Of Knabbergebäck- und Teigwarensackerln, waarmee de Oostenrijker ‘chipszakken’ bedoelt. Je vraagt je af waartoe zo’n volk allemaal in staat is.) Al die dingen die je hoort, ziet en leest sla je op in je hoofd. Het wordt na een tijdje erg veel, natuurlijk. Zo veel, dat het eruit moet. En omdat er thuis niemand geïnteresseerd is in de inhoud van je hoofd kun je het maar beter in stilte opschrijven. Het is iets heel prettigs om te doen, een opluchting, zoiets als je verstopte oren laten uitspuiten, of dat je er na uren wurmen en klooien met je tong eindelijk in slaagt om dat ellendige popcornschilletje tussen je kiezen uit te peuteren. Dat is echt heerlijk. U moet het beslist eens proberen. Tot ziens!</p>]]></description>
      <guid>https://www.volkskrant.nl/columns-van-de-dag/schrijven-is-geen-goddelijke-inblazing-maar-een-ambacht-een-vak-dat-je-kunt-leren~b6d87164/</guid>
      <pubDate>Mon, 23 Dec 2024 00:00:00 +0100</pubDate>
    </item>
    <item>
      <title><![CDATA[Daar zit ik dan in de keuken, tussen die twee redeloze kutbeesten, overgeleverd aan mijn eigen gedachten]]></title>
      <description><![CDATA[<p>Zo in de donkere dagen voor Kerstmis krijgt men maar al te vaak gedachten waar men zich verre van moet zien te houden, bijvoorbeeld over de zin van het leven. Het is dan zaak onmiddellijk iets nuttigs of leuks te gaan doen, zoals was in de droger stoppen,  of de consumentengids lezen, vooral de rubriek ‘Zo kan het ook’, die louter optimisme en levensvreugd opwekt:  ‘Mevrouw Miep Zwikkema uit Jutrijp kocht in 1976 een broodrooster van het merk Vendex. Na bijna vijftig jaar trouwe dienst brak het schuifje af. Ten einde raad ging mevrouw Zwikkema met haar broodrooster langs bij ijzerwarenbedrijf Hoekstra in Sneek,  waar verkoper Wybe Hoekstra Jr. er kordaat een nieuw schuifje op zette. Kosteloos! Ja, laat ze maar schuiven,  in Sneek!’ Na zoiets kan ik er weer helemaal tegen, maar sinds kort liggen mijn katten dwars. Mijn oude kat krijgt, om gezondheidsredenen, ander eten dan mijn jonge kat. Door een akelige speling van het noodlot willen allebei de katten liever het eten van de ándere kat hebben. Ik moet daarom verhinderen dat ze elkaars bak leegschrokken. Omdat die oude kat heel langzaam eet, duurt dat zowat een kwartier. Ik zit dan midden in de keuken, op een stoel, tussen die twee redeloze kutbeesten. Ik kan helemaal niets anders doen dan toekijken, want als ik even afgeleid raak door mijn telefoon, of die verrukkelijke consumentengids, dan storten die katten zich muisstil en razendsnel op elkaars eten. Dus zit ik daar, drie keer per dag een kwartier, overgeleverd aan mijn eigen gedachten. Er komen de akeligste herinneringen bij me boven. Hoe vreselijk  het was toen ik, als kind, vroeg in bed lag (want dat was ‘gezond’) en dat ik, klaarwakker, andere kinderen, van ruimdenkender ouders, nog vrolijk hoorde buitenspelen. Hoe ik, toen ik 10 jaar was, heel lang had gespaard voor een prachtige, wijnrode vulpen, die ik vervolgens na drie dagen ergens ben verloren. Voorgoed. Dat ik eens, samen met mijn zoontje, machteloos moest toezien hoe een eendenkuiken door een reiger werd opgevreten. Hoe ik, met datzelfde zoontje in mijn kielzog, in 2009 onze platgereden kater Ziggy moest oprapen van het asfalt van Marion Lane te Bethesda, Maryland, waar we toen woonden, en begraven in de tuin van ons schattige huisje op nummer 7807 aan diezelfde Marion Lane, waar ik nog steeds heimwee naar heb. (Ik bekijk het wel eens op Google. Dat helpt niet.) Dit soort gedachten heb ik dus, drie kwartier per dag, met aan weerszijden die knarsend brokjes etende, vals naar elkaar loerende katten. En dan ben ik aan de zin van het leven nog niet eens toegekomen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/daar-zit-ik-dan-in-de-keuken-tussen-die-twee-redeloze-kutbeesten-overgeleverd-aan-mijn-eigen-gedachten~b7da883d/</guid>
      <pubDate>Wed, 18 Dec 2024 00:00:00 +0100</pubDate>
    </item>
    <item>
      <title><![CDATA[Worden mannen echt geïndoctrineerd om te vechten? En door wie dan? In geheime genootschapjes?]]></title>
      <description><![CDATA[<p>Vorige week las ik een opiniestuk over oorlogsgeweld. Vooral mannen zijn daar het slachtoffer van, stelde de auteur; die willen helemaal niet naar het front, maar ze worden van jongs af aan geïndoctrineerd dat mannen nu eenmaal moeten vechten. ‘Vrouwen kunnen net zo gewelddadig zijn als mannen, maar ook in West-Europa wordt geweld gezien als een mannentaak. (...) het is geen natuurwet, het is genderongelijkheid.’ Ik moest even nadenken over deze nieuwe toevoeging aan de schanddaden van het patriarchaat. Worden mannen echt geïndoctrineerd om te vechten? En door wie dan? Door hun ouders? Op school? In geheime genootschapjes waar wij, vrouwen, geen weet van hebben en waar de jongens als peuters elkaar al met kleine boksbeugeltjes te lijf moeten? ‘Ben jij geïndoctrineerd om te vechten?’, vroeg ik aan mijn oudste zoon. ‘Nee’, antwoordde hij. ‘De aandrang om te vechten komt door de testosteron. Daardoor wil je soms gewoon heel graag iemand in elkaar slaan.’ En, met een blik op mijn gezicht: ‘Ik dóé het niet hoor.’ Testosteron, dus. Precies wat ik al dacht.  Mannen hebben daar 10 tot 20 keer meer van in hun lichaam rondwaren dan vrouwen. Het is een interessant hormoon, dat niet alleen vechtlust aanwakkert, maar er ook voor zorgt dat mannen altijd weten waar het expansievat zit, en dat ze alle merken auto’s van elkaar kunnen onderscheiden. Vrouwen herkennen alleen de Fiat Multipla, namelijk aan die rare vetrol onder de voorruit. ‘Vrouwen kunnen net zo gewelddadig zijn als mannen.’ Vast wel. Alleen: ze zíjn het bijna nooit. Ja, een vrouw wil een enkele keer nog weleens iemand vermoorden, maar zelfs dat gaat er meestal kalmpjes aan toe: niet met bommen en granaten, maar met zo’n ring aan hun vinger die met een klepje open kan, en dat ze er dan tersluiks, met een vals glimlachje, een portie gif uit laten vallen, in het kopje thee van het slachtoffer. Afgezien daarvan is er maar één misdaad waarin vrouwen niet zwaar ondervertegenwoordigd zijn, en dat is winkeldiefstal. Waarom is dat zo? Ik kan wel een paar redenen bedenken. Ten eerste hoef je er geen geweld voor te gebruiken. Ten tweede: vrouwen hebben een lange geschiedenis van financiële afhankelijkheid achter de rug. Als je zelf geen geld verdient en toch een doos kersenbonbons wilt hebben, of een ring met een gifklepje, is stelen natuurlijk een handige optie. Het zou mij niets verbazen als het aantal winkeldiefstallen door vrouwen terugloopt naarmate ze meer gaan verdienen. Winkeldiefstal is, kortom, wél de schuld van genderongelijkheid. Maar vechten niet. Jammer, want anders was er wat aan te doen.</p>]]></description>
      <guid>https://www.volkskrant.nl/columns-van-de-dag/worden-mannen-echt-geindoctrineerd-om-te-vechten-en-door-wie-dan-in-geheime-genootschapjes~b5e0a7c9/</guid>
      <pubDate>Mon, 16 Dec 2024 00:00:00 +0100</pubDate>
    </item>
    <item>
      <title><![CDATA[‘Die kat van jou vreet maandelijks het salaris van een Russische ingenieur op’, zei mijn Moskouse vriend]]></title>
      <description><![CDATA[<p>Mijn bejaarde kat Lola is danig aan het verslijten. Het begon met haar rug. Ze kon niet meer netjes hurken op de bak, zodat de pis steeds vaker ernaast belandde, en lauwtjes de  garderobekast in kabbelde. Ook vond ze aaien niet meer leuk, en geaaid worden is toch de raison d’être van een kat. ‘Artrose’, zei de dierenarts, en gaf Lola druppeltjes die verlichting brachten. Maar al gauw kreeg ze andere kwalen. Steeds vaker lagen er kille plakken kots in huis. Ze werd halfblind, waardoor ze meestal náást de bank sprong, en zelfs een plakje ham niet meer als zodanig herkende. Ik dacht aan wijlen mijn witte kater Harry. Harry, geboren Amsterdammer,  heeft mij vijf jaar gezelschap gehouden in Moskou, in de eerste helft van de jaren negentig. Indertijd was daar in de winkels weinig te krijgen, en zeker geen kattenvoer.  Ik kocht Whiskas voor hem in een speciale supermarkt voor buitenlanders, met westerse valuta. Dat voer was erg duur. ‘Die kat van jou vreet maandelijks het salaris van een Russische ingenieur op’, zei mijn Moskouse vriend Sasha met een diabolische grijns. Sasha was toen al bezig zich dood te drinken, en dat is hem uiteindelijk ook gelukt, maar zijn uitspraak is me altijd bijgebleven. Vooral toen Harry, veel later, allerlei ouderdomskwalen kreeg waarvoor ik vrijwel wekelijks met hem de dierenarts bezocht. Ook dat was duur en bovendien zinloos, want Harry bleef kwakkelen en stierf uiteindelijk toch. ‘Jongens’, zei ik daarom vorige week tegen mijn kinderen, ‘Lola is 16. Ik wil niet dezelfde martelgang als indertijd met Harry. Ik denk dat het tijd wordt dat de dokter komt, met de blinkende zeis.’ Ziezo, dat was eruit. ‘Je moet zoiets niet zeggen waar ze bij is’, zei mijn jongste zoon (20) verwijtend. En zijn broer, 23, mijmerde: ‘Ik weet nog dat we Lola kregen. Ik weet nog hoe het huis eruit zag waar we haar ophaalden. Ik weet zelfs nog hoe Lola’s moeder eruit zag...’ Mijn zoon moet toen 7 geweest zijn.  Ik weet nog hoe zijn gezicht eruit zag toen hij de kleine Lola voor het eerst in zijn armen nam. Maar ja... ‘Het leven is eindig, jongens’, zei ik ferm. En ik belde de dierenarts. En zo komt het dus dat mijn keuken nu vol staat met peperdure zakken medicinale brokjes, nog meer druppeltjes en pilletjes, een tube ‘haarbalpasta’, flesjes ‘kattenbouillon’, blikjes ‘graanvrije tonijn’ (???) en een anti-schrok-voederbakje dat eruit ziet als een kabouterdoolhofje. Lola lijkt zowaar wat op te knappen. Ik weet niet wat een Nederlandse ingenieur verdient, en ik wíl het ook niet weten.</p>]]></description>
      <guid>https://www.volkskrant.nl/columns-van-de-dag/die-kat-van-jou-vreet-maandelijks-het-salaris-van-een-russische-ingenieur-op-zei-mijn-moskouse-vriend~bc74b501/</guid>
      <pubDate>Wed, 11 Dec 2024 00:00:00 +0100</pubDate>
    </item>
    <item>
      <title><![CDATA[‘Gisteren moest er iemand víjf bomen hebben. Een Duitser, hè? Dan krijg je dat’]]></title>
      <description><![CDATA[<p>Op de hoek van mijn straat staat een paaltje met daarop een bordje: ‘Lever hier uw kerstboom in’. Het leek me wat voorbarig, maar misschien wilde de gemeentereiniging er vanaf zijn, om de rest van de maand ongestoord rond hun eigen boom te kunnen hangen. (De kerstboom van de gemeentereiniging hangt vol kleine, zilveren vuilniszakjes, bezempjes, ratjes en meeuwtjes, met een piek in de vorm van een reiger.) De opvattingen over de houdbaarheid van zo’n  afgezaagde boom in je huis lopen trouwens nogal uiteen. Ik heb een stel gekend, twee vrouwen, die half november (want dan had je er ‘lekker lang plezier van’) al twéé bomen naar hun huiskamer sleepten, want ze bezaten zo veel versieringen dat ze die in één boom niet kwijt konden. Die bomen lieten ze tot half januari staan, twee volle maanden dus. Die naalden vielen natuurlijk uit; op het laatst zag je het vrijwel kale skelet van dat erbarmelijke boslijk tussen die overdaad aan glimmende ballen en slingers doorschemeren (dit was ver vóór de tijd van lollige boom-ornamenten in de vorm van halve avocado’s, hotdogs, vibrators en badeendjes; ja, zelfs die moddervette Coca-Cola-kerstman had je hier toen nog niet, met zijn ellendige rendieren. Mooie tijden.) Zelf wil ik het liefst helemaal geen boom, maar elk jaar weer sleept huisgenoot P. zo’n kolossale spar de trap op, die hier vervolgens wekenlang gaat staan zieltogen. Omdat de duivel niet graag alléén in de hel is, ging ik gisteren bij zo’n kerstbomenstal staan kijken hoe mijn  stadgenoten moeizaam zo’n woudreus in hun achterbak probeerden te worstelen. De verkoper, een stoppelig Oostbloktype met zware wallen onder de ogen stond juist lusteloos het condoom van een bifiworstje te stropen, toen er een jonge blonde vrouw uit een Birò stapte, zo’n piepklein stadsautootje dat evengoed 18 mille kost. ‘Hee maat’, zei de vrouw tegen de verkoper. ‘Ik moet er drie hebben. Een grote voor m’n man, een medium voor mij, en een kleintje voor Xavi. Xaaf is 5, dus doe maar zóiets.’ Ze wees ergens ter hoogte van haar  heup, en vervolgde: ‘Zet jij ze voor me klaar? Top! Dan komt Mitch ze eind van de middag halen. Werk ze!’ En weg was ze weer, in dat autootje. ‘Drie bomen!’, riep ik verbaasd. ‘Dat is de zoveelste al’, hoestte de verkoper. ‘Gisteren moest er iemand víjf bomen hebben. Een Duitser, hè? Dan krijg je dat.’ Terwijl ik me vruchteloos afvroeg waarom juist een Duitser vijf kerstbomen zou willen hebben, nam hij een hap van het worstje, haalde zijn schouders op en sprak, volkomen terecht: ‘Nou ja. Handel is handel.’ Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/gisteren-moest-er-iemand-vijf-bomen-hebben-een-duitser-he-dan-krijg-je-dat~bcf14f9b/</guid>
      <pubDate>Mon, 9 Dec 2024 00:00:00 +0100</pubDate>
    </item>
    <item>
      <title><![CDATA[Zo’n terracotta Dille &amp; Kamille-vaasje, daar kan toch geen heibel van komen?]]></title>
      <description><![CDATA[<p>Omdat ik nieuwe theedoeken moest hebben stapte ik een filiaal van Dille &amp; Kamille binnen, een ideale winkel voor mensen die prijs stellen op huishoudelijke voorwerpen van ongebleekt katoen, gerecycled glas, biologisch riet en andere ’natuurlijke eenvoud’ in vijftig tinten beige: vrouwen, dus. Het was de dag voor Sinterklaas en druk in de winkel. Naast me stond een tengere vrouw van een jaar of 40 zuchtend een terracotta vaasje  van alle kanten te bekijken, waarbij ze telkens haar lange haar geagiteerd achter haar oren streek. ‘Wat denk jij?’, vroeg de vrouw terwijl ze zich naar me omdraaide. ‘Is dit wat? Als cadeautje? Jezus, ik weet het echt niet meer, hoor...’ ‘Ik vind het wel een leuk vaasje’, zei ik. De vrouw knikte aarzelend. ‘Weet je wat het is’, hernam ze. ‘Wij vieren Sinterklaas dus altijd samen met het gezin van mijn zus. En nou had ik dus twee jaar geleden haar jongste dochter getrokken, en die is bang voor spinnen. 10 was ze toen. Dus ik heb een levensgrote spin voor haar geknutseld, een lege colafles helemaal bekleed met zwarte wol, en met van die oogjes. Superleuk... maar joh, dat viel helemaal verkeerd. Gegíld heeft dat arme kind. Nachten niet geslapen van angst. Ja, dat had ik helemaal verkeerd ingeschat... zo stom...’ Ze beet op haar lip. ‘En vorig jaar trok ik dus de óúdste dochter van mijn zus. 14, 15, zoiets. Echt zo’n puber, en vooral ontzettend moeilijk met eten. Dit lust ze niet, dat lust ze niet, altijd de helft laten staan... nou ja, dus ik dacht: leuk voor een surprise. Dus ik had een enorme kom pap gemaakt, van die ouderwetse rijstepap, weet je wel, met onderin het cadeautje, en een gedicht erbij dat ze voortaan haar bordje moet leegeten...’ Ze beet weer even op haar lip. ‘Nou, en dat viel óók helemaal verkeerd’, zuchtte ze. ‘Ze is huilend naar haar kamer gerend. De sfeer totaal verpest natuurlijk... en toen bleek ze een paar weken later een díjk van een eetstoornis te hebben. Ze is nog opgenomen geweest en alles. Het gaat nu wel weer, maar...’ Ze schudde haar hoofd. ‘En nu heb ik mijn zus zélf getrokken’, vervolgde ze. ‘Een schat van een mens, maar ze heeft een heleboel issues. Een beroerd huwelijk, ze drinkt te veel en ze loopt de deur plat bij de botoxboer. Maar ja, ik wil het dit jaar nu écht gezellig houden, dat snap je. Dus...’ Ze hield het vaasje omhoog. ‘Zo’n vaasje, daar kan toch geen heibel van komen?’, vroeg ze aarzelend. Ik heb maar nee gezegd, al weet je ’t nooit.</p>]]></description>
      <guid>https://www.volkskrant.nl/columns-van-de-dag/zo-n-terracotta-dille-kamille-vaasje-daar-kan-toch-geen-heibel-van-komen~b860ce5d/</guid>
      <pubDate>Wed, 4 Dec 2024 00:00:00 +0100</pubDate>
    </item>
    <item>
      <title><![CDATA[Die peperdure, loodzware biljarttafel wordt nu al tien jaar intensief gebruikt om de was op te vouwen]]></title>
      <description><![CDATA[<p>Wat heb ik Sinterklaas vaak verwenst, met zijn ellendige Pieten en dat klotepaard (ja, vooral toen diens naam van ‘Amerigo’ werd veranderd in dat uiterst melige ‘Ozosnel’. In mijn jeugd had het paard van Sinterklaas trouwens  geen naam. Die heeft hij ook helemaal niet nodig, want er is er maar één paard van Sinterklaas. De prins van Doornroosje, bijvoorbeeld, heeft ook geen naam, net als de Smurfin en Mary Servaes.) Sinterklaas is leuk zolang je kinderen nog niet doorhebben wiens hand de pepernoten strooit. Sinterklaas is nog steeds leuk als de oudste kinderen in het complot betrokken worden, ten gunste van hun gelovige broertjes en zusjes. En Sinterklaas is nog steeds best  leuk wanneer je kinderen slome tieners zijn, die hun gedichtjes last minute door ChatGPT laten ophoesten, en elkaar dan stompend verdringen bij de printer terwijl hun zus al dreigend ‘Daaaaar wordt aan de deur geklopt’ zit te galmen achter de piano. Maar zeg nou zelf: hoeveel sjaals, sloffen en scooterhelmen heeft een mens nodig? ‘Je hebt gelijk. Laten we de kinderen dan dit jaar eens iets echt moois geven. Een poolbiljart, bijvoorbeeld!’ Dit zijn niet mijn woorden, hè? Maar dat biljart kwám er. Peperduur, loodzwaar, al die trappen op, helemaal naar zolder, waar het nu al tien jaar intensief gebruikt wordt als tafel om de was op te vouwen. Handig! Een jaar of drie (vijf, zeven) geleden opperde ik voor het eerst  voorzichtig om Sinterklaas niet meer zo uitgebreid te vieren.  Ik haalde het klimaat erbij, en de holle hebzucht van de middenstand. En vooral de hoofdpijn die ik kreeg als iemand mijn vlekkeloze, gruwelijk arbeidsintensieve gedichten slordig voordroeg, zonder op het metrum te letten. ‘Ja, maar dat is niet eerlijk’ zei huisgenoot P. toen. ‘De jongste heeft dan in zijn leven minder sinterklaasfeesten meegemaakt dan de andere twee’. Waarop mijn dochter (de oudste) schrander opmerkte dat zulks niet op te lossen valt, al vieren we tezamen Sinterklaas tot onze dood. Dus bleef ik jarenlang sjaals, sloffen, en scooterhelmen aanschaffen en gedichten schrijven (‘Sonnetten rollen weer als parels van mijn toetsen/ Wat jammer dat ik nog moet schrijven voor de krant/ sprak Sint. En dat mijn versje nu verzandt/ Tussen de koffie en het tandenpoetsen’). ‘Nou, wat doen we met Sinterklaas?’, vroeg ik vorige week. De reacties waren lauw. De een had tentamens, de ander een tijdrovende amourette, een derde moest die avond werken. En daar viel, eindelijk, het verlossende ‘laten we maar een jaartje overslaan.’ Sindsdien schieten mij voor iedereen de heerlijkste, origineelste cadeautjes te binnen, en de prachtigste gedichten. Spijt. Als haren op mijn hoofd. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/die-peperdure-loodzware-biljarttafel-wordt-nu-al-tien-jaar-intensief-gebruikt-om-de-was-op-te-vouwen~b9d59105/</guid>
      <pubDate>Mon, 2 Dec 2024 00:00:00 +0100</pubDate>
    </item>
    <item>
      <title><![CDATA[Ik las ‘Een revolverschot’ van Virginie Loveling achter elkaar uit, tot diep in de nacht]]></title>
      <description><![CDATA[<p>Ik ken iemand die ‘alleen nog boeken van vrouwen leest’, omdat ze in haar jeugd ‘een canon van mannelijke schrijvers kreeg opgedrongen’. Zelf doe ik aan dergelijke flauwekul niet mee; ik lees gewoon alles wat ik in handen krijg. Als het een fijn boek is lees ik het uit, en als het me niet bevalt stop ik ermee; een simpele en prettige gang van zaken. Bij het – immer likkebaardend – grasduinen op DBNL stuitte ik op Een revolverschot (1911) van de Vlaamse Virginie Loveling. De titel deed een goedkope detective vermoeden, en die naam, Virginie Loveling, klonk verzonnen, als een vrouwelijke sidekick van James Bond. Maar het bleek toch echt haar eigen naam, sterker nog, zij bleek een tante van Cyriel Buysse, die ik hoog heb zitten. Nóg sterker, ze bleek in haar tijd zeer beroemd; ze is alleen niet in ‘de canon’ terechtgekomen, wat toch wel te denken geeft (zie boven). Dat Revolverschot bleek recht in de roos. Het verhaal speelt in Vroden, een klein, gemoedelijk dorpje in Oost-Vlaanderen, waar de tamelijk rijke zusjes Marie en Georgine, notarisdochters,  samen wonen na de dood van hun ouders. Georgine is 20, voluptueus en mooi, Marie is al 30 (wat in 1911 als stokoud gold), mager, ‘lelijk’ en over dat alles nogal wanhopig: zal ze ooit nog trouwen? Marie en Georgine heten eigenlijk Santander.  Ze zijn in de verte van Spaanse afkomst en hebben zelf nog steeds ‘Spaanse oogen vol vuur en zonnegloed’, maar hun achternaam wordt door de dorpelingen verbasterd tot ‘Sanders’, ‘omdat buitenlieden gaarne familienamen verminken’, aldus de burgemeester. ‘Er zijn  hier menschen die adellijke, Spaansch-klinkende namen dragen: de Compostello, men heet ze ‘Pompegestel.’ Een boertig volkje dus, getuige ook de scène die plaatsvindt bij de ‘bascuul’, de weegschaal waarmee jaarlijks niet alleen de aardappeloogst wordt gewogen, maar ook de dorpelingen zelf, bij wijze van wedstrijd: hoe zwaarder, hoe beter. Marie, de oudste notarisdochter, blijkt ‘te mager om met brood gegeten te worden’. Vervolgens gaat de dochter van een pachter op de weegschaal: ze kan niet verkroppen dat ze lichter blijkt dan een van de ‘dorpsjuffrouwen’ en verdedigt zich: ‘’t is dat gij zwaarder van beendergestel zijt dan ik. ’t Zijn de beenderen die wegen; bij mij is ’t al vleesch,’ wat niemand tegensprak noch beaamde, terwijl zij, zijds neerkijkend, eens in haar eigen bovenarm kneep.’ Dan is de vrouw van ‘de Rijke Boer’ aan de beurt, die 82 kilo blijkt te wegen. ‘Ha, moeder, ge zijt er vier verzwaard sedert verleden jaar, dat begint te tellen’ pochte haar echtgenoot.’ Maar daar is, tot slot, Georgine, de mooie jonge notarisdochter. ‘Een hoerageroep ging op, terwijl Georgine, vrij vlug voor haar lijvigheid, van de weegplaat wipte. Vierentachtig! Vierentachtig!’ ‘Moeder, ge zijt af! Primus af! verweet haar, zelf teleurgesteld, maar recht latend weervaren wien recht toekwam, luidruchtig schaterend, de Rijke Boer.’ De omstanders noemen Georgine bewonderend ‘een vrouwmensch als een fort’ en ‘een deurgat vol’. Al die pastorale gezelligheid kan natuurlijk niet blijven duren, getuige de titel. En ja hoor, de notarisdochters worden allebei verliefd op Luc Hancq, de jonge, knappe, alom geliefde ‘muziekmeester’ van het dorp.  ‘Och, waar Luc Hancq is, mag men zeggen dat de vreugd mede aanzit’, aldus de burgemeester. Zijn vrouw moet erom lachen: ‘Luc, Luc Hancq, het klinkt als iemand die den hik heeft’ en zij proestte ’t weder uit.’ Luc laat zich de oplaaiende Spaanse passie van beide vrouwen genoeglijk aanleunen, tot de dames erachter komen dat ze allebei belazerd worden. Hoe dat afliep las ik achter elkaar uit, tot diep in de nacht. Die canon, hè? Daar moet maar héél gauw iemand plaatsmaken voor Virginie Loveling.</p>]]></description>
      <guid>https://www.volkskrant.nl/boeken/ik-las-een-revolverschot-van-virginie-loveling-achter-elkaar-uit-tot-diep-in-de-nacht~b744ad41/</guid>
      <pubDate>Fri, 29 Nov 2024 00:00:00 +0100</pubDate>
    </item>
    <item>
      <title><![CDATA[Nu moest ik dus gaan ingrijpen, bedacht ik, maar hoe dan – I’m a writer, not a fighter]]></title>
      <description><![CDATA[<p>Ik liep door zo’n buurt waar men een eeuw geleden de arbeiders poogde te verheffen. De ene helft van die verheven arbeiders is inmiddels naar Purmerend en Almere vertrokken om plaats te maken voor drie-keer-modaal-stelletjes met dure kinderwagens; de andere helft van die arbeiders woont er nog steeds, dat wil zeggen, hun (achter)kleinkinderen, die trouwens allang geen arbeiders meer zijn, maar kapsters, zorgpersoneel of uitbaters van een matrassenpaleis. Een gezellige buurt, kortom, vooral bij mooi weer; maar nu druilde het uit een lijkgrauwe hemel  en J.C. Bloem drensde in mijn hoofd: ‘Het regent en het is november/ Weer keert het najaar en belaagt/ Het hart dat droef maar steeds gewender/ Zijn heimelijke pijnen draagt’, et cetera. Kortom, de thuisblijvers kregen weer groot gelijk. Juist wilde ik op mijn druipende fiets stappen toen er een deur openging en een vrouw naar buiten stapte. Ze was jong en voluptueus, met lange, zwarte krullen. Ze zag eruit als het Zigeunermeisje van Torino, u weet wel, met die rode omslagdoek, poppenwimpers en zwoegende boezem, smakelijk smeulende kitsch uit de jaren zestig; alleen droeg dít meisje een dikke jas, want het regende en het was november. Vanonder een caféluifel kwam er een man aanlopen, begin 40 en breed als een dokwerker. Hij pakte de vrouw bij haar schouder en sprak op hoge toon: ‘Nou is het godverdomme afgelopen. Je gaat gewoon mee’. Geschrokken keek ik toe. ‘Laat me los!’, riep de vrouw, geheel volgens het boekje. Ze schudde de man van zich af en liep door, maar hij haalde haar in en riep: ‘Nee, jij gaat nu gewoon met mij mee. Klaar.’ Nu moest ik dus gaan ingrijpen, bedacht ik, maar hoe dan, I’m a writer, not a fighter, toen er, goddank, een jongen uit de slagerij naar buiten kwam die zich vóór de vrouw opstelde en haar belager kalm toevoegde: ‘Laat dat meissie met rust’. ‘Bemoei je met je eigen zaken’ antwoordde de dokwerker. De jongen herhaalde, nog steeds bedaard: ‘Laat dat meissie met rust.’ Hij had wel lef, want hij was een stuk tengerder dan die andere vent. Er kwamen steeds meer mensen aanlopen om het opstootje gade te slaan. Het meisje wachtte met doffe blik af. De dokwerker greep haar nogmaals bij de schouder, maar de jongen duwde hem weg en zei, nu iets dreigender: ‘Laat. Dat. Meissie. Met. Rust’. Nu gaan ze knokken, dacht ik, maar nee, dat doen ze alleen in films. De dokwerker liet zijn hand zakken, en sprak, met gebroken stem: ‘Dat is geen meissie. Dat is mijn vrouw.’ En hij droop af, de regen in. Het was nog steeds november. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/nu-moest-ik-dus-gaan-ingrijpen-bedacht-ik-maar-hoe-dan-i-m-a-writer-not-a-fighter~b7fd28d5/</guid>
      <pubDate>Wed, 27 Nov 2024 00:00:00 +0100</pubDate>
    </item>
    <item>
      <title><![CDATA[Bakzeil, of een frisse neus, of het bloed onder mijn nagels vandaan. Dát haal je. Maar geen nieuwe jas. Die kóóp je]]></title>
      <description><![CDATA[<p>Het regende, de tram liet op zich wachten, en intussen probeerde ik kauwgum van mijn schoen te verwijderen met een Febo-servetje, wat niet lukte. Naast mij stond een knappe jongen van een jaar of 18, met donker, stug haar, waar ergens in zijn voorgeslacht de wind uit de Balkan doorheen geruist had. Hij nam juist zijn telefoon op. ‘Ha mam’, sprak hij gelaten. (...) ‘In de stad’ (...) Ik heb een nieuwe jas gehaald.’ ‘Gekócht, zul je bedoelen’, mopperde ik zachtjes. Mijn eigen zoons praten ook zo en ik erger me daar dood aan. Als ze een nieuwe jas, schoenen, ja, zelfs een telefoon of horloge gaan kopen, van geld waarvoor ze hard hebben gewerkt, noemen ze het ‘halen’, alsof het een pak melk betreft. Het klinkt ontzettend patserig, alsof ze zwemmen in het geld, quod non. ‘Niks halen’, roep ik dan. ‘Halen, ja, de koekoek. Of bakzeil, of een frisse neus, of het bloed onder mijn nagels vandaan. Dát haal je. Maar geen nieuwe jas. Die kóóp je.’ ‘Ja, een soort parka’, zei de jongen, terwijl hij liefdevol over zijn nieuwe jas streek. ‘Zwart. Een goeie deal. Nou, mam, zie je later, ik....’ (...) ‘Wat? Ehm...’ Ik zag hem paniekerig nadenken, met zijn mooie kop. ‘120 euro’, blufte hij. ‘Echt een héle goeie deal.’ Ik wierp een blik op de jas. Die was van een bekend merk, met dons gevoerd, en moest 4- à 500 euro gekost hebben. Ik weet dat, omdat mijn kinderen hun hele jeugd om die jassen hebben gezeurd. Ik heb niks tegen smijten met geld, indien voorradig, maar ik trek de grens bij kleren van een zogenaamd ‘goed merk’ waarvoor je je blauw betaalt om erbij te lopen als een reclamezuil. ‘Bij H&amp;M koop je precies dezelfde voor een kwart van de prijs’, zei ik dan altijd. ‘Trouwens, er hangt hier nog een prima jas waar neef David uit is gegroeid. Wat nou, verkeerde kleur? Wat is er verkeerd aan rood?!’ Mijn kinderen hebben me intens geminacht en vervloekt, maar ik hield voet bij stuk. Ze zijn nu volwassen en mogen het zelf uitzoeken,  maar de Balkanjongen blijkbaar niet. ‘Mam. Please’,  zei de jongen. Gegeneerd keek hij om zich heen. ‘Oké, oké’, zuchtte hij, en richtte de camera van zijn telefoon op zijn nieuwe jas. ‘Mooi toch?’, vervolgde hij. ‘Lekker warm ook.’(...) ‘Wat?! Nee, dat is geen plastic! Dat is, hoe heet die stof ook alweer. Jezus, mam, ik mag toch zelf wel weten wat ik van mijn eigen verdiende.... Mam! ik moet gaan, daar is mijn tram!’ De tram, daarentegen, was in geen velden of wegen te bekennen.</p>]]></description>
      <guid>https://www.volkskrant.nl/columns-van-de-dag/bakzeil-of-een-frisse-neus-of-het-bloed-onder-mijn-nagels-vandaan-dat-haal-je-maar-geen-nieuwe-jas-die-koop-je~b92ab6f6/</guid>
      <pubDate>Mon, 25 Nov 2024 00:00:00 +0100</pubDate>
    </item>
  </channel>
</rss>
