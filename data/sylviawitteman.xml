<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[‘Kijk maar niet gek op als ’s nachts de politie voor de deur staat: heeft ie zijn scooter in de prak gereden’]]></title>
      <description><![CDATA[<p>Op het Museumplein was het min of meer droog. Méér positiefs viel er over de status quo niet te zeggen, of het moest de aanwezigheid van een oliebollenkraam zijn. Zelf ben ik niet dol op oliebollen. Niks tegen frituur, maar dan liever een kroket. Bij de kraam stonden allemaal mensen die wél zin hadden in een oliebol. Een jonge moeder met een baby en een peuter bijvoorbeeld. De baby, in een kinderwagen, was nog heel klein, de peuter was snipverkouden, en de moeder zag eruit zoals men er dan uitziet: afgepeigerd en aan de dikke kant. Baren en zogen maakt vraatzuchtig. Uitputting ook. Zij kocht twee oliebollen, gaf er één aan de peuter, en beet zelf gretig in de andere. In het vale zonlicht stoof de poedersuiker rond haar vermoeide, maar knappe gezicht. De peuter vroeg iets dat ik niet verstond. De moeder antwoordde: “Nee, Nina is nog te klein voor oliebollen.” Er kwam een andere vrouw bij staan. Zij was vijftig, groot, fors en blond, in een regenjas met luipaardmotief. Ook zij had een oliebol gekocht. Ze wierp een blik in de kinderwagen, en vroeg glimlachend: “Zes weken?” “Vijf,” antwoordde de moeder. De luipaardvrouw nam een hapje. “Ik heb er drie,” zei ze toen ze het doorgeslikt had. “De mijne zijn al volwassen, hè. Of wat daar dan voor dóór moet gaan. Sores genoeg, nog steeds. O, kijk uit, hij verslikt zich!” Inderdaad hoestte de peuter vervaarlijk. Zijn moeder klopte hem tussen de schoudertjes, en plukte een stuk oliebol uit zijn mond. De kwijldraden hingen erbij. Ze wierp het klamme brok voor de duiven, die meteen toehapten. “Ja, nou is het nog maar een oliebol,” zei de luipaardvrouw. “Maar over tien, vijftien jaar... je moet niet gek opkijken als ’s nachts de politie voor je deur staat. Dan heeft er weer een zich in coma gezopen. Of zijn scooter in de prak gereden. Ik heb er ook één, mijn dochter dus, die is nog een keer weggelopen naar Spanje. Veertien was ze. Met een verkeerd vriendje. Je gaat het allemaal meemaken, hoor.” “O, joh,” zei de moeder. Ze keek naar haar kauwende zoontje, en probeerde zich vergeefs een voorstelling te maken van al dat naderend onheil. Ze nam nog een hap. Wéér stoof de poedersuiker in de rondte. De luipaardvrouw keek haar meewarig aan. “Ik heb op de mijne maar geen suiker genomen,” zei ze. “Die zwangerschapskilo’s hè, het blijft de rest van je leven een gevecht.” De moeder liet ontsteld haar oliebol zakken. “Ja,” vervolgde de luipaardvrouw. “En niet om lullig te zijn, hoor: maar je vraagt je af waar je het allemaal voor doet.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/kijk-maar-niet-gek-op-als-s-nachts-de-politie-voor-de-deur-staat-heeft-ie-zijn-scooter-in-de-prak-gereden~beeab796/</guid>
      <pubDate>Tue, 28 Oct 2025 00:00:00 +0100</pubDate>
    </item>
    <item>
      <title><![CDATA[Op een Amsterdamse kinderboerderij kun je vast niet meer aankomen met een vleespuzzel als attractie]]></title>
      <description><![CDATA[<p>Mijn zus en ik gaan in onze vrije tijd graag ‘wandelen met de auto’, wat neerkomt op lukraak rondrijden (niet zeuren, die auto is elektrisch) en uitstappen op willekeurige plaatsen om daar de situatie in ogenschouw te nemen. Zo belandden wij in een buitenwijk van het Brabantse Oss, bakermat van de Unoxrookworst. In Oss was hoegenaamd geen sprake van welke situatie dan ook, maar wel van een kinderboerderij. Een héél fijne kinderboerderij. Het begon al met een hok waarin twee mottige eekhoorntjes mismoedig voor zich uit zaten te kijken. Er hing een verontschuldigend printje aan de plint, met de tekst: ‘Onze eekhoorns zijn al best een beetje bejaard. Daarom is hun vachtje wat minder mooi en liggen ze vaak te chillen.’ Daarna bekeek ik vol ontzag het allergrootste en -dikste varken dat ik ooit van mijn leven heb gezien, tevreden slapend in een stal. Ik borstelde een geit (die daar zichtbaar plezier in had), voerde een peertje aan een ezel (dito) en keek toe hoe een koe gemolken werd (dito) door een meisje ‘met afstand tot de arbeidsmarkt’ (dito). De Hof van Eden, vóór de zondeval. Ook was er allerlei leerzaams te doen. Zo stond er, op kindhoogte, een muurtje waarop, naast elkaar, een plastic biefstuk, een plastic plakje salami en een blikje (Unox!) leverworst waren gespijkerd. (Er moet dus, ergens op de wereld, een fabriek bestaan waar plastic biefstukken en salami worden vervaardigd.) ‘Vlees komt van de spieren van dieren’, stond erbij, en: ‘De organen gebruiken we om bijvoorbeeld leverpastei van te maken.’ Daarnaast stond een houten varken, met luikjes op zijn lichaam. Je moest raden welk vlees elk deel van het varken was: karbonade, schnitzel, varkenshaas, spek, ham... (Bij openen van de luikjes bleek dat we alles goed hadden!) Tegenover dat varken kon je een – ook weer houten – koe in elkaar puzzelen; de sukadelappen naast de hachee, de ossenhaas tegen de entrecote en de côte de boeuf bij de ribeye. Mijn eigen – ruimschoots volwassen – grotestadskinderen kunnen met het blote oog amper een lamsbout van een slavink onderscheiden, maar voor Brabantse kleuters is zo’n vleespuzzel blijkbaar gesneden koek. We constateerden ook dat je op een Amsterdamse kinderboerderij vast niet meer aan kunt komen met een dergelijke attractie, zonder dat er woedende vegan activisten emmers kunstbloed over de spelende kindertjes komen uitgieten. Nederland leek opeens heel groot, en divers. Daarna ging ik nog even kijken bij dat ontzagwekkend dikke, slapende varken. Ik haalde een viltstift uit mijn zak, en schreef in koeienletters WORST op zijn enorme pens. (Nee, hoor, dat deed ik niet, want ik had geen viltstift bij me. Een gemiste kans.) Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/op-een-amsterdamse-kinderboerderij-kun-je-vast-niet-meer-aankomen-met-een-vleespuzzel-als-attractie~b5c70faf/</guid>
      <pubDate>Sat, 25 Oct 2025 00:00:00 +0200</pubDate>
    </item>
    <item>
      <title><![CDATA[‘Mam. Voor de zoveelste keer: ik ga dat regenpak níét dragen. Besef je dat?’]]></title>
      <description><![CDATA[<p>Ik was net in de trein naar Den Bosch gestapt toen er een jonge vrouw tegenover me kwam zitten die vriendelijk zei: “U rijdt achteruit hoor, zo. Wilt u niet liever met me ruilen van plaats? Ík vind het niet erg, achteruitrijden.” Verbaasd zei ik : “Ik ook niet hoor. Zijn er mensen die dat vervelend vinden?” Waarop ze antwoordde: “Mijn moeder. Die weigert achteruit te rijden, ze blijft nog liever de hele reis staan. En ze is ongeveer van uw leeftijd, dus ik dacht...” Ik verzekerde haar dat ik geen enkele voorkeur had voor de rijrichting van een trein, toen haar telefoon ging. “O,” zei ze. “Als je het over de duivel hebt... hoi mam!” Ze hield de telefoon tegen haar oor. Ze was nét niet meer van de generatie die met draadloze oortjes belt: begin 30. Slank, met een schrander, spits vossengezichtje en dik, kastanjebruin haar, dat nat was van de regen. “Ja, ik zit erin,” zei ze. “Over een uur, dus. Het duurt precies een uur, naar Den Bosch. Mama. Dat wéét je zo langzamerhand toch wel?” Ze rolde met haar ogen. Ik zond haar een begrijpende glimlach. Haar moeder, in Den Bosch, zei iets. “Nou, een béétje,” antwoordde de jonge vrouw. “Droogt wel weer op, hoor... wat? Nee, dat hoeft écht niet. Niet doen hoor, dan weet ik wel een leuker cadeautje. (...) Mam. Luister nou. Ik wil geen regenpak voor Sinterklaas. Ik wil helemáál geen regenpak. Écht niet.” De moeder zei weer iets. De dochter keek me mismoedig aan. “Mama,” zuchtte ze. “Dat zegt me niets, Helly Hansen. Is dat een merk of zo? (...) Mam. Ik hoef sowieso geen nieuwe kleren. Als ik iets nodig heb koop ik het tweedehands. Voor het klimaat is dat...” De moeder was nu vrij lang aan het woord. De dochter maakte met haar vrije hand een ‘kwekkwekkwek’-gebaar en onderbrak haar toen: “Mam. Voor de zoveelste keer: ik ga dat regenpak níét dragen. Besef je dat? (...) Wat? O, vanavond? Nou, als ik mag kiezen: een stukje vis, want dat maak ik zelf eigenlijk nooit. Lekker! Kabeljauw of zo? (...) Hoezo ‘pappig’? Sinds wanneer is kabeljauw ‘pappig’?” De moeder was andermaal lang aan het woord terwijl de dochter mismoedig luisterde. “Oké, een varkenslapje is ook prima,” antwoordde ze uiteindelijk gelaten. “Mam? Ik ga hangen hoor, ik bén er al bijna. Tot zo. (...) Mam, ik ga nu echt hangen!” Ze hing op en keek me aan. “Straks kom ik thuis, hè,” zei ze grijnzend. “En weet u wat ik dan doe als mijn moeder in de keuken is? Dan hang ik alle schilderijen in de huiskamer nét een beetje scheef.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/mam-voor-de-zoveelste-keer-ik-ga-dat-regenpak-niet-dragen-besef-je-dat~b746b05b2/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[‘Kom op, Levi. Wil jíj een lekkere krentenbol?’ Nee, ook Levi wilde niet]]></title>
      <description><![CDATA[<p>Maandagochtend, druilerig weer. Bij de speelboom in het Vondelpark stond een jongetje van amper drie afgunstig te kijken naar zijn broertje van vijf, dat op een rode skippybal door het gras stuiterde. Beide jongetjes hadden blonde krullen en ook verder leken ze sprekend op elkaar. Hun vader stond ernaast, zijn krullen een tintje donkerder, met een zakje krentenbollen in zijn hand en de matte gelaatsuitdrukking van iemand bij wie het besef van een volle week herfstvakantie zojuist is ingedaald. Hij rilde. Nou ja, het was ook fris. “Ik wil óók op de skippybal,” zei het kleinste jongetje. “Levi,” zei de man, “mag Basje even op de skippybal?” Het resultaat was geheel volgens verwachting: Levi gaf geen antwoord en stuiterde in versneld tempo bij zijn broertje vandaan. Vermoeid keek de vader hem na. “Wil je een krentenbol?” vroeg hij aan het kleinste jongetje op een toon die hij zelf voor verlokkend hield. “Nee,” antwoordde het kleintje. “Ik wil op de skippybal.” Groot gelijk. Die krentenbollen zagen eruit alsof ze al dagen in een volle tas van hot naar her waren gesjouwd: platgedrukt en onappetijtelijk. “Levi,” riep de man, “geef de skippybal nou even aan Basje!” Levi gaf opnieuw geen antwoord. Zou die sukkel nou wéér met die verlepte krentenbol aan komen zetten? Maar nee, hij bleek doortastender dan ik dacht; hij beende naar het stuiterende kind en pakte hem de bal af. Gekrijs. “Kom op, Levi. Wil jíj een lekkere krentenbol?” Nee, ook Levi wilde niet. Stampvoetend keek hij toe hoe zijn broertje op de skippybal probeerde te klimmen. Dat lukte niet: de bal was te groot voor hem. Zijn vader tilde hem erop, maar omdat zijn voeten niet bij de grond kwamen rolde hij meteen om, in het natte gras. Nu huilden beide kinderen. Hun vader keek op zijn horloge. Het was pas half tien. Hij trok zijn telefoon uit zijn zak, klikte erop, en gaf hem aan de jongste. Dát hielp. Basje keek gebiologeerd naar het scherm (iets met eendjes) en stopte met huilen. “Hier Levi, jíj mag weer,” sprak de vader opgelucht. Hij stak hem de skippybal toe, en klaar was Kees. Ja, dat hoop je dan, hè. “Ik hoef hem niet meer,” zei Levi. Hij schudde verwoed zijn hoofd. “Daar heeft Basje op gezeten met zijn vieze kont.” “Basje heeft geen vieze kont,” zei de vader aarzelend. “Wél,” zei Levi. “Ik wil óók op de telefoon.” De man liep op zijn jongste af, tilde hem op, en rook aan de achterkant van zijn broek. “Ah shit,” zuchtte hij. Hij keek andermaal op zijn horloge. Vijf over half tien. Herfstvakantie. Een hele week nog. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/kom-op-levi-wil-jij-een-lekkere-krentenbol-nee-ook-levi-wilde-niet~b9ee38b2/</guid>
      <pubDate>Tue, 21 Oct 2025 00:00:00 +0200</pubDate>
    </item>
    <item>
      <title><![CDATA[Dat gemekker van katten moet een vergissing van de evolutie zijn in het voordeel van de vogeltjes]]></title>
      <description><![CDATA[<p>In het plantsoentje op het Johannes Vermeerplein trof ik een cyperse kat, die daar met peinzende blik zat te schijten. “Geen vogeltjes vangen hoor,” zei ik. Daar is nogal wat over te doen geweest de laatste tijd. Er is een stichting die vindt dat we onze katten verplicht binnen moeten houden, ‘ter bescherming van de vele miljoenen vogels en kleine zoogdieren die jaarlijks worden verschalkt’. De stichting is zelfs naar de rechtbank gestapt, maar die weigert vooralsnog katten huisarrest op te leggen. “Jij boft maar,” zei ik tegen de kat, waarna hij de kenmerkende graafbewegingen met zijn pootjes maakte en vertrok, in de richting van een huis tegenover het plantsoen. Daar stond ongetwijfeld een bakje voer voor hem klaar. Huiskatten, bedacht ik, vangen vast veel minder vogels dan zwerfkatten, omdat ze geen echte honger hebben. Ja, dat jachtinstinct blijft natuurlijk, zij het soms zéér rudimentair. Ik zie het aan mijn eigen poes. Wij wonen boven en zij kent het fenomeen ‘buiten’ alleen van ons balkon op driehoog. Gelukkig valt daar heel wat te beleven. De boom in de tuin van de onderburen zit vol met hapklare vogeltjes. Vooral die groene parkietjes wekken de hebzucht van mijn poes op. Ze neemt dan een sluipende pose aan en maakt mekkerende geluiden. Dat gemekker moet een vergissing van de evolutie zijn in het voordeel van de vogeltjes, die haar kwetterend uitlachen. Ze kan er tóch niet bij. “Doe niet zo dom,” zeg ik al tien jaar tegen mijn poes. “Je wéét toch dat het geen zin heeft?” Ze kijkt me dan betrapt aan en sluipt naar binnen, om een brokje uit haar bakje te snoepen. ‘Frustfressen’ noemen de Duitsers dat zo treffend; vreten uit frustratie. Die frustratie ken ik zelf ook, bijvoorbeeld als een klootzakje mij met zijn scooter omverrijdt, of als zo’n bakfietstrut pal naast me de laatste drie fietsparkeerplaatsen razendsnel inpikt en daarbij mijn blote been openhaalt. Ik wil die mensen dan ontzettend graag op hun bek rammen. Maar zoiets doe je niet. Ik ben dan wel, in tegenstelling tot mijn poes, vrij om te gaan en staan waar ik wil, maar wat agressie betreft zit er bij mij een (daar heb je die Duitsers weer) ‘Mauer in Kopf’. Dat is trouwens maar goed ook, anders zou het hier een nog grotere teringzooi worden dan het tóch al is. “Later, in de hemel, mag je vogeltjes meppen tot je erbij neervalt,” zeg ik vaak troostend tegen mijn poes. “En de bakfietstrutten en scooterklootzakjes zijn dan voor mij.” Dan neemt zij nog een brokje, en ik een borrel, en dan gaat het wel weer. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/dat-gemekker-van-katten-moet-een-vergissing-van-de-evolutie-zijn-in-het-voordeel-van-de-vogeltjes~b88488b4/</guid>
      <pubDate>Sat, 18 Oct 2025 00:00:00 +0200</pubDate>
    </item>
    <item>
      <title><![CDATA[Ik was dol op Erwin Olaf, in de jaren tachtig. Dat hóórde ook zo]]></title>
      <description><![CDATA[<p>Het bezit van een museumkaart heeft grote voordelen, onder andere dat je daarmee door heel Nederland gratis naar de wc kunt. Een schóne wc bovendien, want ik heb nog nooit een museum bezocht met een smerige plee. Ook kun je die museumkaart tegenwoordig op je telefoon downloaden, zodat je hem altijd bij je hebt. Ideaal! Aldus belandde ik in het Stedelijk Museum. Ik heb ze die lelijke witte margarinekuip nog steeds niet vergeven, maar hoge nood is hoge nood, en omdat ik er tóch was kon ik meteen, met fris gewassen handen, de Erwin Olaftentoonstelling bekijken. Ik was dol op Erwin Olaf, in de jaren tachtig. Dat hóórde ook zo, want hij gold als taboedoorbrekend met zijn in-your-face homo-erotiek en naaktfoto’s van kleine, oude en/of dikke mensen, al dan niet opgetuigd met maskers, leren tuigjes, hertengeweien en/of dijhoge laklaarzen. O ja, en natuurlijk die jonge vrouw die een grote hoeveelheid parels lijkt uit te braken: ze kijkt er verveeld bij, alsof die glinsterende rijkdom haar letterlijk de keel uithangt. Beslopen door herinneringen keek ik rond. Ach ja, daar had je die overbekende naakte blonde jongen met die ejaculerende champagnefles voor zijn kruis. Als íéts de vroege jaren tachtig belichaamt, is het die foto wel; hedonistisch, feestelijk, geil en onverholen kitscherig. Ook dat rechtopstaande post-punkkapseltje dateerde de foto onverbiddelijk. De tijden zijn wel veranderd. Tegenwoordig kun je zó een ansicht van die spuitende jongen naar je oma sturen, bedacht ik. Het zal haar niet méér onthutsen dan een kabouterprentje van Rien Poortvliet. Datzelfde geldt, moest ik schoorvoetend toegeven, voor al die andere foto’s die indertijd zo spraakmakend waren. Wie kijkt er, onder de heerschappij van het internet, nog op van een naakte dwerg op hoge hakken? Niemand, zolang je hem/haar maar geen ‘dwerg’ noemt maar ‘iemand met achondroplasie’, en zolang de foto maar is gemaakt in een veilige werkomgeving onder toezicht van een intimiteitscoördinator. Ja, er is veel veranderd. Maar Olaf maakte ook ándere foto’s, zonder al die hypergestileerde poespas. Voor de Vrij Veiligcampagne bijvoorbeeld, uit 1995, het holst van de aidsepidemie die een levensgevaarlijke domper zette op het voorheen zo uitbundige homo-nachtleven. We zien een lachende jongeman, ook weer naakt, op een handdoekje na. Hij kijkt verleidelijk in de lens, maar zijn lichaam is bedekt met afschuwelijke vlekken. Hij zou een jaar later sterven aan aids, waar toen nog geen medicatie tegen bestond. Terwijl ik, bevangen door medelijden, naar die arme, dapper glimlachende jongen keek, hoorde ik een jonge vrouw naast me griezelen: “Ieuw. Gatverdamme zeg...” Ja, er is veel veranderd. Maar veel ook niet. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-was-dol-op-erwin-olaf-in-de-jaren-tachtig-dat-hoorde-ook-zo~b8f0f557/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[Klein Havana? Jawel, net als we Giethoorn ‘het Venetië van het noorden’ noemen]]></title>
      <description><![CDATA[<p>Ja, Sevilla is mooi, maar na twee dagen heb je het wel gezien met de toeristenkoetsjes, de poppen in flamencojurkjes, de azulejos met ‘keep calm and drink sangria’ erop, en de cafés die zich stuk voor stuk ‘de oudste tapasbar van Andalusië’ noemen. Dus reisden wij, me and my huisgenoot P, door naar de havenstad Cádiz aan de Atlantische oceaan. Cádiz bleek een voortreffelijke stad, vol maritieme weemoed, klaaglijk jammerende meeuwen, door schel zonlicht en zilt zeewater verbleekte en verweerde pastelkleurige koloniale gevels, en smalle straatjes vol spelende kindertjes, tandeloos grijnzende abuelitas en pittoresk drogend wasgoed. “Het lijkt hier Havana wel,” zei P. Nou, inderdaad, Cádiz leek sprekend op de hoofdstad van Cuba, waar de meisjes van de tabaksfabriek met blinkend witte tanden sigaren rolden op hun blote, gespierde dijen, terwijl Fidel Castro lachend toekeek, met Harry Mulisch ernaast, in zijn zwembroek! Nou ja, dat was in de jaren zestig, maar toch: nét Havana hier! Er was alleen een klein kanttekeningetje: P en ik zijn allebei nooit in Havana geweest. Waarom eigenlijk niet? Uit bezorgdheid om het klimaat, kan ik nu vroompjes beweren, maar het kan ook zijn dat we geen zin hadden om elke dag bonen met rijst te eten. Hoe dan ook: wij weten dus helemaal niet hoe Havana eruitziet, dus hoe kwamen we erbij dat Cádiz erop leek? Het antwoord kregen we op de boulevard. Daar hing een groot plakkaat met foto’s uit de James Bondfilm Die another day (‘Muere otro día’) uit 2002. (Een van de belabberdste Bondfilms ooit, trouwens.) Die another day speelt deels in Havana, maar indertijd kon je daar niet met een westerse filmploeg terecht (lang verhaal), dus toen zijn ze maar uitgeweken, met Pierce Brosnan en Halle Berry en al, naar Cádiz, bijgenaamd Klein Havana. Ons romantische Havana-referentiekader is dus gestoeld op een slechte, oude, in Cádiz gefilmde Bondfilm, moesten P en ik bedroefd concluderen. Mooie boel. ‘Klein Havana’, jawel, net als we Giethoorn ‘het Venetië van het noorden’ noemen, terwijl Giethoorn in niets op Venetië lijkt, en die oorden ken ik allebei wél, dus ik kan het weten. Trouwens! Kent u Nijmegen? Dat heb ik al door heel wat mensen gekscherend ‘Havana aan de Waal’ horen noemen. In Nijmegen ben ik vorige week nog geweest dus ik kan met enige zekerheid zeggen dat daar geen sigaren worden gerold, en al helemaal niet op de blote dijen van lachende meisjes. Geen meeuwen, ook. Wél hebben ze in Nijmegen als specialiteit de ‘discodel’: een overlangs opengesneden frikandel gevuld met mayonaise en felgekleurde suikerkorrels. Bah! Het is maar goed dat Fidel Castro het niet meer hoeft mee te maken. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/klein-havana-jawel-net-als-we-giethoorn-het-venetie-van-het-noorden-noemen~bc2eb080/</guid>
      <pubDate>Tue, 14 Oct 2025 00:00:00 +0200</pubDate>
    </item>
    <item>
      <title><![CDATA[Ik was jarig, dus vluchtte ik naar Sevilla]]></title>
      <description><![CDATA[<p>Mijn verjaardag naderde, en het was een kroonjaar. In zo’n geval beginnen mensen om je heen al maanden van tevoren met een dorstige blik in de ogen over ‘groot feest, hoor’ of ‘het leven vieren’: kortom, je moet maken dat je wegkomt. Zo gezegd, zo gedaan. Sevilla is mooi, bedacht ik, met zacht weer, en lekker rustig, zo in het laagseizoen. Inderdaad was Sevilla nog steeds heel mooi, maar niet bepaald rustig want oktober blijkt daar bruisend hoogseizoen te zijn, en ‘lekker zacht’ kwam neer op 32 graden, maar goed, zoals Eva Braun al zei: ik heb wel voor hetere Führer gestaan. Het was trouwens maar goed dat ik huisgenoot P. had meegenomen, want ons hotel bleek nogal een doolhof. Ik ben niet zo handig in de weg vinden. Dat is tegenwoordig buitenshuis geen probleem meer, dankzij Google, maar daar heb je binnenshuis niets aan. Mijn verjaardag brak aan, we stortten ons op de stad, alles was mooi en fijn, maar om een uur of vijf ’s middags werd ik wel een beetje moe. 22.000 stappen had ik gezet, meldde mijn telefoon desgevraagd. “Ik ga even een uurtje liggen in het hotel,” zei ik tegen P., die nooit moe is, maar hij is dan ook pas 59. Ik moest nóg eens 5000 stappen lopen, maar toen was ik er ook. Uitgeput strompelde ik het hotel binnen, waar mij het heerlijke bed wachtte. Maar wacht even: welke lift moest ik nou ook alweer hebben? Deze? Ik belandde wel degelijk boven, maar ik herkende er niets. Na geruime tijd dwalen door lange, duistere gangen belandde ik in een zaal vol opeengestapelde stoelen en oude tv’s. Oké, terug naar de receptie. Maar waar was die lift nou gebleven? Nou, met de trap, dan maar. Ik sjokte drie trappen naar beneden. Ha, daar was de receptie al... Maar wacht even: dit was de receptie van mijn hotel niet. Dit was de receptie van een heel ander hotel. Ik zweer dat ik het niet verzin. Erger: er zat niemand achter de balie. Er was überhaupt niemand. Ik liep naar de lift en drukte op goed geluk op de 3. De lift zette zich in beweging. Alleen: hij ging niet omhoog maar naar de kelder. Beneden stapte ik uit, en belandde uitgeput in een soort washok. Daar lig ik nu, languit op een berg handdoeken. Het ruikt hier heerlijk naar Spaanse zeep, en op mijn telefoon lees ik op mijn gemak alle lieve felicitaties die ik in mijn mail heb gekregen: van de Staatsloterij, van de Hema, van Ici Paris, van Odido en van Zalando. Een mooiere verjaardag had ik me niet kunnen wensen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-was-jarig-dus-vluchtte-ik-naar-sevilla~b220dc6d/</guid>
      <pubDate>Sat, 11 Oct 2025 00:00:00 +0200</pubDate>
    </item>
    <item>
      <title><![CDATA[‘Wat doet dat konijn hier?’ Het Hongaarse meisje keek me verwachtingsvol aan, alsof ik haar Amsterdamse gids was]]></title>
      <description><![CDATA[<p>Ik liep door het Leidsebosje, waar een man op een bankje lag te slapen. Hij moet erg moe zijn geweest, want hij sliep overal doorheen, zelfs door de luidruchtige conversatie van een Hongaars gezin naast hem; vader, moeder en een meisje van een jaar of 16. Hun gesprek was vrolijk, maar voor de niet-Hongaar onverstaanbaar, want Hongaars is een taal die op geen enkele andere taal ter wereld lijkt. Ik ken maar één Hongaars woord, szia. Dat is een handig woord, want het betekent zowel ‘hoi’ als ‘doei’. Daar kom je overigens niet veel verder mee, als toerist in Boedapest. Terwijl ik met toenemende frustratie probeerde iets van hun gesprek te begrijpen, stond het meisje plotseling op en wees, lachend en Hongaarse uitroepen slakend, in de richting van Herman Heijermans. Niet naar hemzelf, natuurlijk, want hij is al honderd jaar dood, maar naar zijn borstbeeld, dat sinds 1934 in het Leidsebosje ironisch-clownesk de passanten staat op te nemen. Ik keek met haar mee en zag, kalmpjes scharrelend rond de sokkel van wat ooit onze belangrijkste toneelschrijver was (‘De vis wordt duur betaald’): een konijn. Een doodgewoon konijn, grijs en met een normaal postuur, voor zover daar bij konijnen überhaupt sprake van is. “A rabbit!” riep ik, want ik spreek mijn talen (afgezien van dat Hongaars dan) en ook het meisje bleek polyglot, want ze vroeg in het Engels: “Wat doet dat konijn hier?” Ze keek me verwachtingsvol aan, alsof ik haar persoonlijke Amsterdamse gids was, gespecialiseerd in grootsteedse fauna. Ja, hoe was dat beest hier terechtgekomen? Uit het Vondelpark misschien? Maar daar heb ik nog nooit een konijn gezien, en bovendien: hoe steek je als konijn die drukke Overtoom over? En waaróm in godsnaam? Ik had geen idee, kortom, maar als een toerist je iets vraagt over je eigen stad bijt je liever je tong af dan dat toe te geven. “Er is hier genoeg gras te eten en hij zit veilig, tussen al die bosjes,” leuterde ik. Als om mijn gelijk te bewijzen huppelde het konijn een struikje in, en verdween. Het meisje gaf een teleurgesteld kreetje. “Ik had ook een konijn,” zei ze. “Wat is ‘konijn’ in het Hongaars?” vroeg ik, want je weet maar nooit of zo’n woord nog eens van pas komt. “Nyuszi,” antwoordde ze. “Maar mijn nyuszi is dood...” Het begon hevig te regenen. De bankslaper werd wakker en stond foeterend op. De ouders van het meisje staken een paraplu op. Het meisje bleef verlangend kijken in de richting van het weggehupte konijn. Er stonden tranen in haar ogen, maar misschien was het ook gewoon de regen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/wat-doet-dat-konijn-hier-het-hongaarse-meisje-keek-me-verwachtingsvol-aan-alsof-ik-haar-amsterdamse-gids-was~be37cf48/</guid>
      <pubDate>Thu, 9 Oct 2025 00:00:00 +0200</pubDate>
    </item>
  </channel>
</rss>
