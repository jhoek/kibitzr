<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Een rijstebrijberg van truttigheid vermoedde ik bij Carry van Bruggen. Ik had geen idee]]></title>
      <description><![CDATA[<p>Toen ik nog jong en dom was weigerde ik boeken van Carry van Bruggen te lezen. Haar naam vond ik onnozel klinken en ook titels als</p>
<p>Het huisje aan de sloot</p>
<p>,</p>
<p>Eva</p>
<p>of</p>
<p>Heleen</p>
<p>deden een rijstebrijberg van truttigheid vermoeden.</p>
<p>Geen idee had ik toen dat ze de zus was van Jacob Israël de Haan (</p>
<p>Pijpelijntjes</p>
<p>), een van mijn lievelingsschrijvers. Ze werden zelfs in hetzelfde jaar geboren, allebei in 1881, las ik laatst, Carry (Van Bruggen was de achternaam van haar man) op 1 januari en Jacob op 31 december. Dit fenomeen, twee kinderen binnen één jaar, wordt wel spottend ‘Ierse tweelingen’ genoemd, naar de ongebreidelde voortplanting van de katholieke Ieren.</p>
<p>Carry en Jacob kwamen inderdaad uit een groot gezin van zestien kinderen; ze waren alleen niet katholiek Iers maar orthodox-joods. In</p>
<p>Het huisje aan de sloot</p>
<p>uit 1921 (dat ik uiteindelijk, goddank, toch besloot te lezen) beschrijft Van Bruggen haar Joodse jeugd in Zaandam. Het resultaat is een soort Joodse variant van</p>
<p>Afke’s tiental</p>
<p>.</p>
<p>‘Waar tante Froukje ’s avonds binnen gaat, daar ligt ’s morgens een nieuw kindje in de wieg. De kiesjeliesj (koekjes voor het Poerimfeest,</p>
<p>SW</p>
<p>), de morour (mierikswortel, het bittere kruid voor de seideravond,</p>
<p>SW</p>
<p>), de honing en de hafdolo-kaarsen brengt tante Froukje alleen in de Joodsche huizen… daar alleen ook heet ze tante Froukje… maar de kleine kindertjes brengt ze net zoo goed in de andere huizen en daar noemen ze haar juffrouw Nathans.’</p>
<p>‘Ook op het bordje voor haar huis staat het, ‘mejuffrouw Nathans’, en nog een ander woord staat eronder, een heel vreemd woord, ‘Verlosk.’. Moeder heeft vroeger altijd gezegd dat tante Froukje zo heet van zichzelf… maar verleden jaar achter den regenton bij het Joodsche school, toen heeft lange Levie verteld dat ‘Verlosk.’ geen naam is, maar een woord, en dat het iets te maken heeft met de kindertjes die tante Froukje brengt.’</p>
<p>Een heerlijk boek, kortom, vol verwonderde waarnemingen van een scherpzinnig kind. Meteen daarna las ik Van Bruggens</p>
<p>De verlatene</p>
<p>(1910) en dat hakte er nog wat dieper in. Het laat zich lezen als een wat grimmiger vervolg op</p>
<p>Het huisje</p>
<p>; een coming of age van vier kinderen in een orthodox-joods gezin, Esther, Roosje, Josef en Daniël.</p>
<p>In</p>
<p>Het huisje</p>
<p>beleven de kinderen de nette armoede en het strenge geloof nog niet als beklemmend, eerder als gezellig, aan de zachte hand van de lieve, inschikkelijke moederfiguur. Maar in</p>
<p>De verlatene</p>
<p>sterft de moeder jong, de harmonie is weg en de verbitterde vader blijft zich streng vasthouden aan de orthodoxe voorschriften terwijl om hem heen de Joodse gemeenschap steeds wereldser en ‘vrijer’ wordt.</p>
<p>Elk van de vier kinderen reageert op eigen wijze. Het brave Roosje blijft trouw voor haar vader zorgen, maar haar opstandige, mooie zusje Esther (‘Aardig bakkesje, voor ’n jodinnetje’, aldus de burgemeester) zoekt een uitweg uit de benauwenis. Ze sluit vriendschap met een rijk meisje, enig kind in een gezin van niet-joodse parvenu’s, en brengt daar in weerwil van haar vader al haar vrije tijd door.</p>
<p>Esther, amper 16, ontmoet daar een van de engste vieze oude mannen die ik ooit beschreven heb gezien. ‘Esther griezelde even voor de aanraking van dien kouden, ingevallen mond op haar zacht-warmen wang. Maar… voortdurend lachend scharrelde hij wat uit den binnenzak van z’n jas tevoorschijn en hield het haar voor. Het kind kreet het uit… een gouden horlogetje… ze greep ernaar met beide handen, en de oude fuiver rilde van verrukking om dat héél jong-kinderlijke gebaar. Z’n troebele ogen blonken op, en snel trok zijn hand het doosje weer weg… ‘Voor een kus… op je mondje.’</p>
<p>Nee, dat loopt niet goed af.</p>]]></description>
      <guid>https://volkskrant.nl/cultuur-media/een-rijstebrijberg-van-truttigheid-vermoedde-ik-bij-carry-van-bruggen-ik-had-geen-idee~b2f19fea/</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[‘Ja, gesloten’, antwoordde ik in het Russisch. Ze slaakte een zucht. ‘Misschien door de oorlog?’, vervolgde ik]]></title>
      <description><![CDATA[<p>In de Amsterdamse Pijp trof ik de winkel Vkus gesloten. Het is een winkel in Russische en Oekraïense specialiteiten. ‘Vkus’ betekent ‘smaak’. Met mijn neus tegen de ruit tuurde ik naar binnen, waar het donker was, en leeg.</p>
<p>Waren ze ten onder gegaan aan de sancties tegen Rusland? Maar het wás er al nooit echt druk. Ze waren aan de dure kant en Nederlanders willen best eens een keer</p>
<p>pelmeni</p>
<p>of</p>
<p>vareniki</p>
<p>proberen, maar ze weigeren grof geld neer te tellen voor iets dat voornamelijk bestaat uit meel en de inspanning van vrouwenhanden.</p>
<p>‘Closed?’, vroeg een stem naast me ongerust. Daar stond een vrouw van een jaar of 40, blond, slank, indrukwekkend opgemaakt en gemanicuurd. De charmant hoge jukbeenderen verrieden haar Slavische afkomst, wellicht met hulp van een deskundige plastisch chirurg.</p>
<p>‘Ja, gesloten’, antwoordde ik in het Russisch. Ook zij tuurde nu naar binnen en slaakte een tragische zucht. ‘Misschien door de oorlog?’, vervolgde ik. Ze schudde haar hoofd. ‘Daar bemoei ik me niet mee’, zei ze. ‘Ik woon hier al bijna tien jaar.’ Of ze Nederlands sprak, wilde ik weten. Het antwoord was ‘kleine beetje’. Daarna volgde de verzuchting dat Nederlands een moeilijke taal was. Grappig is dat een Rus nooit, maar dan ook nooit verbaasd zal zijn als er een willekeurige Amsterdammer op straat Russisch blijkt te kennen.</p>
<p>‘Wat jammer dat hij dicht is’, sprak de vrouw droevig. ‘Ze hadden zulke lekkere kwark. En ik kocht hier altijd Koreaanse worteltjes. Kent u die?’ Nou en of ik die ken! Dat is een soort salade van pikante, hartige, vettige, zure wortelsliertjes. Er is niks Koreaans aan, de Russen hebben het zelf bedacht, maar het is fantastisch lekker spul.</p>
<p>Nu kon ik ook eens nuttig zijn. ‘Die worteltjes zijn makkelijk zelf te maken’, zei ik. ‘Ik heb het van de week nog gedaan.’ Werkelijk?’, riep de vrouw enthousiast. ‘Vertelt u mij alstublieft het recept!’ Nou is mijn Russisch roestig, maar niet als het om eten gaat, dus daar brandde ik al los. Wortels raspen, korianderzaad, knoflook, azijn, zout, suiker...</p>
<p>‘Wacht, wacht’, zei de vrouw. Ze trok haar telefoon uit haar tas en schreef mee. ‘...en dan de azijn erbij, en nu komt het belangrijkste’, vervolgde ik. ‘Een gesnipperde ui fruiten in een half waterglas zonnebloemolie. En dan die olie kokend heet op de worteltjes gieten...’</p>
<p>‘Zonnebloemolie...’, zei ze. Haar glimlach zakte in. ‘Er is nergens meer zonnebloemolie te krijgen...’</p>
<p>Ach ja, dat is waar ook. ‘Het moet helaas wel écht met zonnebloemolie’, sprak ik wreed. ‘Even wachten maar, tot na de oorlog, dan.’</p>
<p>Ja, slachtoffers vallen overal.</p>]]></description>
      <guid>https://volkskrant.nl/mensen/ja-gesloten-antwoordde-ik-in-het-russisch-ze-slaakte-een-zucht-misschien-door-de-oorlog-vervolgde-ik~b0444fb9/</guid>
      <pubDate>Wed, 13 Apr 2022 00:00:00 +00:00</pubDate>
    </item>
    <item>
      <title><![CDATA[In mijn familie werd sport goddank beschouwd als iets voor een héél ander soort mensen]]></title>
      <description><![CDATA[<p>In de Eerste Constantijn Huygensstraat, voor de etalage van een winkel in orthopedische hulpstukken, stond een meisje te telefoneren naast haar fiets. Ze droeg een cello op haar rug in een gewatteerde hoes.</p>
<p>‘Ik heb het er gewoon niet meer voor over’, zei ze juist. ‘Pap...’ Ze viel stil en luisterde. Ze was een jaar of 15 en erg mooi; tenger, bleek, met grote, zwarte ogen, een door Botticelli gepenseeld mondje en een bos golvend, lang donkerbruin haar. Ze leek op de jonge Kate Bush. (Kate Bush is inmiddels 63 en nogal dik geworden, maar nog steeds mooi.)</p>
<p>‘Pap, ik ben oud genoeg om dat zelf...’, zei ze in haar telefoon. Ze praatte nét niet bekakt, maar wel heel netjes. Terwijl ze luisterde, beet ze op haar onderlip en keek afwezig naar de etalage vol kniebanden, steunkousen, en spalkjes tegen hamertenen.</p>
<p>De cello was erg groot, zoals cello’s dat zijn. Ze zag eruit alsof ze elk moment achterover kon kieperen, als Gregor Samsa spartelend op haar rug. ‘Nou, dat ga ik absoluut niet doen, hockey op een lager pitje zetten’, zei ze. ‘Wat? Nee papa, ik...’ Ze beet weer op haar lip en luisterde.</p>
<p>Cello én hockey, dus. Ik dacht aan mijn eigen jeugd. Ik kom uit een zogeheten ‘muzikale familie’ waarin sport goddank werd beschouwd als iets voor een héél ander soort mensen, maar er werd wel van me verwacht dat ik een instrument bespeelde. Het begon met die ellendige blokfluit, vervolgens een viool, die ik nog iets gepassioneerder haatte, ook met die gitaar werd het niks, en zelfs op de piano bracht ik het niet verder dan een paar kinderliedjes van Bartók, waarbij de pianojuf naast me woedend ‘staccato, staccato!’ stond te schreeuwen.</p>
<p>Mijn vader verliet ons om elders een nieuw gezin te stichten, en met hem verdween de druk om muzikaal te zijn. Eindelijk mochten we gewoon zonder geschimp en gesmaal naar</p>
<p>Toppop</p>
<p>kijken, met het geluid heel hard. Ik heb nooit meer een instrument aangeraakt. Mijn dochter speelt heel aardig piano, dat wel. Misschien slaat het een generatie over.</p>
<p>Het meisje rechtte moeizaam haar rug. Geërgerd trok ze haar lange haar los vanonder die grote, zware cello. Haar blik werd vastberaden. ‘Nee papa’, zei ze, ‘we gaan het hier níét ‘vanavond nog eens rustig over hebben’.’ Ik ga vanavond met Elise naar de film. Naar de film, ja. Dat vind ik leuk, ja.’ En nog steeds met dat keurige stemmetje (staccato, staccato!): ‘Weet je wat, pap? Zák er maar in.’</p>
<p>Grijnzend stapte ze op haar fiets, voor het laatst met dat rotding op haar rug.</p>]]></description>
      <guid>https://volkskrant.nl/mensen/in-mijn-familie-werd-sport-goddank-beschouwd-als-iets-voor-een-heel-ander-soort-mensen~b52391c5/</guid>
      <pubDate>Mon, 11 Apr 2022 00:00:00 +00:00</pubDate>
    </item>
    <item>
      <title><![CDATA[‘Alles is altijd een symbool voor iets ánders in romans’, zuchtte mijn zoon walgend]]></title>
      <description><![CDATA[<p>Nu doet mijn jongste zoon ook al eindexamen. Weemoed overviel me. Ach ja, gísteren kreeg hij zijn eerste prentenboekjes et cetera, en kijk eens waar we nu zijn: hij leest echte grotemensenboeken! Zo min mogelijk, en met opperste tegenzin, maar toch.</p>
<p>Ik moest hem helpen, want via via had hij gehoord dat ik er verstand van had. Met beleid had ik een lijst van ‘Nederlandse literatuur’ samengesteld. Op zijn prangend verzoek was er niks ‘moeilijks’ bij en niks ‘diks’. Net die lijst van zijn broer, gek genoeg, vorig jaar. Daar kwam ik weer aanzetten met</p>
<p>the usual suspects</p>
<p>: Coenens</p>
<p>Zondagsrust</p>
<p>, Zwagermans</p>
<p>Gimmick!</p>
<p>,</p>
<p>Lijmen/Het been</p>
<p>natuurlijk, zelf voegde hij er Herman Kochs</p>
<p>Het diner</p>
<p>aan toe, wel dik maar ‘dat las iedereen’.</p>
<p>‘Geen Marga Minco?’, vroeg ik verbaasd. Want haar</p>
<p>Bittere kruid</p>
<p>is dik noch moeilijk en op de vraag ‘verklaar de titel’ had ik zonder nadenken het antwoord geweten. (Ik dacht ook aan die Peter van Straaten-cartoon. Een schooljoch, sprekend mijn zoon, staat te praten tegen een meisje dat hem een beschreven vel papier wil overhandigen. Hij zegt: ‘Nee zeg, ik ga dat uittreksel niet helemaal lezen. Zeg maar even waar dat bittere kruid over gaat.’)</p>
<p>Maar nee, dat bittere kruid ‘telde maar als een half boek’, ofzo, of hij had het in de vijfde al gelezen en dan mocht het niet nóg eens, whatever, maar dat</p>
<p>Muidhond</p>
<p>leek hem wel wat, iets met een pedofiel en een stervende vis.</p>
<p>Ina Damman</p>
<p>? Vooruit dan maar, al was ook zij aan de dikke kant. Ja, zo kwamen we er wel.</p>
<p>De gebruikelijke gebeurtenissen ontrolden zich. Ik moest uitleggen wat dat Wereldtijdschrift nou precies inhield (ik liet het woordje ‘acquisitiefraude’ vallen, ik keek er zelf ook van op) en welke ‘naturalistische elementen’ er nu precies aan</p>
<p>Zondagsrust</p>
<p>te pas kwamen. Ik leuterde iets over determinisme ‘kijk, en aan dat dochtertje zie je dus dat het met haar net zo zal aflopen als met haar moeder en o ja, maatschappijkritiek natuurlijk, en er komt seks in voor, dat was voor die tijd…’ Hij knikte ernstig en probeerde het allemaal te onthouden.</p>
<p>Daar was hij weer, nu met</p>
<p>Gimmick!</p>
<p>onder de arm. ‘Best leuk’, gaf hij toe, maar hij vreesde de vragen op het examen. ‘Je moet gewoon overal ‘postmodernisme’ op antwoorden, dan is het meestal wel goed’, ried ik hem aan, maar daarmee was de kous niet af. ‘Alles is altijd een symbool voor iets ánders in romans’, zuchtte hij walgend, waarna hij het beklemmende vermoeden uitte dat ook Zwagerman zich aan dergelijke flauwekul schuldig had gemaakt.</p>
<p>‘Ik bedoel’, vervolgde hij, ‘er zit een scène in dat hij een vrouw gaat beffen en dat hij eerst pindakaas op haar kut smeert.’ Klopt. ‘Maar’, vervolgde mijn zoon, ‘er staat niet bij of het gewone pindakaas is of pindakaas met stukjes pinda. Wedden dat ze me gaan vragen: ‘Zwagerman laat in het midden of het hier om pindakaas met of zonder stukjes gaat. Wat bedoelt hij daarmee?’</p>
<p>Hij schertste, natuurlijk, en ik lachte. Maar ik begon toch na te denken. Bestond er in de jaren tachtig al pindakaas met stukjes? Ik eet al zeker veertig jaar geen pindakaas meer, dus ik had geen idee. Ook mijn zoon piekerde over het geval. ‘Laten we voor die vrouw maar hopen dat het pindakaas zónder stukjes was’, besloot hij.</p>
<p>Dat beaamde ik. Al zijn er stellig ook vrouwen die in dergelijke gevallen júíst pindakaas met stukjes prefereren. De wat ruigere types. Maar dat hield ik voor me. Je kunt als moeder niet alles met je zoon bespreken. Trouwens: die jongen komt er wel.</p>]]></description>
      <guid>https://volkskrant.nl/cultuur-media/alles-is-altijd-een-symbool-voor-iets-anders-in-romans-zuchtte-mijn-zoon-walgend~b11656b7/</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[‘Wat een rotgezicht, he?’, zei de blonde, met een huiverig knikje naar de kippen-en schapenbouten]]></title>
      <description><![CDATA[<p>Met een zwaarbewolkte hersenpan vol Russische gruweldaden liep ik naar de markt, onder een loodgrauw uitspansel waarvan de buienradar had beloofd dat het mee zou vallen.</p>
<p>Het viel niet mee. In de Hasebroekstraat werd ik overvallen door een striemende stortbui. Ik zocht beschutting onder de enige luifel van de straat, die van slagerij Al-Tawhid. Binnen praatten mannen met witte jassen en zwarte baarden druk Arabisch achter een vitrine vol gedemonteerde kippen en schapen. Buiten, onder de luifel, stonden twee vrouwen uit te druipen.</p>
<p>‘Die buienradar, hè...’, zei de ene vrouw. Ze was een jaar of 30, tenger en blond, met rossige wimpers en dunne, bleke lippen. De ander was even oud, wat gedrongener, met droevige ogen en een bruin, golvend kapsel dat deed denken aan de oren van een cockerspaniël. ‘Ja, hou óp’, zei ze.</p>
<p>Daar viel weinig aan toe te voegen. Samen keken de vrouwen de neonverlichte slagerij binnen. Hun samenhang was onduidelijk, maar ze droegen allebei de smaakvolle kleren die de gentrificatie van deze voormalige arbeidersbuurt verried. Zes ton voor een kartonnen bovenetage.</p>
<p>‘Wat een rotgezicht, he?’, zei de blonde, met een huiverig knikje naar de kippen-en schapenbouten. De bruine maakte een neutraal keelgeluidje en sprak na enig nadenken dapper: ‘Ja, ik eet dus nog wel af en toe vlees. Zo weinig mogelijk hoor...’</p>
<p>Dat hoor ik vaker. Zowat mijn hele vriendenkring eet ‘zo weinig mogelijk vlees’. Het is een rekbaar principe. Voor de een is het een incidentele bitterbal op een feestje, voor de ander betekent het dat ze zes keer per week vlees eten en één keer vis.</p>
<p>‘Ik probeer ook minder kaas te eten’, vervolgde de bruine braaf. ‘Beter voor het klimaat. En melk drink ik sowieso niet, dus...’ De blonde knikte kil. ‘Als je nog kaas eet, kun je dus net zo goed vlees blijven eten’, zei ze streng. ‘Kaas is ook dierenleed.’ De bruine sloeg betrapt haar ogen neer en zweeg. Binnen in slagerij Al-Tawhid liet een klant, ook weer met baard, een enorme stapel kippenpoten inpakken.</p>
<p>‘Als je dat zo ziet, dan vraag je je toch af wat het voor zin heeft, he?’, zei de bruine voorzichtig. ‘Ik voel me al schuldig als ik een enkele keer een biefstukje eet, en zij kopen zó 3 kilo kip!’</p>
<p>De blonde zei niets. ‘Voor Pasen zat ik dus te denken aan gevulde eitjes’, vervolgde de bruine hoopvol. ‘Gevulde eitjes, daar doe ik een moord voor!’</p>
<p>De blonde zweeg. De bruine keek naar de grond. ‘Ha, het is droog!’, riep ik, en maakte me uit de voeten, de stromende regen in.</p>]]></description>
      <guid>https://volkskrant.nl/mensen/wat-een-rotgezicht-he-zei-de-blonde-met-een-huiverig-knikje-naar-de-kippen-en-schapenbouten~b2642f97/</guid>
      <pubDate>Wed, 6 Apr 2022 00:00:00 +00:00</pubDate>
    </item>
    <item>
      <title><![CDATA[‘Niet zo kwaad kijken, vrouw’, sprak de man. Hij keek me misprijzend aan]]></title>
      <description><![CDATA[<p>Omdat ik een eierprikker wilde aanschaffen, had ik mijn fiets geparkeerd om de hoek van de Albert Cuyp, voor een winkel in keukenspullen. Terwijl ik hem op slot zette werd er op mijn schouder getikt. Daar kan ik niet tegen. Ik verlies dan mijn gebruikelijke zachtzinnigheid en krijg aandrang om de dader op zijn bek te slaan.</p>
<p>Ik draaide me met een ruk om en zag een rijzige man van een jaar of 70 staan, stevig ingepakt in een grijze winterjas, zo’n kruislings om de kalkoenige strot gevouwen sjaal en een hoed van astrakan-bont, u weet wel, die truttige zwarte krulletjes van een pasgeboren lammetje. ‘Niet zo kwaad kijken, vrouw’, sprak de man. Hij keek me misprijzend aan. ‘Zeg, er was hier toch een taxistandplaats?’</p>
<p>Hij wees. Daar was inderdaad ooit een taxistandplaats, maar nu stonden er geen taxi’s, en ook geen bordje ‘taxi’ of zo. ‘Ik denk dat hij niet meer bestaat’, zei ik. ‘Mooie boel’, antwoordde hij, alsof het míjn schuld was. ‘Hoe kom ik dan aan een taxi?’</p>
<p>Ik had helemaal geen zin in die man. Hij had me op mijn schouder getikt, me ‘vrouw’ genoemd en me gesommeerd ‘niet zo kwaad te kijken’; een autoritaire hattrick binnen één minuut, voorwaar een wanprestatie van formaat. ‘Dan belt u de centrale’, zei ik. ‘020-7777777.’</p>
<p>‘Hoho, rustig’, zei de man, weer op zo’n aanmatigende toon. Hij viste een Nokiaatje uit zijn zak. ‘Nog een keer, langzamer. Nul twintig...?’ Tartend keek hij me aan. ‘Zeven keer zeven’, zei ik kortaf. ‘Heel makkelijk.’ Zo makkelijk dat ik het, hoewel ik zelden taxi’s neem, toch uit mijn hoofd ken. Verder weet ik alleen nog het nummer van mijn ouderlijk huis en dat van de Vara in de jaren tachtig: 035- 711911. Dat was een jingle op de radio, vandaar. Muziek is het cement van ons geheugen.</p>
<p>‘Zeg, vrouw, ik heb geen zin in dat gepriegel’, zei de man. ‘Bel jíj maar even voor me.’ Ja, zeg... ‘Meneer, ik heb het druk’, sprak ik ijzig. Hij keek me aan alsof ik hem tóch die klap in zijn gezicht had gegeven. ‘Wat is dat nu voor een manier van doen!’, riep hij op hoge toon. En, tegen een passerend meisje van een jaar of 20: ‘Zeg, help jíj me eens even. Deze mevrouw is te beroerd om een taxi te bellen voor een oude man...’</p>
<p>Sprakeloos liep ik de winkel in. Toen ik even later weer buitenkwam, zag ik hem in een taxi stappen. Een brutaal mens heeft de halve wereld. Maar ik had een eierprikker. Een mooie, nieuwe, van roestvrij staal.</p>]]></description>
      <guid>https://volkskrant.nl/mensen/niet-zo-kwaad-kijken-vrouw-sprak-de-man-hij-keek-me-misprijzend-aan~b3153a47/</guid>
      <pubDate>Mon, 4 Apr 2022 00:00:00 +00:00</pubDate>
    </item>
    <item>
      <title><![CDATA[In het holst van de Koude Oorlog wist Mulisch wel raad met de wenken van de overheid: razendsnel schreef hij een eigen pamfletje]]></title>
      <description><![CDATA[<p>Wie weet valt het nog mee met die Derde Wereldoorlog, maar ik moet toch geregeld denken aan de beruchte folder die onze overheid onder de Nederlandse bevolking verspreidde in het holst van de Koude Oorlog, 1961: ‘Wenken voor de bescherming van uw gezin en uzelf’. Er wordt in uitgelegd wat je moet doen tijdens een kernbombardement.</p>
<p>‘Wat is radioactieve neerslag (fallout)? Dit zijn stofdeeltjes, die radioactief zijn en dus gevaarlijke stralen uitzenden die u niet ziet, niet hoort, niet ruikt en niet voelt.’ Deze kraakheldere uiteenzetting wordt gevolgd door de goede raad: ‘blijf zo ver mogelijk van de buitenmuren en het dak’ en ‘leg een lijst aan van alle zaken, die in Uw schuilgelegenheid en in Uw woning nodig zijn als U door radioactieve neerslag wordt opgesloten (koud te eten voedsel en drinkwater, beddegoed, noodprivaat, verbandmiddelen, zaklantaarn, de radio, kaarsen, zeep, spelletjes, rookwaar).’</p>
<p>En als de bom gevallen is, en de fallout-sirene klinkt? ‘Was het gehele lichaam met onbesmet, liefst stromend water en zeep; nagels, haren, neus, oren, huidplooien grondig reinigen. (…) Luister voortdurend naar de radio. Los elkaar zo nodig aan het toestel af.’</p>
<p>De meeste mensen wisten wat de atoombom in Hiroshima en Nagasaki had aangericht en waren begrijpelijkerwijs sceptisch over het nut van water, zeep en spelletjes bij een kernoorlog. Wellicht daarom verspreidde de overheid een paar weken later nóg een folder, een ‘toelichting op de wenken’. Het is een hallucinant werkje. Er staan plaatjes in, onder andere van een man die onder zijn bureau schuilt (er wapperen papieren in het rond, de telefoon ligt van de haak) en de lezer krijgt de tip bij alles aan ‘de drie A’s’ te denken: de A van Afstand, de A van Afscherming en de A van Afwachten. Wat die laatste betreft: ‘Straling neemt met de tijd sterk af (…). Het kan zijn, dat de muurkast, waarin u een toevlucht heeft gezocht, u stijf van leden maakt en u behoefte voelt aan een ‘uitje’, in uw woning wel te verstaan. Stel dat zo lang mogelijk uit.’</p>
<p>Ja, gelukkig heb je dan die spelletjes nog. En de ‘biscuits, luchtdicht verpakt’, de ‘groene erwten in een sloopje’ de ‘soep en vruchtensap in blik’ en de ‘rookwaar’, die net als voedsel goed afgesloten bewaard moet worden, want: ‘als u fallout in uw lichaam krijgt, is daar niets meer aan te doen.’</p>
<p>Erg geruststellend kan deze ‘toelichting’ niet geweest zijn. Gelukkig viel er ook wat te lachen. Harry Mulisch schreef razendsnel een satire op het pamfletje. Onder de titel ‘Wenken voor de Jongste Dag’ gaf hij de bevolking tips voor tijdens de bijbelse apocalyps uit de Openbaringen van Johannes, u weet wel, het Laatste Oordeel; die engelen met bazuinen, die zwarte zon, die sprinkhanen als schorpioenen, de paarden met leeuwenkoppen, de hagel van vuur en bloed, et cetera.</p>
<p>‘In de eerste plaats moet u er voor zorgen dat u watjes in uw oren heeft tegen het geluid van de bazuin. Dit heeft een sterkte van omstreeks 80.000 decibels. (…) De hagel van vuur en bloed zal vrijwel op hetzelfde ogenblik beginnen te vallen. U moet rekening houden met temperaturen in de orde van 5000 graden Celsius. Het is dus zaak dat u een flinke voorraad ijs hebt ingeslagen. Het beste kunt u het in een badkuip storten. (…) Denk steeds aan de 3 B’s: Branden, Bezwijken, Bederven.’</p>
<p>Ook Mulisch geeft een voorbeeld van een ‘etensvoorraad’: ‘twee boterhammen, jam, een ei, koffie, drie kadetjes, thee, drie à vier aardappelen, 100 gram vlees, een halve bloemkool, jus en pudding’.</p>
<p>Mulisch’ persiflage kwam als geroepen. Niemand nam de overheidsfolder meer serieus. En er kwam geen Derde Wereldoorlog. Toen niet, en misschien wel nooit.</p>]]></description>
      <guid>https://volkskrant.nl/cultuur-media/in-het-holst-van-de-koude-oorlog-wist-mulisch-wel-raad-met-de-wenken-van-de-overheid-razendsnel-schreef-hij-een-eigen-pamfletje~b829f13e/</guid>
      <pubDate>Fri, 1 Apr 2022 00:00:00 +00:00</pubDate>
    </item>
    <item>
      <title><![CDATA[Ik vond eindelijk de kracht om de knoop door te hakken: ik ga stoppen met het voeren van de eendjes]]></title>
      <description><![CDATA[<p>‘Ik moet er nu écht mee ophouden’, dacht ik woensdagochtend. Bitterzoete weemoed besloop mijn hart en kneep er in. Ik hapte naar adem. Zo’n vastbesloten voornemen tot een pijnlijk maar onvermijdelijk afscheid, je voelt het maar een paar keer in je leven. Als je het uitmaakt met wat ooit een grote liefde leek. Als je een land verlaat waar je jaren gewoond hebt. Als je eindelijk écht stopt met roken. Alles in het besef: ‘Het is verschrikkelijk, maar het moet.’</p>
<p>Ik ga stoppen met het voeren van de eendjes. Ik wist het natuurlijk allang: het kan niet meer. Brood is slecht voor eenden. Heel slecht. Je kunt ze net zo goed een pakje sigaretten voeren. En ratten tieren juist welig op die overdaad. (Ik heb geen enkel bezwaar tegen ratten, het zijn lieve en slimme diertjes, maar ik besef dat ik hier zo goed als alleen in sta.)</p>
<p>Dinsdag stond het weer eens uitgebreid in de krant, en ik vond eindelijk de kracht om de knoop door te hakken. Klaar. Zoals de cardioloog tegen een vriend van me zei die zojuist een hartaanval had overleefd: ‘Jij gaat niet stoppen met roken. Jij bént al gestopt met roken.’</p>
<p>Bedroefd dacht ik terug aan betere tijden. Voor sommige mensen is hun hond hun trouwste vriend, voor mij waren dat de eendjes. Eendjes oordelen niet. Ze waren altijd blij me zien. De gruwelijkste geheimen kon ik kwijt bij mijn eendjes. ‘Moeten jullie horen, eendjes’ zei ik dan, en vertelde zachtjes wat er op mijn hart lag.</p>
<p>‘Dag vrouwtje met de fiets en de zak met het brood’, snaterden ze dan. ‘Ploem ploem! Dag vrouwke-vrouw met het brood! Dag brood in de zak! Dag lieve vrouw! Dag klein vrouwkelijn mijn!’ En ik maar strooien, als dank. Meergranen, zuurdesem, een verdorde croissant, een muf beschuitje. Oliebollen in januari. (Jonge sla in september.)</p>
<p>Dat strooien deed ik steeds met opperste zorgvuldigheid. Niks halve broden in een keer in die vijver pleuren, nee, elk bammetje scheurde ik in snavelklare stukjes (ook wat extra kleine, voor de meerkoetjes) Dat éne manke eendje kreeg altijd zijn deel. De kruimels waren voor de duiven.</p>
<p>‘Maar het vergankelijke kent geen keer/ dan in de opstanding der herinneringen;/ Gistren is even ver als deze dingen:/ in het verleden is de tijd niet meer.’ mompelde J.C.Bloem in mijn oor. ‘Zeg, schei eens uit’, snauwde ik. Hij gooide er nog een ‘voorbij, voorbij, o en voorgoed voorbij’ tegenaan en sjokte mijn keuken uit.</p>
<p>In de broodtrommel vond ik twee oude krentenbollen.</p>
<p>Eén keertje dan nog, om het af te leren?</p>]]></description>
      <guid>https://volkskrant.nl/mensen/ik-vond-eindelijk-de-kracht-om-de-knoop-door-te-hakken-ik-ga-stoppen-met-het-voeren-van-de-eendjes~bc768b04/</guid>
      <pubDate>Wed, 30 Mar 2022 00:00:00 +00:00</pubDate>
    </item>
    <item>
      <title><![CDATA[Mijn ouders hadden heel precieze ideeën over wat ‘goed’ en ‘fout’ was, en de Keukenhof was ontzettend fout]]></title>
      <description><![CDATA[<p>Ik werd wakker met een oorwurm. Niet het beestje, maar een liedje:</p>
<p>Tiptoe Through the Tulips</p>
<p>van Tiny Tim. Hij was, in 1968, een wat excentrieke jongen met lang haar, een ukelele en een spookachtige, beverige falsetstem. Die stem maakte het mierzoete liedje, vooral in combinatie met die knusse tekst, zo doodeng. U weet wel, zoals een speeldoos die midden in de nacht opeens begint te pingelen, in een kinderkamer in een horrorfilm.</p>
<p>Die tulpen bleven door mijn hoofd jengelen, hardop meezingen hielp niet, en halverwege de ochtend was ik zo gehersenspoeld dat ik dacht: weet je wat, ik ga naar de Keukenhof. Ik was er nog nooit geweest. Dat komt door mijn ouders. Mijn ouders hadden heel precieze ideeën over wat ‘goed’ en ‘fout’ was, en de Keukenhof was in mijn jeugd ontzettend fout.</p>
<p>Bloemencorso’s waren ook heel fout, net als caravans, dipsaus, het hebben van een hond, witbrood, alle auto’s behalve de 2CV, complete landen zelfs (Spanje!), een kapsel in plaats van gewoon haar, bepaalde muziek (dixieland!) een snor, filet americain, lippenstift, intact serviesgoed, ruitjesstof, een pannenset, kokosbrood en weerhuisjes.</p>
<p>Ook bloemen konden heel fout zijn. Wie van tulpen hield, stemde sowieso VVD. Fascistische bloemen, die tulpen, uitsluitend geschikt voor op salontafels (fout) in een politiestaat. Wij kinderen werden aangemoedigd om ‘veldboeketten’ te plukken, ‘veel mooier dan die stijve bloemen uit een winkel’. (Winkels waren eigenlijk ook fout, maar nog lang niet zo fout als ‘fabrieken’.)</p>
<p>Aan dit alles heb ik een ongeneeslijke afkeer van goed-foutdenken overgehouden (het is weer hélemaal hip). Hoog tijd dus om op mijn 56ste voor het eerst de Keukenhof te bezoeken, nog steeds met die ijzingwekkende</p>
<p>tulips</p>
<p>van Tiny Tim in mijn hoofd. ‘</p>
<p>Tiptoe through the window / Come tiptoe through the tulips with me...</p>
<p>’</p>
<p>In een warme bus vol toeristen (fout) liet ik me naar Lisse (fout) vervoeren, ingeklemd tussen drie Zweden die de uitspraak van het woord ‘rijsttafel’ (fout) bediscussieerden. Daar doemden de bollenvelden al op, in al hun geometrische fleurigheid. Een saamhorig ‘aaaah’ klonk door de bus. ‘</p>
<p>When I kiss you in the garden...</p>
<p>’, miauwde Tiny Tim.</p>
<p>Vol verwachting stapte ik de poorten van de Keukenhof binnen. Foute bloemen zo ver het oog reikte. De zon scheen in regenbogen op de fijne waterdruppeltjes van de fontein. En daar stond ook dat draaiorgel (fout). Het was heel groot en heel mooi, en het speelde heel hard een van mijn lievelingsliedjes: ‘</p>
<p>You’re the cream in my coffee</p>
<p>’ (fout).</p>
<p>De tranen sprongen me in de ogen. Poef! Weg was Tiny Tim.</p>
<p>Heel even dacht ik zelfs niet meer aan mijn jeugd.</p>]]></description>
      <guid>https://volkskrant.nl/mensen/mijn-ouders-hadden-heel-precieze-ideeen-over-wat-goed-en-fout-was-en-de-keukenhof-was-ontzettend-fout~b68b7d28/</guid>
      <pubDate>Mon, 28 Mar 2022 00:00:00 +00:00</pubDate>
    </item>
    <item>
      <title><![CDATA[Waarom vond ik Kuifje in Afrika in godsnaam leuk, vijftig jaar geleden?]]></title>
      <description><![CDATA[<p>Ik slenterde over de Brusselse vlooienmarkt, en dacht aan Kuifje. Kocht hij niet op diezelfde markt een van die scheepjes uit</p>
<p>Het geheim van de Eenhoorn</p>
<p>? Ik dacht terug aan de Kuifjes uit mijn jeugd. Bij mijn oma thuis lag een hele stapel. Ik kon pas net lezen en de betekenis van zinsneden als ‘Welk een overtuiging bij de minste figurant’ of ‘We zullen ons onopgemerkt onder de bemanning begeven’ gingen grotendeels aan me voorbij. Ook woorden als ‘sapristi’ of ‘basji-boezoek’ kende ik niet, laat staan ‘Anakoloeten! Invertebraten! Stuk ectoplasma! Driedubbel overgehaalde alpiene kropdragers!’ De plaatjes vond ik mooi, dat wel.</p>
<p>Pas later, in de biologieles, leerde ik wat een ‘invertebraat’ was, pas toen ik Nederlands ging studeren kwam ik erachter wat een ‘anakoloet’ was, over ‘ectoplasma’ las ik voor het eerst een jaar of twintig geleden (in een stuk over paranormale verschijnselen in de 19de eeuw) en die ‘alpiene kropdragers’ zijn mij gisteren geopenbaard, toen ik in een Brusselse stripwinkel een boekje aanschafte met álle vloeken van kapitein Haddock erin. In het Frans, waarin die alpiene kropdragers ‘crétins des Alpes’ heten, wat eigenlijk minder grappig klinkt.</p>
<p>Het is een leuk boekje, dat wel, met plaatjes, waarop Haddock bijvoorbeeld een condor achtervolgt (Kuifje en Zorrino in zijn kielzog) en roept: ‘Pirate! Doryphore! Moule à gaufres! Attends que je te déplume, espèce de chouette mal empaillée!’ (Daar is dat ‘attends que je te déplume’ dan juist weer heel grappig.)</p>
<p>Ik kocht ook</p>
<p>Kuifje in Afrika</p>
<p>, ten eerste omdat ik me herinnerde dat die vijftig jaar geleden mijn favoriet was, ten tweede omdat die al geruime tijd berucht is om zijn foute, koloniale karakter. Ik bladerde. En ja hoor,</p>
<p>Kuifje in Afrika</p>
<p>is inderdaad ongelooflijk fout. De zwarte bevolking van Congo (indertijd een Belgische kolonie) wordt afgeschilderd als dom, laf, lui, ijdel, bijgelovig, wreed en/of slaafs en iedereen praat koeterwaals met dikke lippen.</p>
<p>Dat soort racisme was zowat een eeuw geleden heel gewoon, want de mensen wisten niet beter, ook Hergé niet, die zichzelf nota bene als een humanist beschouwde. Verbaasder was ik over Kuifjes buitengewone wreedheid jegens dieren. Bobbie is gegijzeld door een aap en Kuifje moet hem redden. Hoe doet hij dat? Hij schiet een andere, onschuldige aap dood. Kuifje, opgewekt naast de dode aap: ‘Prima! En nu stropen we zijn pels af!’ Kuifje trekt de huid van de aap aan en merkt snedig op: ‘Het is natuurlijk geen maatkostuum, maar alla! ’t Kan er mee door!’</p>
<p>Ik kon mijn ogen niet geloven. Het leek</p>
<p>Silence of the Lambs</p>
<p>wel. En het wordt allemaal nog veel erger: Kuifje mishandelt op gruwelijke wijze een luipaard, hij schiet een olifant dood en neemt zijn slagtanden mee, hij snijdt een levende python open (ook weer om Bobbie te redden, maar toch); leeuwen, buffels, antilopen, ze leggen allemaal het loodje. Behalve een neushoorn. Die komt met de schrik vrij.</p>
<p>Opeens herinnerde ik me hetzelfde album van vroeger. Daar blijft de neushoorn niet leven, o nee, hij wordt door Kuifje opgeblazen met een staaf dynamiet, ‘boum!’, helemaal aan flarden. Ik zocht het op, en het bleek waar. In 1975 heeft Hergé de pagina met die neushoorn omgewerkt tot een ‘diervriendelijker’ versie, las ik. Heel begrijpelijk. Maar wel vreemd dat al dat andere gejaag en gemartel wél is blijven staan. En al die racistische toestanden, waarom zijn die er niet uitgezuiverd? Waarschijnlijk omdat er dan zowat niets van dat album over zou zijn gebleven.</p>
<p>Rest de vraag: waarom vond ik dit in godsnaam leuk, vijftig jaar geleden? Ik zou het album aan een hedendaagse kleuter moeten voorleggen om daarachter te komen.</p>
<p>Maar dat durf ik niet.</p>]]></description>
      <guid>https://volkskrant.nl/cultuur-media/waarom-vond-ik-kuifje-in-afrika-in-godsnaam-leuk-vijftig-jaar-geleden~bd28b6f3/</guid>
      <pubDate>Fri, 25 Mar 2022 00:00:00 +00:00</pubDate>
    </item>
  </channel>
</rss>
