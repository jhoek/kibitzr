<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[We krijgen zeer veel te weten over Theo van Gogh, maar in zijn biografie blijft één onderwerp onderbelicht]]></title>
      <description><![CDATA[<p>‘Ja, zo krijg je wel 700 pagina’s vol’, klaagde ik na de eerste alinea’s van De bolle Gogh (Jaap Cohen, 2024). ‘Het dashboardklokje staat op 9.48. Twaalf minuten te vroeg rijd ik de brede laan in. Hier, in dit mooie gedeelte van Wassenaar, wonen de ouders van Theo van Gogh. Wat zal ik doen? Alvast aanbellen? Nee, dat is geen goed idee. Het maakt geen goede indruk om voor het afgesproken tijdstip bij de mensen thuis te komen. Zal ik dan voor hun deur blijven wachten tot het tien uur is?’ Er volgt een verhandeling over de bomen die ‘al volop in bloei’ staan, bladeren die ‘glanzen in het zonlicht’, ‘rijk gevulde plantenbakken’ en ‘twee kliko’s’ die ‘keurig naast het hekje voor de ingang staan’, waarna het dashboardklokje eindelijk op 9.59 staat: ‘Het duurt even voor ik voetstappen hoor, maar dan gaat de deur open.’ Na zo veel spanningsopbouw verwacht je zo ongeveer dat het bebloede lijk van Theo zélf door die deur naar buiten komt vallen, maar het blijkt gewoon zijn oude moeder, met een ‘smal en fijn gezicht, sprekende ogen, opgestoken grijs haar, eenvoudige, maar elegante kleren, en zilveren oorbellen’. Het moge duidelijk zijn: Cohen (pikant detail: zoon van Job Cohen, door Theo van Gogh als ‘NSB-burgemeester van Amsterdam’ afgeschilderd) heeft een (misschien iets té) vlotte pen, en schuwt in zijn biografie de details niet. Dat laatste maakt het boek tot een hele zit, al zijn die details vaak wel de krenten in de pap. Zo is het leuk om te lezen over de ‘roze pantoffeltjes met zilverstiksels aan de bovenkant’ waarop Van Gogh dagen door New York liep omdat hij blaren van zijn schoenen kreeg. Of over Van Goghs datingshow, ‘waarbij hij zich liet assisteren door een extreem kleine vrouw met een asbak op haar hoofd’. Later lezen we dat Van Gogh een lijstje bijhield van zijn sekspartners: ‘de teller stond op 137,5 – die halve sloeg op een extreem kleine vrouw met wie hij ooit het bed had gedeeld’. Zou dat diezelfde vrouw geweest zijn, of had hij een stoet van dwergen in zijn coterie? (Van een vriend van Van Gogh hoorde ik trouwens ooit dat de geslachtsdaad in kwestie niet in een bed plaatsvond, maar op een kerkhof, bij nacht.) Cohen streeft, kortom, naar volledigheid, en komt een heel eind. We krijgen zeer, zeer veel te weten over Van Gogh, over zijn vele vrienden en vijanden, zijn verbeten vetes (hoe hij een schuld van 3.000 gulden aan zijn gewezen makker Thom Hoffman wilde inlossen met een grote emmer besmeurd kleingeld), over zijn talloze (veelal slechte) films, zijn islamkritiek, over zijn moeder, met wie hij op zijn 17de naar bed zou zijn geweest (wat zij overigens hardnekkig ontkent) en over zijn gruwelijke dood. Was Van Gogh een klootzak met weerzinwekkende meningen of was hij een dappere strijder voor de vrijheid van meningsuiting? De biografie schetst een mild en genuanceerd beeld. De schoft was eigenlijk erg onzeker, en vaak ontzettend lief, gul en zorgzaam. Ook zorgde hij met ontroerend stuntelige toewijding voor zijn zoon Lieuwe, die nooit naar school werd gestuurd zonder een lunchpakket van ‘twee rijpe bananen, twee literflessen Hero-fruitontbijt en een aantal krentenbollen met vijf centimeter dikke plakken grillworst’. Ook door zulke fijne details is het, hoewel hier en daar écht te wijdlopig, een geslaagde biografie en tijdsbeeld, waarin één onderwerp merkwaardigerwijze nogal onderbelicht blijft: de oorzaak van Van Goghs enorme dikte (130 kilo!). Kwam dat echt alleen van het zuipen? Cohen rept, zeer terloops, over een maagband die Van Gogh zich uiteindelijk liet aanmeten. Had hij een eetstoornis? Daar had ik, van iemand die zich zelfs heeft verdiept in de dikte van plakken grillworst, toch wel wat over willen weten.</p>]]></description>
      <guid>https://www.volkskrant.nl/boeken/we-krijgen-zeer-veel-te-weten-over-theo-van-gogh-maar-in-zijn-biografie-blijft-een-onderwerp-onderbelicht~bd361e67/</guid>
      <pubDate>Fri, 2 Feb 2024 00:00:00 +00:00</pubDate>
    </item>
    <item>
      <title><![CDATA[Het stapeltje fleurig bedrukte A4’tjes bleek alles wat een krant moet zijn: divers, relevant en urgent]]></title>
      <description><![CDATA[<p>‘Ik word zo moe van de kwaliteitskranten’, klaagde ik tegen mijn beste vriendin. ‘Een interview met een hoogleraar gezondheidszorg die vindt dat wij vooral nooit naar een dokter moeten gaan, want dat kost te veel geld en we gaan uiteindelijk tóch dood. Drie pagina’s navelstaarderig geouwehoer van een pretentieus jongmens over zijn favoriete koffiebar. Een recept met vleesvervangers, kaasvervangers en melkvervangers. Gedoe over nootmuskaat. Een naakte kunstenaar die…’ ‘Hier, déze krant moet je lezen’, zei mijn beste vriendin. Zij is juf op een zeer diverse Amsterdamse basisschool en overhandigde me een gebonden stapeltje fleurig bedrukte A4’tjes, met de titel (in nogal Volkskrant-achtige letters): De 6b krant. Het bleek een schoolkrant, helemaal zelf en naar eigen inzicht samengesteld door de kinderen van groep 6b. Thema: ‘Thuis’. Daar hebben we bijvoorbeeld de zelfgetekende stamboom van Diego uit Barcelona. Die is groot en zeer ingewikkeld, maar Diego licht een en ander grif toe: ‘Ik ben Diego en naast mij staan mijn broertjes Mateo en Emiliano. En naast Mateo staat mijn nichtje en mijn neefje uit mijn vaders kant Esmeralda en Ángel hun mama en papa zijn mijn oom Felipe en mijn tante Alejandra. En naast Emiliano staan mijn neefjes en mijn nichtje uit mijn moeders kant Damián en Santino en Lorenzo en Isabella. De papa en mama van Mateo zijn mijn tante Lucia en mijn oom Mateo en de papa en mama van Lorenzo en Isabella zijn José en Paloma…’ Zo gaat het nog drie heerlijke alinea’s door. En daar hebben we Yoeri : ‘Ik kom uit Rusland, dat is een heel koud land. Mijn familie is heel sportief, wij eten heel lekkere burgers en friet en een gezond komkommertje.’ Stanley uit Suriname: ‘Mijn grappige lieve oom Orlando is geboren in 1988. Hij wou bijna nooit borstmelk behalve in de auto toen moest hij wel. Tien jaar later viel hij van zijn fiets toen had hij een hersenschudding. Op zijn elfde kreeg hij weer een hersenschudding.’ Het Marokkaanse meisje Dounia beschrijft nauwgezet de inboedel van haar ouderlijk huis: ‘Ik woon in een vlet. De televisie is gemiddeld lengte. En de bank is best wel groot. En naast de bank zit een kleine tafel en de andere kant een grote. En naast de tafel staat een heel groot raam.’ Laura uit de Dominicaanse Republiek beschrijft haar oma: ‘Mijn oma heeft veel baantjes gehad zoals keukenassistent in een goudmijn, kapster, verkoper, kok, eigenaar van de snackbar. Mijn oma ging studeren voor verpleegster maar is dat niet geworden. Mijn oma vindt het belangrijk dat er respect, liefde, eerlijkheid, loyaliteit, verantwoordelijkheid, empathie, solidariteit zijn.’ Hoera voor Laura’s oma! (Als ik haar was, was ik de rest van mijn leven keukenassistent in die goudmijn gebleven.) Szymon uit Polen: ‘Mijn kleine broertje Jakub is in bed geboren (…). Een paar dagen daarna had hij zijn ogen open. Daarna ging hij voor het eerst naar kinderdagverblijf. Een paar dagen later zei hij zijn eerste woord, dat was lijm in het Engels.’ Bij Laquita thuis: ‘Ik woon in een galerijflat. Het is er lekker knus. Joy is mijn moeder. Voordat mijn moeder mij kreeg zat ze in een film. Helaas weet ik niet hoe die heet, mijn moeder weet dat zelf ook niet. Mijn moeders leven begon toen ik geboren werd. Mijn moeder had toen bruin haar. Mijn moeder dacht dat ze steeds haar ware liefde vond, maar op een dag vond ze mijn vader Fouad en toen had ze mij. Maar zij gingen ook weer scheiden.’ De 6b krant is, kortom, alles wat een krant moet zijn. Divers, boeiend, objectief, relevant en urgent, alles met een lach en een traan.Ik wil een abonnement.</p>]]></description>
      <guid>https://www.volkskrant.nl/boeken/het-stapeltje-fleurig-bedrukte-a4-tjes-bleek-alles-wat-een-krant-moet-zijn-divers-relevant-en-urgent~bcce89a1/</guid>
      <pubDate>Fri, 26 Jan 2024 00:00:00 +00:00</pubDate>
    </item>
    <item>
      <title><![CDATA[Six Feet Under heeft mij van mijn nijpende angst voor de dood bevrijd]]></title>
      <description><![CDATA[<p>Het komt in een boekenrubriek niet te pas om een tv-serie aan te raden, maar nood breekt wet: jullie móéten Six Feet Under zien. Het is een van de fijnste dramaseries die ik ken, hij staat nu eindelijk op Netflix, en hij heeft mij indertijd (Six Feet Under is al twintig jaar oud, zonder gedateerd te lijken, haast ik mij eraan toe te voegen) van mijn nijpende angst voor de dood bevrijd. Het gezin Fisher, vader, moeder, twee volwassen zoons en een tienerdochter, drijft een begrafenisonderneming in Los Angeles. We krijgen de (soms verre van) alledaagse beslommeringen van hun leven te zien, met de dood permanent op de achtergrond. Elke aflevering begint met een sterfgeval; van een simpele hartaanval of dood-door-oude-dag tot zelfmoord, wiegedood of spectaculaire ongelukken met bijvoorbeeld een lift, een zwembad of een losgelaten duif. In de kelder van hun huis bereiden de Fishers de doden voor op hun begrafenis. Dat gaat er in Amerika (vaak) anders aan toe dan bij ons: de lijken worden gebalsemd (dat wil zeggen, hun bloedvaten worden uitgespoeld met een chemische vloeistof), en eventuele verwondingen (dat zíjn er nogal wat, in Six Feet Under) worden cosmetisch hersteld, waarna de dode, keurig gekamd en opgefrunnikt, voor zijn nabestaanden tentoongesteld wordt in een open kist. Het opknappen van die lijken is een vak apart, waarvan we de fijne kneepjes uitgebreid te zien krijgen in de kelder van de Fishers. Daar is overigens niets gruwelijks aan; Six Feet Under drijft op zwarte humor en surrealisme, maar het is beslist geen griezelserie. Hij heeft trouwens hele reeksen Golden Globes en Emmy’s gewonnen, dus ik zit hier niet uit mijn nek te lullen. Ergens in seizoen drie of vier duikt bovendien een boek op, een ontzettend leuk boek, waarvan ik het bestaan al zowat weer vergeten was: Stiff van Mary Roach. Ze beschrijft op grappige en meeslepende wijze wat er allemaal gebeurt, of kán gebeuren, met een lichaam na de dood. Neem alleen al de eerste zin (het boek is vreemd genoeg nooit vertaald, maar het is vrij simpel Engels): ‘The way I see it, being dead is not terribly far off from being on a cruise ship. Most of your time is spent lying on your back. The brain has shut down. The flesh begins to soften. Nothing much new happens, and nothing is expected of you.’ Beeldend, nietwaar? Maar zo saai hóéft de dood niet te zijn, vervolgt Roach. Waarna ze opsomt waarvoor lijken allemaal nog nuttig kunnen zijn: als oefenmateriaal voor medische studenten (vooral het vasthouden van een stijve, dode hand schijnt er emotioneel nogal in te hakken) en voor forensische wetenschappers (maden, véél maden) of als orgaandonor: een los, levend hart, las ik, pompt zó heftig dat het weleens uit de handen van de chirurg springt en op de vloer valt (geeft niks, ze spoelen het af en gebruiken het alsnog). Plastisch chirurgen oefenen graag op dode hoofden, die ze los opgediend krijgen in een soort braadpan, tegen het lekken. Roach: ‘The human head is of the same approximate size and weight as a roaster chicken. I have never before had the occasion to make the comparison, for never before today have I seen a head in a roasting pan.’ Fascinerende materie, al meen ik me te herinneren dat een menselijk hoofd tussen de 4 en 5 kilo weegt. Dat is wel érg zwaar voor een braadkip, maar ja, in Amerika is nu eenmaal alles groter. Lees Stiff en kijk naar Six Feet Under. Wees niet bang voor de dood. De dood kan nuttig zijn, of grappig, of allebei, en zelf ben je er, te zijner tijd, tóch niet meer bij.</p>]]></description>
      <guid>https://www.volkskrant.nl/boeken/six-feet-under-heeft-mij-van-mijn-nijpende-angst-voor-de-dood-bevrijd~b5269d44/</guid>
      <pubDate>Fri, 19 Jan 2024 00:00:00 +00:00</pubDate>
    </item>
    <item>
      <title><![CDATA[Ischa Meijer is Connie Palmen ‘afgepakt’: haar woede is begrijpelijk, maar ook een beetje zielig]]></title>
      <description><![CDATA[<p>Ik blijf maar nadenken over de veelbesproken biografie van Ischa Meijer Alles gaat op vroeger terug (Annet Mooij, 2023). Ik las hem al vóór er heibel van kwam, tussen Annet Mooij en Connie Palmen. Tot mijn stijgende verbazing kwam er maar geen eind aan de rij vrouwen die Ischa Meijer indertijd (soms bijna letterlijk) versleet. Hij charmeerde ze allemaal het bed of zelfs het huwelijk in, maar verloor vervolgens zijn belangstelling, begon het voormalige object van zijn liefde te treiteren en mishandelen, en vertrok weer, soms met achterlating van zijn halve inboedel en/of een kind, op weg naar een volgend slachtoffer. Ja, het is moeilijk om al die vrouwen anders te zien dan als slachtoffers. Mooij schrijft er dit over: ‘Wat vrouwen in progressieve, artistieke en journalistieke kringen in de jaren zeventig en tachtig van mannen verdroegen, daar sta je terugblikkend vaak versteld van.’ Inderdaad. Ook uit mijn eigen jeugd in ‘progressieve, artistieke kringen’ herinner ik me louter voetvegen van vrouwen, die hun zuipende, schuinsmarcherende mannen de uitgeputte hand boven het hoofd blijven houden tot de onvermijdelijke scheiding aan toe, en vaak zelfs nog daarna. Zeg Connie, ouwe jokkebrok, dacht ik tijdens het lezen. Want Connie Palmen, in deze biografie slechts een van de velen in die deprimerende reeks vrouwen, had zich, in haar ‘aangrijpende liefdesroman’ en ‘wervelende road novel’ I.M. toch nadrukkelijk gepresenteerd als Ischa’s enige echte grote liefde. Hoe zat dat? ‘Een niet mis te verstane claim’, aldus Mooij. ‘I.M. (…) wist in de beeldvorming Ischa en Connie voorgoed aan elkaar te koppelen. Ischa werd door dit boek van Connie, meer dan hij bij leven ooit geweest was.’ Touché! Meer dan hij bij leven ooit geweest was, niet alleen wat betreft zijn rol in Connies bestaan, of haar rol in het zijne, maar ook wat betreft zijn kwaliteiten als schrijver, interviewer en als mens. De vage hekel die ik altijd al aan Ischa Meijer had, met zijn hufterige manier van interviewen en zijn semi-diepzinnige Dikke Man-columns, werd door deze biografie alleen maar bevestigd. Onbegrijpelijk, hoe dit bescheiden getalenteerde enfant terrible werd geprezen, ja, bijna heilig verklaard in, niet toevallig, weer diezelfde ‘progressieve, artistieke kringen’. Daar was uiteraard ook zijn schrijnende verleden debet aan. ‘Een wrange jeugdherinnering bewaar ik aan die akelige dame die mij ooit eens vroeg: ‘En baasje, waar ben jij met je mammie en je pappie geweest in de oorlog?’ Waarop ik antwoordde ‘In Belsen, mevrouw.’ Waarop zij in lachen uitbarstte, op haar in de arm getatoeëerde Auschwitznummer wees, en uitriep: Belsen, laat me niet lachen. Kóékjes eten zal je bedoelen.’ ‘Hij maakte van zijn slachtofferschap zijn broodwinning, daar deed hij zelf niet geheimzinnig over’, aldus Mooij. Of, om Meijers zus Mirjam te citeren: ‘Mijn broer was oorlogsslachtoffer. Zeker. Maar hij was het graag.’ Harde woorden, maar ook verfrissend, zo’n goed, zorgvuldig opgeschreven levensverhaal waarin veel wordt verklaard, maar niks wordt vergoelijkt. Connie Palmen dacht er anders over en noemde het boek ‘regelrecht een Judasbiografie’. Mooij heeft volgens haar ‘gefaald’, ‘slaagt er niet in om compassie en ontroering te voelen’ en heeft het als ‘lesbische vrouw’ ‘natuurlijk ontzettend lekker gevonden om al die vrouwen te gaan opzoeken met wie Ischa het gedaan heeft’. Ach ja. Palmen is een kind van haar tijd, en ook van die perfide ‘artistieke, progressieve kringen’ waarin vrouwen hun eigenwaarde ontleenden aan de status van de man(nen) in hun leven. Palmen heeft zich met I.M. Ischa Meijer toegeëigend, en hij wordt haar nu ‘afgepakt’. Haar woede is begrijpelijk, maar ook een beetje zielig, en vooral erg ongeëmancipeerd.</p>]]></description>
      <guid>https://www.volkskrant.nl/boeken/ischa-meijer-is-connie-palmen-afgepakt-haar-woede-is-begrijpelijk-maar-ook-een-beetje-zielig~b39d1ae0/</guid>
      <pubDate>Fri, 12 Jan 2024 00:00:00 +00:00</pubDate>
    </item>
    <item>
      <title><![CDATA[Het probleem was vooral Renée Soutendijk. Die speelde indertijd in zowat elke speelfilm en serie]]></title>
      <description><![CDATA[<p>Buiten stormde het, binnen lag ik in bed met Van de koele meren des doods (Frederik van Eeden, 1900) over het ‘fijn bewerktuigde’ (lees: overgevoelige) meisje Hedwig de Fontayne. Een mooi meisje, uit een welvarend, beschaafd gezin, dat haar duistere gedachten nog min of meer binnen de perken weet te houden, tot de ontijdige dood van haar moeder daar korte metten mee maakt. Er komt een enge, burgerlijke huishoudster in huis, Hedwig doet op haar twaalfde een zelfmoordpoging, de gezinsleden leven langs elkaar heen en vader raakt aan de drank. Hedwig trouwt jong met de keurige Gerard die te ‘rein’ blijkt om seks met haar te hebben, loopt vervolgens weg met de geile concertpianist Ritsert, wordt zwanger van hem op het moment dat hij haar al min of meer zat is, en bevalt-te vroeg-van een broos dochtertje terwijl Ritsert op reis is. ‘Het kindje nam maar weinig voedsel en werd slapper en magerder, zodat ’t zware hoofdje gansch óverhing bij ’t opnemen. Doch Hedwig verloor hoop noch geduld. En toen eindelijk op den drieëntwintigsten dag het zwakke lichtje onmerkbaar verglom en de laatste beweginkjes van het koude lijfje ophielden, toen was ’t haar nog niet klaar, door de naderende verbijstering haars verstands’. Die ‘verbijstering haars verstands’ ontaardt in wat we tegenwoordig een ‘postnatale psychose’ zouden noemen. Die arme Hedwig propt de dode baby neurieënd en zingend in een koffer, en gaat op reis om ‘vadertje’ Ritsert te zoeken. Onderweg wordt haar ‘waan’ steeds erger, ze laat zich beroven en misbruiken door geboefte, en belandt, inmiddels knettergek, in een Parijs gesticht, waar ze aan morfine verslaafd raakt. Om haar verslaving te betalen vervalt ze uiteindelijk tot prostitutie. Best een fijn verhaal kortom, die Koele meren (al is het eind vervelend en stichtelijk) maar bij het lezen werd ik onophoudelijk gestoord door beelden die zich opdrongen uit de gelijknamige verfilming. Een kostuumfilm uit 1982, dus dan weet je ’t wel: Renée Soutendijk (met zwoegend boezempje en aigrettes op heur verleidelijke hoofdje) Derek de Lint (zijn broeierige mooiejongensgezicht aan weerszijden voorzien van imposante bakkebaarden) en Peter Faber als plat pratende nihilist, plus veel naakt. Waar had ik het aan verdiend, dat die film me veertig jaar zo helder was bijgebleven dat hij het boek voor me overschaduwde? Zou het helpen om die film nógmaals te zien, zoals je een oorwurm ook weleens uit je hoofd krijgt door het liedje nog eens in zijn geheel te beluisteren? Niet geschoten is altijd mis, dus ik bekeek de film opnieuw (dat kan bij eyefilm.nl) Voor een veertig jaar oude film viel hij nog best mee, wel aan de trage kant natuurlijk, en het was misschien ook niet zo’n goed idee om een stervende, premature baby te laten spelen door een stevig, springlevend kind van een paar maanden oud, maar verder helemaal geen beroerde film. Het probleem was vooral Renée Soutendijk. Die speelde indertijd in zowat elke Nederlandse speelfilm en serie, dus toen we de Koele meren te zien kregen, zaten we nog met het residu op ons netvlies van Zeg ’ns Aaa, Dagboek van een herdershond, Spetters, Het meisje met het rode haar en Een vrouw als Eva. (De vierde man hadden we toen nog tegoed.) Kortom, Van de koele meren des doods was voor mij de druppel die de Renée Soutendijk-emmer deed overlopen. Al zette ze die morfinespuit nog zó verdienstelijk in haar elegante armpje, en propte ze die dode baby nog zó overtuigend in haar koffer, ik bleef voor me zien hoe ze in Spetters de lul van Hans van Tongeren betast, onder de verzuchting ‘het leven is net een kroket’.Toch jammer.</p>]]></description>
      <guid>https://www.volkskrant.nl/boeken/het-probleem-was-vooral-renee-soutendijk-die-speelde-indertijd-in-zowat-elke-speelfilm-en-serie~bb67e36a/</guid>
      <pubDate>Fri, 22 Dec 2023 00:00:00 +00:00</pubDate>
    </item>
    <item>
      <title><![CDATA[Van pocketworstjes tot nasi goreng uit blik: ‘Aan tafel!’ van Ileen Montijn is een heerlijk boek]]></title>
      <description><![CDATA[<p>En wéér wierp een straatbibliotheek mij een schat in de schoot: Aan tafel! 50 jaar eten in Nederland (1991) van de (door mij en vele anderen) zeer gewaardeerde schrijfster en historica Ileen Montijn. Onze geschiedenis komt tot leven door de details. Als kind raakte ik pas écht geïnteresseerd in de Tweede Wereldoorlog toen mijn oma me vertelde over op de noodkachel gekookte tulpenbollen en soep van erwtenmeel. Ook Montijn vertelt over die periode: ondanks alle gruwelen ging het leven gewoon door. Zo liet de firma Calvé zich aan het begin van de bezetting niet uit het veld staan door het gebrek aan eieren, en bracht per omgaande een surrogaat op de markt, ‘Calvé-wit, het nieuwe, schuimvormende produkt dat uw warme en koude schoteltjes, puddingen, vlaatjes en wat niet al, heerlijk, luchtig en bijzonder smakelijk maakt’. Die huisvrouwen wisten toen nog niet dat ze een hongerwinter boven het hoofd hing, en dat maakt dit soort details des te schrijnender. En toen was de oorlog voorbij. Fijn, maar het duurde nog even voor er op culinair gebied betere tijden aanbraken. Koffie, vlees en suiker bleven nog jarenlang op de bon, en Albert Heijn bleef het kunstmatige oorlogszoetmiddel ‘My boy’ verkopen. (Ik kan lang mijmeren over zoiets. Wie bedacht die naam, ‘My boy’? En hoe?) Daarna kregen we de wederopbouw van die kneuterige jaren vijftig. De opkomst van de supermarkt (wist u dat SPAR (‘kopen bij de Spar is sparen bij de koop!’) een afkorting is van ‘door Samenwerking Profiteren Allen Regelmatig?), van het ‘Liga-kind’, de ‘Brinta-baby’ en de nasi goreng uit blik. Maar in de jaren zestig werd het pas echt leuk. ‘Winkelen, heerlijk, gezellig winkelen, langs de verleidelijke uitstallingen. Nergens blijkt beter dat het leven goed is voor miljoenen mensen, dan in winkels voor levensbehoeften van alledag, (…) waar niets meer herinnert aan het ‘zuinigjes an’ van voorheen’, juicht een advertentie in Margriet. En zo steeg de welvaart door in de jaren tachtig. ‘Er was een onophoudelijke stroom nieuwe produkten’, aldus Montijn, ‘waarvan men hoopte dat de kopers ze zouden accepteren. Pocketworstjes en groentesap, cottage cheese en diepvries-ragôut, paprika’s en boerenpaté, broodmix en instant kaasfondue, spinazie à la crème en exotische aperitiefdranken, allemaal dingen waar in de jaren vijftig nog geen sterveling naar had getaald.’ Intussen slonk het aantal kleine kruideniers, groenteboeren en zelfstandige slagers, ten gunste van de grootgrutters. Anderzijds kwamen de eerste reformwinkels op: wie argwaan koesterde jegens de machinaties van het grootkapitaal kon daar terecht voor een ‘onbespoten kooltje of appeltje’ dat ‘reeds van verre aan zijn pokdalige uiterlijk te herkennen was’. Zo voert Montijn ons mee: langs de eerste buitenlandse restaurants, de taakverdeling tussen man en vrouw, huishoudelijke apparaten, de pan-pizza, de bistro met dolken en druipkaarsen, de slankheidsmanie in de jaren zeventig (wist u dat er een ‘halvidel’ bestaan heeft?) en het aanvankelijke falen van de hamburger, ‘die onbegrijpelijke combinatie van brood en warm eten’, op de Nederlandse markt. Een heerlijk boek. En dan te bedenken dat het al 32 jaar oud is. Montijn had toen geen idee van wat ons op culinair gebied nog boven het hoofd hing: sushi, de cupcake, de moleculaire keuken met zijn schuimfluimen, Himalayazout, de kok als BN’er, artisanale groentechips, macarons, speciaalbier, quinoa en ‘kale’ (wat gewoon boerenkool is); de bacon-hype van de jaren nul en tien (pleisters met spekmotief!), de gourmetburger, kombucha, kimchi en ander gefermenteer , veganisme en nepvlees, koolhydraatvrees, deconstructed dit-en-dat, alcoholvrije zus-en-zo, Starbucks, thuis pekelen, foodtrucks en de culturele toe-eigening van curry.Tijd voor een nieuw boek!</p>]]></description>
      <guid>https://www.volkskrant.nl/boeken/van-pocketworstjes-tot-nasi-goreng-uit-blik-aan-tafel-van-ileen-montijn-is-een-heerlijk-boek~b554041f/</guid>
      <pubDate>Fri, 15 Dec 2023 00:00:00 +00:00</pubDate>
    </item>
    <item>
      <title><![CDATA[Ook op de school van Theo Thijssen deed zich, zo’n honderd jaar geleden, het traktatieprobleem al voor]]></title>
      <description><![CDATA[<p>In de krant las ik een stuk over schooltraktaties. Niet elke ouder heeft het geld en/of de gelegenheid om zijn jarige kind een traktatie mee naar school te geven. Om een einde te maken aan de ‘zichtbare welvaartsverschillen’ tussen de kinderen schaffen daarom steeds meer basisscholen het trakteren af. Ik moest meteen denken aan Theo (Kees de jongen) Thijssen. Die was, zo’n honderd jaar geleden, ‘meester’ op een zogeheten ‘armenschool’, voor kinderen uit de Amsterdamse Jordaan. Zijn belevenissen tekende hij op als ‘meester Staal’ in semi-fictieve dagboeken als De gelukkige klas (1926). Ook toen al deed zich het traktatieprobleem voor: het lekkers dat kinderen uit arme gezinnen meebrengen is vaak van erbarmelijke kwaliteit, wat geregeld tot pesterijen leidt. Zo is daar de 10-jarige Hendrika Klaver, ‘viezig en armoedig, ’t gezichtje zorgelijk’, die het ‘toch klaar had weten te spelen dat vanochtend haar zakje lekkers op mijn tafeltje lag, waaruit ze zou trakteren. ’t Zag er nogal verfomfaaid en onsmakelijk uit, ’t zakje – ’t lag op mijn tafeltje als een stukje achterbuurtwinkeltjes-ellende.’ Er blijken dan ook ‘chocoladeflikjes van afgrijselijke kwaliteit’ met een ‘verfsmaak’ in te zitten, en er beginnen al klasgenootjes te roepen: ‘Ik lust ze niet. Ajakkes.’ Maar meester Staal doet uit medelijden alsof hij er heerlijk van zit te smullen, en dat helpt. Met Hendrika’s eveneens arme klasgenootje Kris loopt het minder fortuinlijk af. Die komt op zijn verjaardag vol trots met een grote zak walnoten de klas binnen (dat was toen een luxe snoeperij). ‘Ik haalde een handvol noten tevoorschijn. Ze voelden wat vochtig aan, en onwillekeurig moet ik een licht gebaar van griezeling hebben gemaakt (…). ‘Me moeder heeft ze afgeboend, in een emmer’, verklaarde Kris. Ik vond het heel attent van die moeder, al was het me min of meer raadselachtig, waarom ze ’t gedaan had.’ Na het kraken blijken de noten stokoud, uitgedroogd en oneetbaar te zijn, ‘zwarte poeier en een paar velletjes’, ‘bitter als gal’. Die arme Kris wordt nog maanden gepest met zijn mislukte traktatie. Er zijn nóg schrijnender gevallen. ‘De malaise is de laatste maanden wat minder – maar in veel gezinnen wijkt ze nooit. En dan is het al beroerd, als zo’n kind op zijn verjaardag naar school moet zonder het traditionele zakje om te trakteren. Maar nog dubbel beroerd als de meester de verjaardag bekend maakt in de klas door te feliciteren. Dan is alle kans verkeken om stiekum jarig te zijn.’ Meester Staal lost het probleem op door kinderen op hun verjaardag thuis een ansichtkaart te sturen. ‘Voor één onnozele centspostzegel maak ik dan een kind eventjes trots en gelukkig’ en ‘dan kan de verjaring een geheim tussen ons tweeën blijven’. Schrijnend allemaal. Gelukkig zaten er toen geen kinderen, hoe arm ook, met honger in de klas, wat je tegenwoordig wél vaak hoort. Wat dat betreft zijn we er, ondanks een eeuw van sterk toenemende welvaart, dus op achteruitgegaan. Vreemd. Alarmerend ook. Maar voor het traktatieprobleem is dus in elk geval een oplossing gevonden: het trakteren wordt afgeschaft, zie boven. In plaats daarvan vinden er nu ‘feestelijke activiteiten’ plaats als bellenblazen of voetballen. Ook mogen de kinderen ‘fictieve wafels bakken’ met ‘zogenaamde ingrediënten’ waarvan ze daarna een ‘denkbeeldige hap’ nemen. Dat laatste vond ik wel een beetje zielig. Zou het geen goed idee zijn, bedacht ik, als de ouders van zo’n school samen een verjaardagsspaarpotje bijhouden, waarin ze anoniem geld kunnen storten naar draagkracht? Dan kan de school daarmee zélf de (gezonde) traktaties bekostigen, met wat hulp van een bereidwillige ouder.Dan zijn die arme kinderen tenminste van die dickensiaanse neptaartjes verlost.</p>]]></description>
      <guid>https://www.volkskrant.nl/boeken/ook-op-de-school-van-theo-thijssen-deed-zich-zo-n-honderd-jaar-geleden-het-traktatieprobleem-al-voor~bb64f403/</guid>
      <pubDate>Fri, 1 Dec 2023 00:00:00 +00:00</pubDate>
    </item>
    <item>
      <title><![CDATA[Dilan Yesilgöz had niets te veel gezegd: Foreskin’s Lament is inderdaad een heerlijk boek]]></title>
      <description><![CDATA[<p>Met belangstelling las ik vorige week in deze krant de interviews met acht lijsttrekkers, over de belangrijkste boeken in hun leven. Geert Wilders ontbrak trouwens, helaas, want ik ben heel benieuwd wat hij leest. Ja, Donald Duck, dat heeft hij zelf eens gezegd op het Jeugdjournaal. Maar er moet toch méér zijn? Van zijn collega’s waren hun antwoorden merendeels niet bijzonder verrassend. Caroline van der Plas noemt Angela’s Ashes (haar moeder komt uit hetzelfde armoedige Ierland), inderdaad een heerlijk boek; wie het niet kent moet het onverwijld lezen. Frans Timmermans somt een imposante lijst van klassieke mannenboeken op, Camus, Roth, Proust, Conrad, doet uitspraken als ‘kunst is een reflectie op de condition humaine’ en bekent, om het niet te gek te maken, dat hij ook niet vies is van Stephen King. Henri Bontenbal vindt dat boeken ‘als zuurstof’ zijn, zijn kinderen mogen laat lezen in bed, en als ze een boek kopen betaalt hij de helft. (De helft! Ik betaalde alle boeken voor mijn kinderen, en ze hadden van mij de hele nacht mogen opblijven om te lezen, al hadden ze er crack bij gerookt, ga je gang, als je maar leest; maar bij twee van de drie hielp het niks). Mirjam Bikker is met lezen opgevoed, maar leest in campagnetijd alleen de Bijbel, Esther Ouwehand houdt (ten onrechte) van Dostojevski, Lilian Marijnissen van Remarques Im Westen nichts Neues, Rob Jetten koopt, zeer terecht, veel tweedehandsboeken op boekwinkeltjes.nl en noemt Hella Haassens Oeroeg, dat hij waarschijnlijk nog kent van de boekenlijst op de middelbare school: niet te dik, niet te moeilijk en echt mooi (en geschreven door een vrouw, in tegenstelling tot alle andere genoemde boeken). Ook Dilan Yesilgöz’ lievelingsboek is van een man: Foreskin’s Lament van Shalom Auslander. Ik kende het niet, maar de titel leek te verwijzen naar een andere memoir, die tot mijn lievelingsboeken behoort: Portnoy’s Complaint van Philip Roth. Die gaat, zoals u weet, over een Joodse jongen die zich ontworstelt aan zijn benepen milieu; het is geestig en schrijnend en geniaal. Ik werd nieuwsgierig naar Foreskin’s Lament (dat betekent letterlijk ‘de klacht van de voorhuid’) en kocht het meteen. Alleen al de naam van die schrijver, Shalom Auslander! Dat klonk als een opzichtig pseudoniem, maar tot mijn verbazing bleek hij écht zo te heten. Yesilgöz had niets te veel gezegd: inderdaad een fijn boek. Een felle, geestige tirade van een Amerikaans-Joodse jongen die zich aan zijn verstikkende orthodoxe milieu probeert ontworstelen. Ja, net als in Portnoy’s Complaint inderdaad, maar dan een halve eeuw later, en met dat verschil dat Portnoy voornamelijk moet afrekenen met zijn dominante moeder, terwijl de jonge Auslander zijn woedende pijlen vooral richt op God: de wraakzuchtige God van de orthodoxe Joden, die zijn volk kastijdt als Hij niet onvoorwaardelijk gehoorzaamd wordt, tot in het kleinste detail. ‘Soms haatte God ons zo dat hij ons zelf ombracht; soms liet hij het ook door andere mensen doen. We noemen dat ‘feestdagen’. Met Poerim herdenken we dat de Perziërs ons probeerden te vermoorden. Met Pesach herdenken we dat de Egyptenaren ons probeerden te vermoorden. Met Chanoeka herdenken we dat de Grieken ons probeerden te vermoorden. ‘Gezegend is Hij’, bidden we dan.’ Fietsen tijdens de sabbat en het eten van een niet-officieel koosjer koekje zijn al doodzondes, maar Auslander maakt het nog veel bonter: hij eet varkensvlees, masturbeert onvermoeibaar, is voortdurend stoned en stopt, bij een bezoek aan Jeruzalem, een briefje in de Klaagmuur waar ‘Fuck you’ op staat. Heerlijk allemaal. Wie van Roth en Sedaris houdt en bestand is tegen hevige blasfemie: lees vooral Foreskin’s Lament.</p>]]></description>
      <guid>https://www.volkskrant.nl/boeken/dilan-yesilgoz-had-niets-te-veel-gezegd-foreskin-s-lament-is-inderdaad-een-heerlijk-boek~b556b43c/</guid>
      <pubDate>Fri, 24 Nov 2023 00:00:00 +00:00</pubDate>
    </item>
    <item>
      <title><![CDATA[Wat antisemitisme was, begon ik pas te begrijpen toen ik Carry van Bruggen las]]></title>
      <description><![CDATA[<p>Je hoort de laatste tijd weer geregeld het woord ‘antisemitisme’ vallen. Als kind vroeg ik eens wat dat betekende, en mijn moeder antwoordde: ‘Antisemieten zijn mensen die een hekel aan Joden hebben.’ Daar schoot ik weinig mee op, want ik wist niet wat een Jood was. En toen mijn moeder een paar Joodse vrienden, kennissen en tv-persoonlijkheden opsomde wist ik nóg niets, want ik merkte niets bijzonders aan die mensen. Wat antisemitisme is, begon ik pas later te begrijpen, toen ik Het Joodje las, van Carry van Bruggen (1914). Van Bruggen, zelf uit een arme Joodse familie, beschrijft hierin hoe een intelligent Joods jongetje, Bennie Lehren, zich op weet te werken uit zijn armoedige milieu. De Joodse kinderen in zijn dorp worden op zijn best met de nek aangekeken, maar meestal onverholen gepest en mishandeld. ‘Thuis werd hem ingeprent de rijken uit de weg te gaan, twist en straatrumoer te vermijden, ze waren arm en ze waren Joden, ze trokken altijd aan het kortste eind.’ Bennie is dan wel arm en vies (hij durft zijn ouders niet om een tandenborstel te vragen, bang dat ze hem uitlachen) maar ook de beste van de klas. Met (financiële) hulp van een betrokken schoolmeester wordt hij naar het gymnasium gestuurd, waar hij opnieuw wordt bespot en veracht, al hebben de leerlingen ook een zeker ontzag voor zijn slimheid en belezenheid. Als Bennie de kans krijgt wat geld te verdienen als bijlesleraar voor een rijk kind, schaamt hij zich zó voor zijn afkomst dat hij, naar zijn godsdienst gevraagd, niet durft te antwoorden. Het werkt averechts. De vader van het rijke kind valt uit: ‘Dat is wat moois, hoor kereltje… jij schaamt je als ik het wel heb voor je geloof – jij staat daar te draaien en je zou wel willen liegen, als je durfde (…). Ik heb eens ergens gelezen dat de Joden zelf schuld hebben aan allen smaad, die ze overkomt, en ik begin te geloven dat het volkomen waar is.’ Maar niet iederéén is antisemiet. Bennie belandt uiteindelijk als bijlesleraar bij een ander gezin, de Van Erps, waar hij juist hartelijk wordt onthaald: de vrouw des huizes vertelt hem met een ‘moederlijke glimlach’ dat hij ‘een heel mooi Joodje was, dat ze een bijzonder zwak had voor dat donkere, olijfbleeke, zwaarmoedige type, waartoe hij behoorde, dat Joden het interessantste ras van de wereld waren’. Tsja. Bij de Van Erps maakt Bennie kennis met beschaafde weelde, hij maakt zich met veel pijnlijk vallen en opstaan de gewoonten van de achteloos-welgestelden meester, koopt een artistiek fluwelen jasje en verwerft allengs een zekere status als gekwelde dichter, over wie de dames op de luxe soupertjes zich kirrend ontfermen. Maar écht op zijn gemak voelt hij zich daar niet. Van zijn eigen Joodse gemeenschap vervreemdt hij intussen steeds meer. Hij ergert zich aan de lawaaiige, sjofele ‘Elie uit de lintjeswinkel, Maup, die op vrijdagmiddag voor drie stuivers zuur bij ze bracht, roode Sam uit het galanteriemagazijn’, waardoor hij bij zijn eigen familie in ongenade valt: ‘Met je geleerde kop ben jij een reuze stuk ongijn, om je zusters verjaardag te verschteeren – en je rijkeluisvriendjes d’r hielen te likken. En toch spugen ze op je, toch ben je de smaus en blijf je de smaus –, al hang je hier nou nog zoo hard de verschwartzte nar uit.’ Arme Bennie. Daar bungelt hij dan, tussen twee culturen. En dan versmaadt hij ook nog het mooie, lieve Joodse meisje Juutje, ten gunste van een verwende, rijke trut… Het Joodje geeft een indringend beeld van het verschijnsel antisemitisme, maar is bovendien, ook ruim een eeuw na dato, nog steeds een heerlijke roman.</p>]]></description>
      <guid>https://www.volkskrant.nl/boeken/wat-antisemitisme-was-begon-ik-pas-te-begrijpen-toen-ik-carry-van-bruggen-las~b2627c91/</guid>
      <pubDate>Fri, 10 Nov 2023 00:00:00 +00:00</pubDate>
    </item>
    <item>
      <title><![CDATA[Liefdesbrieven heb ik geloof ik nooit geschreven. Jammer eigenlijk, maar het is nog niet te laat]]></title>
      <description><![CDATA[<p>In mijn bloedeigen boekenkast vond ik iets merkwaardigs: een voddig, blauw boekje met de titel Hoe schrijf ik mijn Liefdebrieven?. ‘Liefdebrieven’, zonder ‘s’ dus. Een blik op het frontispice leerde dat het werkje uit Gent komt. Vlamingen schrijven dus ‘liefdebrieven’ en dat siert ze. Het boekje stamt uit 1966 en is onderdeel van de zogenaamde ‘Snoekjesreeks’. Dat was in bepaalde kringen blijkbaar een begrip, indertijd: ‘Kunt u seinen, linosnijden, knopen leggen, dansen, een poppenspel bouwen? Dan kent u Snoecks miniatuurreeks’, verzekert het boekje mij. Ik kan niet seinen of linosnijden, laat staan knopen leggen, dansen of een poppenspel bouwen en liefdesbrieven heb ik geloof ik nooit geschreven. Jammer eigenlijk, maar het is nog niet te laat. Een voorbeeld: ‘Van een meisje aan een jongen die zijn liefde niet durft uiten.’ Kijk, dat had ik veertig jaar geleden moeten weten, toen ik in een dergelijk parket zat! Komt-ie: ‘Lieve Erik, ja, ik schrijf u nu een brief, omdat onze vrienden mij al dikwijls zegden dat ge mij gaarne ziet. Ik geloof het ook wel. Ik ben te rade geweest bij onze geachte bovenmeester, die gij ook goed kent. (…) beste Erik, ik zie u heel graag en ge hebt zo lieve ouders die nu al een dagje ouder worden. Ik zal gelukkig zijn ook voor hen te kunnen zorgen, ik die zelf mijn ouders nooit heb gekend. Uw Hortenske.’ Ach, die Hortenske! Zo’n braaf weesmeisje! Goddank is Eriks antwoord positief: ‘Mijn goede Hortenske, o! Wat was ik blij met uw brief! Als u eens wist hoeveel ik van u houd!’ Et cetera. Ik heb er op persoonlijk vlak weinig aan, ook bij gebrek aan een ‘geachte bovenmeester’, maar dit epistel werpt wel eindelijk licht op het voor Hollanders raadselachtige Vlaamse gebruik van ‘u’ en ‘gij’. Anderzijds: ik dacht altijd dat Vlamingen ‘ik zie u graag’ zeggen in plaats van ‘ik houd van u’, maar Erik gebruikt die uitdrukkingen rücksichtslos door elkaar. Hoe dan ook, tussen Erik en Hortenske komt alles goed, dat is duidelijk. Anders ligt dat bij de brief van Gerard, ‘aan een minder ontwikkeld meisje’. ‘Beste juffrouw Agnes, hoe graag zou ik u een andere brief schrijven, want werkelijk, ik houd veel van u. Toch zult u moeten begrijpen, zoals uit onze laatste samenkomst duidelijk bleek, dat het verschil in ontwikkeling tussen ons wat al te groot is om samen een gelukkig huwelijk aan te gaan.’ Wat een zak, die Gerard! Hij raadt die arme Agnes ook nog aan om ‘voor haar algemene ontwikkeling’ voor verpleegster te studeren. Ze zullen dan ‘regelmatige omgang met elkaar kunnen hebben’. Gelukkig wijst Agnes die engerd af. ‘Als u mij niet genoeg lief heeft om mij te nemen zoals ik ben, kies u dan een vrouw met veel verstand.’ Mooi zo. Maar deze is dan weer hartbrekend: ‘Mijnheer, met verbazing ontving ik uw brief waarin ge mij meedeelt dat gij met een ander meisje in het huwelijk zult treden. (…) waarom heb ik geluisterd naar uw prachtige beloften en uw eden van trouw?’ Of deze, een ‘weigering wegens ziekte’: ‘Beste vriend, gij waart u niet bewust wat een pijn uw brief mij gedaan heeft, omdat ik zoveel te meer voelde wat ik in het leven missen moet wegens een vreselijke ziekte die mij ondermijnt.’ En dan hebben we ‘van een meisje aan een ontrouwe jongen’, ‘laatste vermaning van meisje aan verloofde’ en ‘jongeman stuurt brieven en foto’s terug’ nog tegoed! Om nog niet te spreken van de andere boekjes uit de Snoekjesreeks: Met wichelroede en pendel, Hoe geraak ik aan een baantje?, Ik kies mijn weg op zee, Voor knappe knapen en het mysterieuze maar ongetwijfeld bijzonder handige werkje Ik weet alles.</p>]]></description>
      <guid>https://www.volkskrant.nl/boeken/liefdesbrieven-heb-ik-geloof-ik-nooit-geschreven-jammer-eigenlijk-maar-het-is-nog-niet-te-laat~b1bf2301/</guid>
      <pubDate>Fri, 27 Oct 2023 00:00:00 +00:00</pubDate>
    </item>
  </channel>
</rss>
