<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[‘Voor 23 euro aan riblappen heeft ie opgevreten, dat schijtbeest’]]></title>
      <description><![CDATA[<p>Zaterdagochtend. Bij de bakker op de Ten Katemarkt was het druk. Ik trok een nummertje uit zo’n rode automaat op een poot. 86 had ik, en 62 was net aan de beurt. Dat gaat wel even duren, besloot ik, en droomde weg bij de gesprekken om me heen. “Ik kom beneden, heeft ie de deur van de koelkast opengetrokken,” zei een dikke blonde vrouw. “Voor 23 euro aan riblappen heeft ie opgevreten, dat schijtbeest.” Nummer 69 was aan de beurt. “Soixante-neuf!” riep een van de bakkersmeisjes schalks. Dat doet ze al sinds mensenheugenis, en toch blijft iedereen er welwillend om lachen. Intussen trokken twee kleine jongetjes achter elkaar nummertjes uit de automaat. Hun moeder zag het ook. “Niet doen, jongens,” zei ze, en hield haar hand beschermend voor de automaat. “Soixante-neuf! Niemand?” schalde het bakkersmeisje. “70, dan?” Daar stapte de dikke vrouw al naar voren, legde pontificaal haar bonnetje op de toonbank, en vroeg om een tijgerwit. “O shit!” riep de jonge moeder, “ik had 69!” En tegen de jongetjes: “Afblijven hoor!” Ze begon aan een lange bestelling. Een heel allinson met pompoenpitten. Een half casino wit. Twee kaasstengels... Achter haar rug gingen de jongetjes door met nummertjes trekken. Ze moesten telkens een sprongetje maken om erbij te kunnen en ze hadden veel plezier. Daarnaast lag een baby in een kinderwagen te huilen. “Ja dat komt, hij heb net m’n schoonmoeder gezien in d’r nachtjapon,” zei z’n vader knipogend. “73! Niemand 73? 74 dan?” klonk het vanachter de toonbank. “75? 76? Niemand? 77 dan?” De dikke vrouw stak haar hand op en verklaarde: “Die leggen hier allemaal op de grond...” Consternatie. De moeder sleurde de jongetjes weg van de automaat. “Ze had d’r kunstgebit niet in,” vervolgde de vader van de baby grinnikend. “Logisch dat zo’n kind zich het lazarus schrikt.” De jongetjes kregen ieder een krentenbol van de bakker. Hun moeder vond hardop dat ze die niet verdiend hadden. “Maar goed, die riblappen,” zei de dikke vrouw. “Daarnaast lag dus een stuk leverworst. En wat denk je?” “Ja, ik kan ze toch moeilijk alleen thuis laten,” zei de jonge moeder. “En Erik slaapt nog want die zit in de nachtdienst.” Ze glimlachte. “Niet dat het nou véél scheelt, met of zonder kunstgebit,” zei de vader van de baby. “Voor drie-en-twin-tig euro riblappen,” herhaalde de dikke vrouw. “Maar die leverworst, hè...” “Nummer 93!” riep het meisje van de bakker. %#@&$! Mijn beurt was allang weer voorbij. Zo gaat dat nou elke week... Ik heb maar weer een nieuw nummertje getrokken. Ik móést weten hoe het was afgelopen, met die leverworst. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/voor-23-euro-aan-riblappen-heeft-ie-opgevreten-dat-schijtbeest~ba87bb3d/</guid>
      <pubDate>Tue, 23 Sep 2025 00:00:00 +0200</pubDate>
    </item>
    <item>
      <title><![CDATA[In mijn jeugd was een paraplu nog een deftige aanschaf]]></title>
      <description><![CDATA[<p>Ik slenterde door de stad toen het geweldig begon te regenen. Om legitiem en behaaglijk te kunnen schuilen ging ik ergens koffie drinken, en omdat het maar niet ophield met regenen kocht ik vervolgens bij een nabijgelegen drogist een paraplu. De koffie had, inclusief fooi, hetzelfde gekost als die paraplu, bedacht ik toen ik weer door de regen liep, namelijk 5 euro. Zoiets kun je van twee kanten bekijken. Enerzijds: wat schandalig dat een kop koffie inmiddels even duur is als een complete paraplu! Anderzijds: is het niet schitterend dat je tegenwoordig een gloednieuwe paraplu kunt kopen voor de prijs van een lullig kopje koffie? In mijn jeugd was een paraplu nog een deftige aanschaf. Mijn oma had een bruine, van het Duitse kwaliteitsmerk Knirps (‘Het enige goede dat de Duitsers ooit hebben voortgebracht’ zei ze geregeld, waarna het zaak was wijselijk te zwijgen over Autobahn en Wirtschaftswunder) en ze liet telkens weer enthousiast zien hoe hij op ingenieuze wijze kon worden opgevouwen. Hij had 60 gulden gekost, weet ik nog. Een ongelooflijk bedrag: een kopje koffie kostte toen 70 cent, (omgerekend 35 eurocent) , in het sjieke restaurant van Vroom en Dreesmann, waar ik soms met mijn oma ‘iets ging gebruiken’: zij die koffie, en ik een kinderijsje in een zilveren coupe, voorzien van de heerlijkste tierelantijntjes (een piepklein pluchen aapje op een stokje!). Daarna togen we tevreden huiswaarts. ‘Oma, vergeet je paraplu niet!’ zei ik dan. Stel je voor, een echte Knirps! Toen ik, in 1991, in de Sovjet-Unie kwam wonen dacht ik er vertederd aan terug. Thuis waren paraplu’s inmiddels goedkope wegwerpproducten geworden. Eén harde windvlaag en uit alle Amsterdamse vuilnisbakken staken de stelen van dode regenschermen. Zo niet in Moskou. Daar kon je op elke straathoek terecht in kioskjes, waar een man met een doos vol geheimzinnige haakjes klaar zat om je gewonde paraplu op te lappen. Russen gooiden niks weg. Je zou wel wijzer wezen, want waar haalde je een nieuw exemplaar vandaan? (Grappig feitje: het Russische woord voor paraplu, ‘zontik’ komt van het Nederlandse ‘zonnedek’.) Terwijl ik aan dit alles terugdacht, stak ik de natte en inmiddels ook stormachtige Van Baerlestraat over, met mijn gloednieuwe paraplu boven mijn hoofd. Dat ding werd nog bijna mijn dood toen een hevige rukwind me tegen de voorbijrazende lijn 3 aanblies. De tram stopte abrupt en belde alarmerend. Ik was ongedeerd, maar mijn paraplu had het niet overleefd. Ik ben maar wéér een nieuwe gaan kopen, plus een kop koffie voor de schrik. Nóg eens 10 euro. Zoals de Vlaamse cabaretier Urbanus al zong: “Het leven is geen lolletje/paraplu, paraplu, parasolletje.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/in-mijn-jeugd-was-een-paraplu-nog-een-deftige-aanschaf~b7009839/</guid>
      <pubDate>Thu, 18 Sep 2025 00:00:00 +0200</pubDate>
    </item>
    <item>
      <title><![CDATA[‘Schat, pak jij even een pot appelmoes voor de armen? Let erop dat er geen suiker in zit hè?’]]></title>
      <description><![CDATA[<p>Bij de ingang van de supermarkt stond een meisje. “Heeft u iets over voor de voedselbank?” vroeg ze. Zeker had ik dat. Voedselbanken zijn een uitkomst voor mensen die, om welke redenen dan ook, hun boodschappen niet kunnen betalen. “Ja hoor!” riep ik, en ik kreeg een boodschappenlijstje in mijn handen geduwd. Ik las het lijstje met stijgende verbazing en droefenis. Er stonden voornamelijk vreugdeloze levensmiddelen op als tarwebloem, ‘volkoren noedels’, houdbare melk en ingeblikte groente. Dan zit je financieel al aan de grond en dan moet je van de boven-ons-gestelden ook nog sperziebonen uit blik eten, en ‘appelmoes 0% suiker toegevoegd’. Wat een treurnis. “Schat, pak jij even een pot appelmoes voor de armen? Let erop dat er geen suiker in zit hè? De onderklasse wordt anders te dik en bovendien kunnen ze de tandarts niet betalen.” Wat een vernederende betutteling! Waarom stond er niets lekkers op dat lijstje? Ja, ik begrijp dat alles ongekoeld houdbaar moet zijn, voor de logistiek. Maar dan nog! Geen kaas (vacuümverpakte oude Goudse kun je weken buiten de koeling bewaren), geen blikjes vis, geen koekjes of chocolade, geen koffie. Ja, ‘groene thee puur’, dat wel. Waarom die thee ‘groen’ en ‘puur’ moet zijn ontgaat me. Net als de ‘fruitspread’. Waarom geen normale, echte, lekkere jam? En dan dat potsierlijke gesleep met pakken meel van 85 cent. Wie zit daarop te wachten? Is het soms de bedoeling dat de behoeftigen hun eigen brood gaan bakken, bij wijze van nuttige tijdsbesteding? Dat lijkt me stug, want brood is meestal in overvloed aanwezig bij de voedselbanken. Pannekoeken dan? Leuk en lekker, maar zonder (prima ongekoeld houdbare) eieren kom je niet ver. ‘Partjes mandarijn op sap’ bleken gelukkig ook van harte welkom. Ik zag ze al voor me, de nooddruftige kindertjes in hun grauwe, gerafelde hemdjes, de holle ogen oplichtend bij de aanblik van deze fabelachtige traktatie. “Zullen we die maar bewaren voor kerstmis, jongens?” zegt moeder met haar lieve, maar verzwakte stem. “Dan krijgen jullie nu allemaal een handje volkoren noedels te knabbelen, en vanavond eten we bruine bonen met appelmoes 0% suiker, omdat kleine Jantje jarig is!” Kleine Jantje glundert van plezier. Op zo’n rijk bedeelde verjaardag had hij niet durven hopen! Ik maakte een prop van het troosteloze boodschappenlijstje. Ik kocht stroopwafels, kaaskoekjes, chocolade, koffie, thee en wijn en zette alles in de kratten bij de deur. “Goh...” zei het meisje van het lijstje verbaasd. Ik ben maar snel weggefietst. Misschien is al dat lekkers wel verboden bij de voedselbank. Nou, dan moet dat meisje het zelf maar opeten. Dan heeft er tenminste íémand een leuke dag. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/schat-pak-jij-even-een-pot-appelmoes-voor-de-armen-let-erop-dat-er-geen-suiker-in-zit-he~bd9664ac/</guid>
      <pubDate>Tue, 16 Sep 2025 00:00:00 +0200</pubDate>
    </item>
    <item>
      <title><![CDATA[‘Wéér ongesteld, huh?’ blafte de gymleraar, ‘dan is hardlopen juist goed voor je. Hup!’]]></title>
      <description><![CDATA[<p>In het park, onder een onheilspellende wolkenhemel, stond ik naar een roerloos dobberende meerkoet in de vijver te kijken. Het geheel leek wel een schilderij van Pyke Koch (meerkoeten zijn sowieso stuk voor stuk ontworpen door Pyke Koch) en ik keek er met een lichte huivering naar, tot ik achter me rennende voeten hoorde. Het was een groep kinderen van een jaar of dertien. Een schoolklas, ongetwijfeld, bezig met een wedstrijd hardlopen. Aan kop liepen twee jongens, een ranke, donkerbruine die leek te zweven, en een kleine blonde die hem nét bijhield. Ze hadden er duidelijk plezier in. Jeugdherinneringen kwamen boven. Ook de school die ik bezocht, organiseerde hardloopwedstrijden onder leiding van gymleraar Keizer, een pezig, opvliegend mannetje met een rood gezicht. Hij liep geregeld de meisjesdouches binnen. “Niemand hoeft zich voor zijn body te schamen,” zei hij dan, tersluiks loerend. Keizer hechtte veel belang aan een gezonde geest in een gezond lichaam, en ik bezat geen van beide. Ik was een vadsig, mensenschuw boekenwurmpje met een diepe afkeer van sport. Ik probeerde dus altijd aan dat ellendige hardlopen te ontkomen. Toen Keizer niet meer in mijn ‘verstuikte enkel, meneer!’ trapte, was ik vervolgens meestal ‘ongesteld’. “Wéér ongesteld, huh?” blafte hij op een kwade dag. “Nou, dan is hardlopen juist goed voor je. Hup!” Hij duwde me ruw naar buiten, waar ik het op een sukkeldrafje zette. “Hup! Sneller!” riep Keizer. “Hup! Hup! Hup!” Hij liet elke ‘hup’ vergezeld gaan van een schop tegen mijn kont. Pas toen ik moest kotsen, hield hij ermee op. Nadat ik van die school af was, heb ik nooit meer gerend (behalve die ene keer, begin jaren negentig, in opstandig Abchazië, toen een heetgebakerde man met een snor een handgranaat naar me gooide. Die granaat ging trouwens niet af, dus ook dát had ik net zo goed kunnen laten). Aan dit alles dacht ik terug toen ik die kinderen zag rennen, eerst de snelle voorhoede, toen de middenmoot, en vervolgens een dik, beige jongetje dat raspend hijgde, met een blik van diepe vernedering in zijn bruine ogen. Hij was de laatste. Nee, toch niet. Een paar honderd meter achter hem kwam, op haar dooie gemak, nog een meisje aanlopen. Schríjden, eigenlijk. Ze droeg een hoofddoek en een sluike jurk tot op haar schoenen. Ze keek ongenaakbaar voor zich uit onder die dreigende hemel (waar Pyke Koch gauw zijn potlood sleep). In zo’n jurk kún je nu eenmaal niet hardlopen, zei haar blik. Die had het mooi voor elkaar! Ach, had ik vroeger maar zo’n jurk gehad! Maar ja, zoals het spreekwoord zegt: achteraf kijk je de koe in de kont. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/weer-ongesteld-huh-blafte-de-gymleraar-dan-is-hardlopen-juist-goed-voor-je-hup~bf73f2ed/</guid>
      <pubDate>Sat, 13 Sep 2025 00:00:00 +0200</pubDate>
    </item>
    <item>
      <title><![CDATA[‘Denk je dat het léúk was, als enig meisje tussen al die seksistische rotjongens in de collegebanken?’]]></title>
      <description><![CDATA[<p>In Oud-West passeerde ik het huis waarin ooit Aletta Jacobs woonde. Zij was de eerste vrouwelijke arts van Nederland en fanatiek strijdster voor vrouwenrechten. Aan de gevel van het huis hangt een bronzen plaquette van haar hoofd. Het hoofd kijkt nogal chagrijnig, maar zo keek Aletta altijd, waarschijnlijk omdat vrouwenemancipatie een ondankbare rotklus was in de 19de en 20ste eeuw. Pal onder Aletta’s boze profiel trof ik, naast een vuilniscontainer, een ouderwets afwasteiltje van emaille en een kussentje van puskleurig fluweel. Het kussentje was bedrukt met de tekst ‘Oma’s plekje’. Ongetwijfeld gezellig bedoeld, dat kussentje, maar ‘Oma’s plekje’ had een onsmakelijke bijklank. Ik moest eerder denken aan een woekerende wrat op de kin van een oude dame dan aan een behaaglijk zitje bij de kachel. Geen enkele oma koopt zoiets voor zichzelf. Nee, hier waren kleinkinderen aan te pas gekomen. “Leuk hè oma?” “Ja schat, énig!” Oma had het monsterlijke kussentje nog een paar maanden bewaard, toch lief bedoeld van die kinderen, maar het toen toch maar bij het vuilnis gezet. Of ze was gestorven, dat kon natuurlijk ook. Dat zou meteen dat teiltje verklaren: oma was voorgoed gestopt met afwassen. De een zijn dood is de ander zijn brood: ik kreeg wel zin in dat antieke teiltje. Het was donkergroen en had aan weerszijden sierlijke oren. Wat een schatje! Maar terwijl ik het oppakte, voelde ik Aletta’s ogen in mijn rug prikken. “Dom wicht,” zei ze vanaf haar gevel. “Heb ik dan voor niets zo gestreden voor vrouwenrechten? Denk je dat het léúk was, als enig meisje tussen al die seksistische rotjongens in de collegebanken? En dan sta jij hier als een verliefde bakvis te staren naar een afwasteiltje, hét symbool van vrouwenonderdrukking?’ “Begrijp me niet verkeerd, Aletta,” antwoordde ik. “Ik ga niet afwassen in dat teiltje, hoor. Daar hebben we tegenwoordig machines voor. Ik wil er een plant in zetten. Op het balkon.” Aletta keek nog iets misprijzender. “Ja, plantjes op het balkon, dáár schiet de vrouwenstrijd wat mee op,” smaalde ze. “En dat idiote kussentje neem je zeker óók mee?” Zag ik nu een traan in haar ooghoek blinken? Ach gos, die arme Aletta, ze was zelf nooit oma geworden. Ze kreeg maar één kind en dat stierf nog dezelfde dag. Ja, ze was heel erg vóór geboortebeperking, maar dit was toch ook weer niet de bedoeling geweest. Ik bekeek het teiltje nog eens goed. Er zat een gat in de bodem, zag ik. En ik hád al zoveel troep... Toch maar laten liggen dan. Het aanstootgevende kussentje gooide ik in de vuilniscontainer. Voor Aletta. Dat was het minste wat ik terug kon doen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/denk-je-dat-het-leuk-was-als-enig-meisje-tussen-al-die-seksistische-rotjongens-in-de-collegebanken~b84a2bde/</guid>
      <pubDate>Thu, 11 Sep 2025 00:00:00 +0200</pubDate>
    </item>
    <item>
      <title><![CDATA[Mijn zoon zoekt een kamer, want hij wil zelfstandig worden: ‘Mam kun je een uitsmijter bakken?’]]></title>
      <description><![CDATA[<p>Mijn jongste zoon is 21, en hij woont nog steeds thuis. “Maar éígenlijk zoek ik een kamer!” roept hij geregeld. Dat schiet natuurlijk niet op, want heel Amsterdam zoekt koortsachtig naar een kamer, dus met ‘eigenlijk’ kom je nergens. Je moet ontzettend veel geld neerleggen, en dat heeft hij niet. Of je moet je uitgebreid laten martelen en vernederen door je aanstaande ‘vrienden voor het leven’ in dat kutcorps, en dat wil hij – terecht – niet. Of je moet een rijke tante hebben die een kamer over heeft, maar in Amsterdam hebben zelfs de allerrijkste tantes geen kamer meer over, want die hebben ze allang laten omkatten tot een ‘studio’ waar ze 2000 euro per maand voor vragen aan een expat. “Toch zoek ik eigenlijk een kamer, want ik wil weleens zelfstandig worden,” zegt mijn zoon. “Mama, kun je een uitsmijter voor me bakken? Zorg je ervoor dat het spek superkrokant is en de dooiers nog helemaal zacht, maar het wit stevig?” En dan sta ik al achter het fornuis. Ik vind uitsmijters bakken leuk. Bovendien wil ik helemaal niet dat mijn zoon het huis uit gaat. Zijn broer en zus zijn ook al vertrokken. Bij moederkatten kun je al hun jongen weggeven zonder dat ze het doorhebben, zolang er nog maar één overblijft. Bij mensen gaat dat net zo. Een volwassen kind in huis houdt je jong. Ik blijf lenig omdat ik moet slalommen tussen de scooterhelmen op de trap, ik blijf sterk door het sjouwen met zware tassen vol modieuze (fris)dranken, ik spreek de taal van de jeugd (ik zal maar geen voorbeelden geven want dan krijg ik weer boze brieven) en ik hoor de heerlijkste verhalen over bandeloze seks, drank, drugs, en fietsen met losse handen; daar ben ik zelf allemaal te oud voor, maar nu is het haast alsof ik er tóch bij geweest ben. Hoe moet dat als die jongen weggaat? Heilzame wandelingen maken met huisgenoot P., allebei op dezelfde wandelschoenen? (‘Haha, ja erg hè? We lijken wel zo’n ANWB-echtpaar! Maar die zaten ons allebei nu eenmaal het lekkerst, en kijk, ik heb rode veters in de mijne geregen, dan zijn ze toch net een beetje verschillend’) Daar lopen we dan, zwijgend aan vroeger te denken, terwijl de herfststorm de blaadjes van de bomen rukt, en ons kind uit ons leven. Anderzijds: als dat verwende jong eindelijk opdondert, kunnen we zo vaak mosselen eten als we willen. Hij walgt van mosselen. En ze zijn juist zo ontzettend lekker dit jaar! Dus wat ik maar zeggen wou: heeft u toevallig een kamer over? Mijn zoon zoekt er een. Eigenlijk. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/mijn-zoon-zoekt-een-kamer-want-hij-wil-zelfstandig-worden-mam-kun-je-een-uitsmijter-bakken~b05ffdad/</guid>
      <pubDate>Tue, 9 Sep 2025 00:00:00 +0200</pubDate>
    </item>
    <item>
      <title><![CDATA[‘Die gore klootzak. Met een schooljuffie, nota bene! Van de fokking Cornelis Vrij!’]]></title>
      <description><![CDATA[<p>Gisteren kwam ik haar alwéér tegen. Ik weet niet hoe ze heet. Nicole, misschien, of Claudia. Of Maud. Een blonde vrouw van mijn leeftijd, maar dan met mooiere kleren om haar dito lichaam en een knap, hoekig gezicht met volle lippen die geld gekost hebben. Geen idee wie ze is, maar ik moet haar ergens van kennen. En niet zo’n beetje ook, want ze spreekt mij steevast toe alsof wij hartsvriendinnen zijn. Laatst nog, bij de bloemenkraam. “Hee, schat,” zei ze, alsof we net nog samen aan de koffie hadden gezeten. “Ik heb het er met Guido over gehad, maar we doen het toch maar niet, dat ding op de Utrechtse Heuvelrug. Hij ziet te veel op tegen dat gezeik met die zolder. En dan zit je ook nog met je box 3, hè. Dusss: jammerdebammer. Wat zeg jij, hortensia’s? Die kunnen juist weer wél, toch?” “Ik neem ze zelf ook,” zei ik. “Kut zeg, van die Utrechtse Heuvelrug!” Wat moest ik anders? “Ja, superkut,” antwoordde Claudia (of Corinne). “Zeker nu Beertje zwanger is. Ik zag haar al met de baby in die fantastische tuin. Echt next level. Het wordt trouwens een jongetje! O, maar dat wist je al...” Ze lachte vertrouwelijk. “Heerlijk hoor,” zei ik. Waar kende ik haar dan toch van? Was ze mijn mondhygiëniste? Verkoopster in de vintagewinkel? De moeder van een vriend van een van mijn kinderen? Vorige week kwam ik haar weer tegen, Corinne (of Mariska), bij de kaasboer. Ze liet een pondje oude Goudse afsnijden. “We vliegen morgen nog even naar het eiland,” zei ze. “Maar Beertje durft niet meer in bikini. Zo’n zwanger buikje staat toch juist superschattig? Zegt Guido ook, maar ja, die lijkt zélf wel in de zevende maand, zo langzamerhand. Toch? Hahahaha! Ja, zo’n racefiets is leuk, maar dan moet je er wel op gaan zítten hè?” “Ach, hij kan het hebben,” zei ik maar. Was ze een buurvrouw van mijn nichtje in Oost? Een collega van huisgenoot P.? De makelaar van mijn zus? Ze had wel iets makelaarderigs. Ik wenste haar veel plezier op ‘het eiland’, Mariska. Of Yvonne. Of Barbara. En gisteren trof ik haar bij de apotheek. Ze zag bleek en haar ogen waren gezwollen. “Ik krijg de pammetjes godverdomme niet áángesleept,” jammerde ze. “Die gore klootzak. Guido! Met een schooljuffie, nota bene! Van de fokking Cornelis Vrij! En dat wordt ópa! Nou, ik moet rennen. Zie je morgen op de vernissage van Ries!” Ik ken geen Ries, en ik ga nooit naar vernissages. Maar ik leef erg mee met Barbara. Of Sabine. Of Mireille. Wat een klootzak, die Guido. Met zijn dikke pens. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/die-gore-klootzak-met-een-schooljuffie-nota-bene-van-de-fokking-cornelis-vrij~bd2a43ad/</guid>
      <pubDate>Sat, 6 Sep 2025 00:00:00 +0200</pubDate>
    </item>
    <item>
      <title><![CDATA[Stewardessen horen zelfs bij bevallingen in het gangpad te stralen, maar deze zat betraand in de Starbucks]]></title>
      <description><![CDATA[<p>Op het Centraal Station sloeg ik een overgeschoten kwartiertje stuk bij Starbucks. Aan een tafel verderop zat een stewardess van onze eigen KLM. Blond, blauw pakje, een jaar of 30. Haar gezicht stond op onweer. Boven haar beker koffie tikte ze, met een van verdriet en woede vertrokken gezicht, op haar telefoon. Het was wat onwennig. Stewardessen horen onder alle omstandigheden (kaping, piloot met hartaanval, vrouw bevalt van premature tweeling in het gangpad) te stralen alsof ze de loterij hebben gewonnen. Maar ja, zij was nog niet in functie. Ze was onderweg naar Schiphol, met die ijzersterke glimlach in haar handtas, klaar om tevoorschijn te halen: ‘Trek het masker stevig naar u toe, plaats het over neus en mond, en adem normaal.’ Er blonken nu zelfs tranen in haar ogen, maar haar blauwe pakje zat onberispelijk om haar slanke taille. “Als je te dik wordt, kun je geen stewardess worden, hoor!” waarschuwde mijn moeder vroeger, als ik om snoep vroeg. Dat begreep ik wel. Een stewardess moest niet alleen mooi zijn, maar ook in dat smalle gangpad passen. O, wat wilde ik graag stewardess worden als kind! Niet dat ik ooit in een vliegtuig gezeten had, maar in films en reclamespots kon je zien hoe die sprookjeswezens – immer stralend – slapende baby’s zorgzaam toedekten met een hemelsblauw dekentje en dienbladen vol heerlijkheden voorzetten aan rokende, beschaafd flirtende mannen met wilskrachtige kaaklijnen. Pas toen ik 12 was, vloog ik voor het eerst. Het avontuur overtrof mijn stoutste verwachtingen. Ik mocht nota bene van zo’n lieve stewardess, met mijn broertje en zusje, even in de cockpit kijken. Zij knipoogde naar de piloot. Die gingen vast gauw trouwen! Mijn broertje mocht zelfs een knopje op het dashboard indrukken. Ik niet. Knopjes indrukken was indertijd meer iets voor jongens. Ach, wat een feest was vliegen halverwege de jaren zeventig! Daar is niks meer van over. Ja, een kleffe boterham met kaas en mierzoete mayonaise, een tiener van 150 kilo in de stoel naast je die de hele vlucht lang hentaiporno zit te kijken, en een grote portie gewetenswroeging omdat je niet duurzaam met de trein bent gegaan. Plus een huilende stewardess. Ze depte juist voorzichtig haar opgemaakte ogen droog toen er een klein meisje binnenkwam, aan de hand van haar struise Surinaamse oma. Met grote ogen keek het kind naar de stewardess en trok voorzichtig aan haar blauwe mouw. “Ben jij een stoeredes?” vroeg ze vol ontzag. “Een échte stoeredes?!” De stewardess rechtte haar rug en glimlachte, niet uit haar handtas, maar uit haar hart. Jazeker was zij een echte stoeredes! Nou en of! De stoerste van allemaal. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/stewardessen-horen-zelfs-bij-bevallingen-in-het-gangpad-te-stralen-maar-deze-zat-betraand-in-de-starbucks~b11568fb4/</guid>
      <pubDate>Thu, 4 Sep 2025 00:00:00 +0200</pubDate>
    </item>
    <item>
      <title><![CDATA[We waren maar één keer eerder bij het graf van mijn oma geweest: bij haar begrafenis, in 1996]]></title>
      <description><![CDATA[<p>Mijn oma moest geruimd worden. Niet preventief hoor, want ze is al dertig jaar dood; het ging om haar graf. Daar moest blijkbaar plaats gemaakt worden voor iemand ánders’ oma. Er vielen woorden als ‘verlopen grafrechten’ en ‘knekelput’. Zelfs aan eeuwige rust komt een eind. “Zullen we nog eens bij dat graf gaan kijken?” zei ik tegen mijn broer. We waren er maar één keer eerder geweest: bij haar begrafenis, in 1996. Ik kon me er niets van herinneren. Van mijn oma des te meer. Zij had mooie prentenboekjes van Rie Cramer en ze waste ons nét iets te hardhandig met Unicurazeep. Ook dwong ze ons lauwe melk te drinken, waar ik van walgde. “Ben je mal? Dat is helemaal niet lauw! Alleen even de ergste kou eraf!” zei ze dan, terwijl ze het gas onder het steelpannetje aanstak. Ze kon mooi handwerken. Voor mijn broer breide ze een trui met het hoofd van Bob Marley erop. Die heeft hij wel tien jaar gedragen. Ik heb nog steeds haar naaidoos, vol met vreemde voorwerpen als een maasbal en een handschoenspanner. Ze was jong haar man verloren, in concentratiekamp Sachsenhausen. Ze had het er nooit over. Hij was ‘niet teruggekomen’ en dat was dat. Verder weet ik van hem alleen dat hij een ‘Indischman’ was die elke dag rijst wilde eten, tot ergernis van mijn oma: zij had liever een kruimige pieper. Ook was ze zeer gesteld op Wybertjes, Toon Hermans, citroenbrandewijn, Rien Poortvliet, beschuitbollen met rookvlees, sigaretten van het merk Roxy Dual (die golden indertijd als ‘gezond’), Zwitserse strooikaas, Wim Sonneveld (ze kon maar niet geloven dat die homo was. “Ben je mal? Zo’n keurige man!”), jodenkoeken en Seven-Up. Toen ze op een zomerse dag dood werd gevonden in haar halletje, had ze een fles Seven-Up in haar armen. Ze werd 86, waarschijnlijk dankzij al die gezonde sigaretten. Met mijn broer en zijn kleindochter (anderhalf jaar oud) liep ik gisteren onder een zachte herfstzon naar de plek waar ze moest liggen. De zerk was verzakt en overwoekerd met onkruid, maar het was wel degelijk haar graf. “Kijk!” zei mijn broer tegen zijn kleindochter. “Daar ligt je bet-overgrootmoeder. Zonder haar was jij er niet geweest.” “Nee,” zei het kind, maar dat betekent niks: dat zegt ze voortdurend. Ik dacht aan oma’s botten. Ik zou er best een van willen hebben, een vingerkootje of zo. Maar ja, dat mag niet. Waarom eigenlijk niet? Als dat skelet toch in de knekelput verdwijnt? “We kunnen die grafrechten ook verlengen,” zei ik tegen mijn broer. “Het kost een paar centen, maar...” “Ja,” antwoordde hij. “Laten we dat doen.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/we-waren-maar-een-keer-eerder-bij-het-graf-van-mijn-oma-geweest-bij-haar-begrafenis-in-1996~bbc87fed/</guid>
      <pubDate>Tue, 2 Sep 2025 00:00:00 +0200</pubDate>
    </item>
  </channel>
</rss>
