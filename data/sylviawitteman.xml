<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Marcellus Emants is bepaald geen lachebekje; het is allemaal noodlot, teleurstelling, gefnuikte passie en ondergang]]></title>
      <description><![CDATA[<p>De e-reader heeft, behalve veel voordelen, ook een nadeel: je kunt niet zien hoe dik het boek is dat je van plan bent te gaan lezen. Zo belandde ik in een enorme pil van Emants, Inwijding (1900) geheten, twee delen, samen zo’n 900 pagina’s. Marcellus Emants is bepaald geen lachebekje, dat weet iedereen die Een nagelaten bekentenis kent;  integendeel, het is allemaal noodlot, teleurstelling, gefnuikte passie en ondergang; als je dan even glazig opkijkt uit zo’n vuistdikke homp radicaal pessimisme lijkt je eigen leven opeens best vrolijk en gezellig. Zo ontzettend ánders ook, dan een flinke eeuw geleden. Hoofdpersoon in Inwijding is de jonge, zojuist beëdigde advocaat Theodoor; een groentje, ook in de liefde. Naar aanleiding van Dumas’ Dame aux camelia’s (over de onmogelijke verhouding tussen een jongeman en een courtisane) beweert hij op hoge toon tegen zijn keurige moeder en zusjes dat hij nooit zou kunnen houden van een vrouw die ervoor betaald krijgt. U raadt het al: voor je het weet, wordt hij hevig verliefd op de ‘demi-mondaine’ (eufemisme voor luxehoer) Tonia. Dat kost hem 3.000 gulden per jaar, omgerekend ongeveer een halve ton in euro’s nu; hij kan het nét betalen. Tonia is mooi en lief, maar wel nukkig en ziekelijk jaloers. Ze beëindigt de verhouding herhaaldelijk uit (onterechte) vrees dat Theodoor haar bedriegt; hij is immers van veel hogere stand dan zij, dus hij kan niet van haar houden. ‘Eerst docht ik: had ik ’m maar nooit ontmoet … vroeger was ik tevreje … onbezorgd … vrolik … (…) maar toen docht ik weer: ’k zou niet wille da’k hem nooit had gekend; maar waarom is-t-ie nou niet van m’n eigen stand …’n behanger of zo ies. Dan zou-d-ie veel echter van me houwe.’ De geliefden leggen het telkens weer bij, maar vermoeiend is het wel. Intussen wordt het onder Theodoors kennissen en familie zo langzamerhand duidelijk dat hij er een maîtresse van laag allooi op nahoudt. Zijn moeder is in alle staten. ‘Theo … als je me dát aandoet … als je zo’n schepsel… zo’n…’  ‘Zoek niet naar andere scheldwoorde, moeder; die verkies ik niet te hore. ’k heb u al gezegd dat Tonia ze niet verdient en ’k laat haar door niemand beschimpe … ook door u niet!’ Emants spelling is wat wonderlijk (hij hing de beginselen van de ‘Vereniging tot vereenvoudiging van de schrijftaal’ aan), maar je went er snel aan. Op andere gebieden raak je maar niet uitverwonderd. De ongelooflijke hypocrisie van onze samenleving, nog maar zo kort geleden, de ijskoude berekening waarmee Theo’s moeder de huwelijkspartners uitzoekt voor haar dochters zonder rekening te houden met (het ontbreken van) liefde. En die arme, domme Tonia, speelbal van het noodlot. Ze maakt telkens schulden, ondanks dat royale inkomen, raakt zwanger, laat het kind ‘wegmaken’, sterft vervolgens bijna aan de gevolgen van die ingreep, waarna ze chronisch blijft kwakkelen, opeens een stuk ouder en niet meer mooi. En dan begint Theodoor toch te twijfelen aan zijn liefde … U moet zelf maar lezen hoe het afloopt. Mij liet het boek vooral achter met grote dankbaarheid jegens de verworvenheden van het feminisme. Heden ten dage kan een meisje uit elke ‘stand’ een opleiding krijgen, een baan zoeken, haar eigen inkomen verdienen, een ongewenste zwangerschap afbreken zonder risico’s, en een lang, gelukkig leven leiden met een of meer mannen van haar keuze; mannen die niet door hun collega’s, moeder en zusjes op het matje geroepen worden, mannen die hun sinaasappel zélf pellen, ja, dat doet Tonia ook nog voor hem, arm schaap. (Oké, ik pel ook wel eens een sinaasappel voor huisgenoot P, maar u begrijpt wat ik bedoel.)</p>]]></description>
      <guid>https://www.volkskrant.nl/columns-van-de-dag/marcellus-emants-is-bepaald-geen-lachebekje-het-is-allemaal-noodlot-teleurstelling-gefnuikte-passie-en-ondergang~bf4359c0c/</guid>
      <pubDate>Fri, 15 Nov 2024 00:00:00 +0100</pubDate>
    </item>
    <item>
      <title><![CDATA[Waar blijft dat ellendige vinkje? Ben ik, zonder het te weten, tóch een robot?]]></title>
      <description><![CDATA[<p>Het internet kan soms ontzettend vervelend zijn. Daarmee bedoel ik niet dat er  slechte mensen op zitten met verwerpelijke meningen, ja, dat óók, maar waar het mij nu om gaat is dat je, op dat voornoemde internet, vaak zomaar opeens moet bewijzen dat je geen robot bent. ‘Ik ben geen robot’ staat er, en dan moet je een vakje aanklikken. Dat doe ik altijd met een zekere spanning. Soms duurt het  een paar seconden voor het verlossende groene vinkje verschijnt, lange, bange seconden van zelftwijfel: waar blijft dat ellendige vinkje? Ben ik, zonder het te weten,  tóch een robot? Dat kan haast niet. Ik drink nu bijvoorbeeld koffie en robots kunnen niet eten of drinken, want dan gaat hun binnenwerk stuk, weet ik uit Spielbergs A.I. (met Jude Law als cyborg-gigolo!) Maar ja, die film is alweer bijna een kwart eeuw oud en sindsdien hebben de robots er een hoop bijgeleerd: ze kunnen proefschriften schrijven en foto’s verzinnen van een naakte Angela Merkel of  Frans Timmermans die met elf vingers kaviaar zit te eten in een vliegtuig, dus wie weet kunnen ze inmiddels ook koffiedrinken. Anderzijds: als die robots zo knap zijn, waarom kunnen ze dan niet gewoon op ‘Ik ben geen robot’ klikken? Of kunnen ze dat inmiddels tóch? Waarschijnlijk wel, want de manieren om als mens op internet te bewijzen dat je geen robot bent worden steeds ingewikkelder. Je krijgt bijvoorbeeld een vage foto van een kruispunt te zien, en dan moet je daarop de stoplichten aanklikken. Dat vind ik moeilijk, want telt de paal waarop zo’n stoplicht staat ook mee? Of je krijgt een reeks misvormde cijfers te zien, die je moet overtikken. Dat vind ik ook moeilijk, want soms zijn die cijfers vrijwel onherkenbaar. Net toen ik daar een beetje gewend aan begon te raken, kwamen ze weer met wat nieuws. Zo moest ik van de week een puzzelstukje op mijn scherm naar de juiste plaats slepen, en een plaatje dat ondersteboven stond met behulp van pijltjes rechtop zetten. Daar zat ik dan, met mijn tong uit mijn mond mijn best te doen, weer helemaal terug op de kleuterschool. Terwijl ik alleen maar op zoek was naar een nieuwe sproeiarm voor de afwasmachine! Rijst de angstige vraag hoe dit nu verder moet. Die robots leren binnenkort natuurlijk ook met puzzelstukjes slepen, en hoe ga ik dán bewijzen dat ik geen robot ben? Hansje pansje kevertje zingen in de microfoon? Mijn tieten laten zien? Komt er een naald uit het scherm om me wat bloed af te nemen? Dat verdom ik. Dan maar geen nieuwe sproeiarm.</p>]]></description>
      <guid>https://www.volkskrant.nl/columns-van-de-dag/waar-blijft-dat-ellendige-vinkje-ben-ik-zonder-het-te-weten-toch-een-robot~b8a36bd0/</guid>
      <pubDate>Wed, 13 Nov 2024 00:00:00 +0100</pubDate>
    </item>
    <item>
      <title><![CDATA[En dan de wc: hoe vies wordt zo’n ding nou helemaal? Alles wat erin valt, spoel je meteen weg]]></title>
      <description><![CDATA[<p>In Het Parool las ik een leuk interview met Estelle Cruijff (nichtje van Johan, ex van Ruud Gullit en Badr Hari) over haar grote hobby: schoonmaken. Ze reinigt haar deurklinken twee keer per dag met alcohol, poetst drie keer per dag de wc en ‘heeft eigenlijk op elk uur van de dag een sopje in de wasbak staan’. Met stijgende hilariteit las ik verder: ‘Ik haat kreukels. Ook in mijn gezicht. Gelukkig heb ik zo’n klein voorhoofd dat ik bij de botoxkliniek voor 2 euro 50 weer buiten sta.’ Raadselachtig, zo’n schoonmaakhobby.  Zelf heb ik, dat weet ik heel zeker, nog nooit een deurklink gepoetst, en wat de rest van het huis betreft: ieder voor zich en God (één keer per week, in de gezellig zingende gedaante van Carmelita) voor ons allen. Waarom moet een huis brandschoon zijn? Het is niet zo dat de builenpest uitbreekt als er wat kattenhaar op de bank ligt, of broodkruimels onder tafel. En dan de wc: hoe vies wordt zo’n ding nou helemaal, bij normaal gebruik? Alles wat erin valt, spoel je meteen weg, en die bril raak je alleen met je dijen aan. Dijen zijn niet vies, toch? Trouwens, het is een publiek geheim dat mannen niet in de wc pissen, maar in het wasbakje daarnaast. Dat zit namelijk een stuk hoger dan die wc-pot (‘onderkant zak is bovenkant bak’ legde een aannemer mij eens uit, toen hij die wasbak kwam aanleggen, met een voilá-gebaar naar zijn gulp) en zo voorkom je spetteren. Daarna even de kraan laten lopen en geen haan die ernaar kraait. Ideaal. Maar goed, poepen moet toch echt op een wc gebeuren, met de eventuele remsporen als aandenken. Die moet je eruit schrobben, niet omdat ze kwaad kunnen of zo, maar omdat het onbeleefd staat jegens derden en omdat je het Carmelita niet wilt aandoen. Daartoe bezitten wij twee borstels, voor elke wc één. Hoe lang gaat zo’n wc-borstel eigenlijk mee, vroeg ik me opeens af. Hoe lang geleden had ik ze aangeschaft? Geen idee. Wat zouden Carmelita en Estelle daarvan vinden? Niet veel goeds, zoveel was zeker. Carmelita schatte ik op zeker vier wc-borstels per jaar, en Estelle koopt waarschijnlijk elke week een nieuwe. Nieuwsgierig bekeek ik de onze. Ze zagen er inderdaad wel een beetje verfomfaaid uit. Kom, laat ik eens doortastend zijn, zei ik tegen mezelf, er zit een Blokker om de hoek. Daar zat ik al op de fiets. De zon scheen. De stad rook fris, naar allesreiniger. Lang verhaal kort: de wc-borstels waren uitverkocht. Sorry, Carmelita en Estelle! (En geen wonder dat Blokker failliet gaat.) Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/en-dan-de-wc-hoe-vies-wordt-zo-n-ding-nou-helemaal-alles-wat-erin-valt-spoel-je-meteen-weg~b38d1db1/</guid>
      <pubDate>Mon, 11 Nov 2024 00:00:00 +0100</pubDate>
    </item>
    <item>
      <title><![CDATA[De Amerikanen zijn gehecht aan hun vrijheid, en zullen nooit het recht opgeven om op een idioot te stemmen]]></title>
      <description><![CDATA[<p>In het café zat ik schuin tegenover twee meisjes van achter in de 20, de een met zo’n dikke, slordige knot, de ander met een kort, donker kopje, een zogeheten pixie-kapsel. Die laatste heette, blijkens de conversatie, Brechtje. Ze bespraken de uitslag van de Amerikaanse verkiezingen. ‘Ben ik dáár godverdomme de hele nacht voor opgebleven?’, klaagde Brechtje. En, op dreigende toon erachteraan: ‘Nee,  ík ga dus voorlopig absoluut niet meer naar Amerika. Zélfs niet naar New York.’  Ze trok er een gezicht bij als Jeanne d’Arc op de brandstapel. Ik proestte in mijn koffie, want ik zag voor me hoe Trump het  nieuws zou vernemen, koud colaatje in de ene hand, een warme, bereidwillige pussy in de andere, Elon Musk op zijn schoot, en dat er dan een lakei de Oval Office binnen zou stormen en hem ademloos in het oor zou fluisteren: ‘Mister President, verschrikkelijk nieuws. Brechtje uit Amsterdam Oud-West wil voorlopig absoluut niet meer naar Amerika. Zélfs niet naar New York...’ En dat Trump dan, het gezicht rood van schaamte, Musk van zijn schoot zou duwen als een ruiende kat, zijn MAGA-petje in een hoek zou smijten, met hangende pootjes het Witte Huis uit zou sluipen en in een roestige pick-uptruck zou afreizen met onbekende bestemming: nooit meer wat van gehoord, maar het gerucht gaat dat hij sierpompoenen is gaan kweken in Arizona en elke avond voor het slapengaan verwoed spelden prikt in een voodoopoppetje dat Brechtje heet. Het meisje met de knot schudde haar hoofd, en sprak: ‘Jezus, die koffie is íjskoud. Het is ook altijd hetzelfde hier, en dan evengoed 4,50 vragen, belachelijk, maar wat ik dus zo doodeng vind, Brechtje: dit is dus gewoon echt het einde van de democratie!’ Brechtje knikte verwoed, nam met een vies gezicht een slokje, en duwde het kopje demonstratief van zich af. Trumps overwinning betekent het einde van de democratie, ja, dat hoor je overal tot vervelens toe. Maar ik geloof er niks van. De Amerikanen hebben op een idioot gestemd, zeker, maar ze zijn erg gehecht aan hun vrijheid, en zullen nooit het recht opgeven om volgende keer op een ándere idioot te stemmen. ‘Absoluut, het einde.’ zei Brechtje vroom. Daarna keek ze verbaasd naar haar hand. ‘Oooooh!’, riep ze. ‘Een lieveheersbeestje! Een lieveheersbeestje, in november! Voorzichtig liet ze het diertje over haar vinger lopen. ‘Mijn allereerste oorbellen waren lieveheersbeestjes’, vertelde ze teder. ‘Ik was 8. Ik mocht eigenlijk nog geen gaatjes van mijn moeder, maar toen zei mijn vader...’ Vergeten was de president. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-amerikanen-zijn-gehecht-aan-hun-vrijheid-en-zullen-nooit-het-recht-opgeven-om-op-een-idioot-te-stemmen~b6cc054d/</guid>
      <pubDate>Wed, 6 Nov 2024 00:00:00 +0100</pubDate>
    </item>
    <item>
      <title><![CDATA[‘Sla deze in godsnaam over’, had ik willen zeggen, maar helaas, daar was ik te laf voor]]></title>
      <description><![CDATA[<p>Door een samenloop van omstandigheden belandde ik op een waterkoude ochtend in het Limburgse Heerlen, waar huisgenoot P. me een uur later zou komen halen. Onbevangen stapte ik het stadscentrum in, waar het, laten we het netjes houden, niet zo heel gezellig bleek: een generieke koopgoot, waarvan de grauwheid ook door de premature kerstversieringen niet verhuld kon worden, vrijwel zonder mensen op straat. Ja, er was een vrouw die een klein meisje meesleurde aan haar hand. De vrouw schreeuwde tegen het meisje, en het meisje huilde. Ook zat er een man scheefgezakt te slapen tegen de gevel van H&amp;M in een voetbalshirt van de Poolse club Lech Poznań met een grote, frontale kotsvlek erop. Het begon te motregenen. Hoe ging ik hier een uur stukslaan? Kijk eens aan, daar had je het bekende Schunck, een glazen museum midden in de stad. Er bleek een tentoonstelling gaande van Andy Warhols werk (mijn autocorrectie maakte er ‘Andy Washok’ van), Vanitas geheten. Ik ben altijd te porren voor een potje vanitas, dus ik kocht een kaartje, en voor ik het wist stond ik naar een uitstalling van Warhols merkwaardige bezittingen te kijken: een roze corset, tubes kunstgebitlijm, een rekening van een Amsterdams café, een irrigatieapparaat voor vaginaal gebruik, en drie van zijn zilverwitte pruikjes. Ik liep verder. Schedels, veel schedels. Als je maar genoeg schedels ziet, doen ze je niks meer – in veelvoud wordt zelfs de dood banaal, zo heeft Warhol het bedoeld en daar is hij in geslaagd. Tenminste, wat mij betreft: maar naast mij stond een Heerlens schoolklasje, kinderen van een jaar of 10, een beetje angstig tussen al die doodskoppen. Hun juffie stond vrolijk het begrip ‘perspectief’ uit te leggen, ‘Kijk, en dan zie je dus dat de schaduw van die oogkassen...’  maar van die arme kinderen keken er zeker vijf alsof ze elk moment konden gaan huilen. Ze waren te klein voor pop-art. Toen stuitte ik op Warhols zeefdruk White Burning Car III. Je ziet vijf dezelfde foto’s, levensgroot, telkens net iets anders uitgesneden, van een brandend autowrak, met daarnaast de chauffeur, die door het ongeluk uit die auto is geslingerd en met zijn rug aan een paal is gespietst. Een bizarre, afschuwelijke foto. Vijf keer. Verpletterend. Huiverend stond ik te kijken. En daar kwam die gezellig tsjilpende juf aanlopen, in de richting van die gruwelijke zeefdruk, met die arme kinderen in haar kielzog. ‘Sla deze in godsnaam over’, had ik willen zeggen, maar helaas, daar was ik te laf voor. Ik ben het museum uitgerend en ergens vlaai gaan eten. Andy zou het zo gewild hebben. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/sla-deze-in-godsnaam-over-had-ik-willen-zeggen-maar-helaas-daar-was-ik-te-laf-voor~b603ff7d/</guid>
      <pubDate>Mon, 4 Nov 2024 00:00:00 +0100</pubDate>
    </item>
    <item>
      <title><![CDATA[Ik geef al zeker veertig jaar niks meer om bananen, zo weezoet en pappig, maar ze dempen wel de honger]]></title>
      <description><![CDATA[<p>Ik stapte de trein in, want ik moest naar Maastricht. Maastricht is een mooie stad, maar net iets te ver weg. (Brieven in het genre ‘Dat hangt er maar helemaal vanaf waar je woont ’ zullen niet worden beantwoord.) Ik ging zitten tegenover een jong stel, een jongen en een meisje van een jaar of 15. Ze waren bovenaards mooi, allebei tenger en donker van ogen, de jongen met zwarte krullen rond een hoekig gezicht, het meisje met glanzend bruin, sluik lang haar en een rode mond die lachte en pruilde tegelijk. Op hun tafeltje aan het raam lagen twee bananen. Een beetje spijtig keek ik ernaar. Het was lunchtijd, maar ik had me naar de trein gehaast en niets  gegeten. Dat zat er de komende tweeënhalf uur ook niet in, want de tijden dat je in de trein koffie en broodjes kon krijgen zijn onherroepelijk voorbij. De jongelui, intussen, hadden uitsluitend oog voor elkaar. Niet alleen oog trouwens. Nog vóór de trein Amsterdam uit was zaten ze al omstandig te vozen, met verhitte gezichten en vochtige geluiden. Tussendoor hielden ze af en toe even op om elkaar stralend in de ogen te kijken, waarna opnieuw met volle inzet de tongen verstrengelden. Het was eigenlijk nogal onbeschoft, maar ja, ik ben óók jong geweest. Bij Utrecht begon mijn maag te knorren. In het boek van Couperus dat ik zat te lezen ging men juist aan tafel voor een uitgebreid feestmaal, dat tot in detail werd beschreven, met gebraden kippen (‘getruffeerde poularde’), kreeft en champagne. Hebberig loerde ik naar die twee bananen op dat tafeltje. Ik geef al zeker veertig jaar niks meer om bananen, zo weezoet en pappig, maar ze dempen wel de honger. We naderden Den Bosch. Het jonge stel zoende en voosde maar door. Ze kéken niet eens naar die bananen, die er steeds aantrekkelijker uit gingen zien. Ik róók ze ook. Goed rijp waren ze, met kleine bruine sproetjes. Precies zoals ik ze het lekkerst vond, als kind. Sittard. Bij Couperus zaten ze inmiddels aan het dessert, ‘gateau Henri IV’ en ananas. Mijn maag gromde van de honger. Ik wierp bezwerende blikken op de jongelui. Eet dan tenminste eindelijk die bananen op, dacht ik, dan kunnen ze mij tenminste niet meer kwellen. Maar niks hoor. Eindelijk stopte de trein in Maastricht, eindpunt. De verliefde kinderen stonden óók op en maakten aanstalten om uit te stappen. ‘Jongens, jullie vergeten je bananen’, riep ik ze na. Het meisje keek even verbaasd om. ‘O’, zei ze. ‘Die zijn niet van ons, hoor. Ze lagen er al. Ik dacht dat ze van u waren.’</p>]]></description>
      <guid>https://www.volkskrant.nl/columns-van-de-dag/ik-geef-al-zeker-veertig-jaar-niks-meer-om-bananen-zo-weezoet-en-pappig-maar-ze-dempen-wel-de-honger~be9a46c6/</guid>
      <pubDate>Wed, 30 Oct 2024 00:00:00 +0100</pubDate>
    </item>
    <item>
      <title><![CDATA[En daar had je de piepjonge prinses Beatrix, met haar zusjes in de tuin van paleis Soestdijk, spelend met: een varkentje]]></title>
      <description><![CDATA[<p>In het Amsterdamse fotomuseum Foam moest ik eerst langs een tentoonstelling met bijschriften als ‘een vocabulair van beelden zonder chronologische of geografische indelingen met een persoonlijk narratief op de dunne scheidslijn van het alledaagse en het bijzondere, waardoor een unieke verbinding ontstaat’ (foto: een geel plastic emmertje boven een oude autoband) maar daarna belandde ik gelukkig toch bij Paul Hufs Golden Years. Paul Huf zou dit jaar 100 zijn geworden, en zijn ‘gouden jaren’ betroffen de jaren  zestig en zeventig. Iedereen van mijn leeftijd herinnert zich Hufs foto’s, veelal van blonde fotomodellen met wezenloze gezichten, maar ook van het Nederlands elftal, de koninklijke familie, een sexy, gekweld kijkende Ramses Shaffy in bontjas en andere beroemdheden. Ontroerd keek ik terug op mijn jeugd. Ach, ja, het tijdschrift Avenue! En daar, Hufs fabuleuze biercommercial ‘Vakmanschap is meesterschap’ met dat heerlijke barokmuziekje! En daar had je de piepjonge prinses Beatrix, met haar zusjes in de tuin van paleis Soestdijk, onder knusse Hollandse schapenwolkjes spelend met: een varkentje. ‘Een varkentje!’, zei een vrouw naast me tegen haar metgezel. ‘Wat leuk, Bart, ze hadden een varkentje op Soestdijk!’ Late zestigers, allebei, de vrouw met rossig blonde krullen en een  poesachtig mollige gestalte; de man lang en mager, rode V-halstrui en een strakke spijkerbroek om zijn platte billen. Hij droeg een bril met een zwaar, pauwblauw montuur en halflang grijs haar dat, naar achteren gekamd, wat kuifde in de nek. ‘Natuurlijk hadden ze daar geen varkentje’, snauwde de man. ‘Dat heeft Huf natuurlijk meegebracht, voor de foto.’ De vrouw zweeg bedremmeld. Ik zag dat varkentje al zitten, met wapperende oortjes op de bijrijdersstoel van Hufs rare autootje (een ‘Ruska buggy’, zoek maar op) en besloot thuis de achtergronden van dat varkentje tot op de bodem uit te pluizen (tot dusver niet gelukt). In het kielzog van dat stel belandde ik bij een foto van Mathilde Willink. Zij was een icoon in de jaren zeventig, een raadselachtige paradijsvogel die in uitzinnige gewaden met dito make-up door de stad dwaalde. Mathilde was de derde vrouw en ‘muze’ van schilder Carel Willink. Hij vond haar ‘een mooi ding om in huis te hebben’ zei hij eens, niet per se de grondslag voor een evenwichtig huwelijk, dat dus ook strandde, waarna Mathilde op mysterieuze wijze aan haar eind kwam, 39 jaar oud. ‘Toch was die Mathilde geen échte schoonheid’, sprak de man, met een kennersblik door zijn moeilijke bril. ‘Nee, je had toen wel mooiere vrouwen.’ Hoopvol keek zijn vrouw naar hem op, maar hij bleef zuinig naar Mathilde turen en concludeerde: ‘Ja. Andere tijden.’ Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/en-daar-had-je-de-piepjonge-prinses-beatrix-met-haar-zusjes-in-de-tuin-van-paleis-soestdijk-spelend-met-een-varkentje~b8a51f0d/</guid>
      <pubDate>Mon, 28 Oct 2024 00:00:00 +0100</pubDate>
    </item>
    <item>
      <title><![CDATA[Gelukkig ben ik handig in het ontwijken van straatstront, want ik ben opgegroeid in de hoogtijdagen van hondenpoep]]></title>
      <description><![CDATA[<p>Ik krijg sterk de indruk dat er de laatste tijd meer hondenpoep op straat ligt dan, pakweg, een jaar of tien geleden.  Dat heeft ongetwijfeld te maken met de verhuftering van onze maatschappij, die collectief iets chagrijnigs denkt als ‘zolang ze geen huizen bouwen voor onze kinderen, hoef ik ook de stront van mijn hond niet op te ruimen’. Gelukkig ben ik handig in het ontwijken van straatstront, want ik ben opgegroeid in de hoogtijdagen van hondenpoep: de jaren zeventig en tachtig. Echt helemaal niemand ging toen braaf aan de slag met een schepje en een plastic zakje, want dan hadden ze je krankzinnig verklaard en opgesloten in het gekkenhuis (dat heette toen nog zo). Het gold indertijd als het summum van beschaving om je hond niet in het midden maar op de ránd van de stoep te laten poepen, maar dat deden eigenlijk alleen zachtaardige, reformwinkelende wereldverbeteraars. Een echte, normale man liet zijn hond gewoon schijten waar het zo uitkwam. Poep op de stoep was toen, kortom, overal. Als je even niet op je hoede was, stond je er middenin. Het was dan zaak om de getroffen schoenzool aan de stoeprand af te schrapen, en vervolgens op zoek te gaan naar een graspol. Maar hoe fanatiek je daar ook je schoen aan afveegde, er bleef altijd wat in het profiel van je zolen zitten. Dat moest je er dan bij thuiskomst, kokhalzend boven een oude krant, met een lucifer uitpeuteren. Soms ook had je helemaal niks door. Dan ging je thuis aan tafel en dan riep je moeder, snuivend met opgetrokken neus, ‘WIE HEEFT ER POEP ONDER ZIJN SCHOEN?’ en dan zat het hele gezin in de vreemdste houdingen onder zijn zolen te loeren en te hopen dat iemand ánders de lul was (maar dat was nooit zo) en dat dus iemand ánders straks het  trappenhuis met een emmer sop te lijf moest (nee, jíj dus). Terwijl ik, mijmerend over hondenpoep, door het park liep, hoorde ik achter me ‘IIIIEEEEUWWW!’ schreeuwen. Ik keek om. Een meisje van een jaar of 15 bekeek met grote ogen van afschuw  de zool van haar witte schoen. Er zat poep onder. Een beetje maar, en vrij droog, zag mijn kennersoog. ‘Wat moet ik doen? Nee serieus, wat moet ik dóén?’, jammerde het kind tegen haar vriendinnen, die walgend achteruitdeinsden. Stel je niet zo aan, dacht ik korzelig. Dat kleine beetje droge poep. Je hebt hier toch overal gras, om het aan af te vegen? Maar toen sloeg mijn irritatie om in vertedering. Ach gos! Het was natuurlijk haar eerste keer!</p>]]></description>
      <guid>https://www.volkskrant.nl/columns-van-de-dag/gelukkig-ben-ik-handig-in-het-ontwijken-van-straatstront-want-ik-ben-opgegroeid-in-de-hoogtijdagen-van-hondenpoep~bf3480e22/</guid>
      <pubDate>Wed, 23 Oct 2024 00:00:00 +0200</pubDate>
    </item>
    <item>
      <title><![CDATA[Een zwerfkei op het graf, dus. Daar stapten huisgenoot P. en ik al zo’n stemmig vormgegeven winkel binnen]]></title>
      <description><![CDATA[<p>‘Er moet nu toch eens een steen op mijn moeders graf’, zei huisgenoot P.  Zo’n steen mag je niet direct na een begrafenis neerleggen, omdat de grond eerst een paar maanden moet ‘inklinken’; ja, zulke dingen leer je, als je ouders sterven. Maar nu, zowat een jaar na haar dood, werd het toch tijd voor die steen. ‘Een zwerfkei’, had ze ooit gezegd. ‘Ik wil geen poespas op mijn graf. Alleen een zwerfkei.’ Een bescheiden wens. Ik vond het wel een beetje jammer, want zelf ben ik dol op van die protserige belle-époque-graven, met manshoge, snikkende engelen erop, of zo’n dramatisch gevelde marmeren eikenboom, en geknakte stenen lelies op de zerk van een jong aan de tering gestorven baronesje. Maar goed, een zwerfkei, dus. Daar stapten huisgenoot P. en ik al zo’n stemmig vormgegeven winkel binnen, waar een leeftijdloze man met een gedempte glimlach tussen het natuursteen vroeg of er koffie gebliefd werd; dan weet je dat je voorlopig niet weg kunt. Zwerfkeien, jazeker, die had hij. En kijk eens aan, daar zag ik al een sympathiek, zachtgrijs exemplaar, een soort menhirtje ter grootte van een kleuter. ‘Laten we die maar doen’, zei ik doortastend, want ik wilde weg uit die memento mori-grot. ‘En dan zo’n bronzen bordje met haar naam erop, en klaar is Kees.’ Maar nee, Kees was nog wel even bezig. Want wilden wij lettertype ‘Garamond’,  ‘Weimar’ of toch liever ‘Lucida Italic?’ En wat was de sterfdatum van mevrouw Wijnanda? Helemaal geen schande dat we dat niet uit ons hoofd wisten, troostte de uitbater achter zijn toetsenbord, terwijl wij zwetend door de agenda’s scrolden. En dan was er de kwestie van die betonnen plaat, tegen het verzakken, en de btw, en de kosten voor de graveur en de designer, en de graafwerkzaamheden ter plekke, en dan dus de steen zelf, die ‘uniek’ was en Arctic dream heette of zoiets. De man tikte het allemaal op en ten slotte mochten wij meekijken op het scherm, naar het totaalbedrag. ‘Denkt u er even rustig over na’, zei de uitbater, na een blik op onze gezichten. ‘Bijna 4 mille voor een zwérfkei?’, brieste ik even later op straat. ‘Als het nou nog een steen met een vaste woon-en verblijfplaats was...’ Hoofdschuddend liepen we het nabijgelegen park Frankendael in, waar we prompt stuitten op een laantje dat aan weerszijden werd omzoomd door: zwerfkeien. Tientallen prachtige, gigantische zwerfkeien. Nou ja, zeg! Verlekkerd staarden we naar de kostbare stenen, die daar zomaar in het gras lagen. ‘Zullen we vannacht teruggaan, met een kruiwagen?’, fluisterde ik gretig tegen P. Maar ik wist het antwoord al. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-zwerfkei-op-het-graf-dus-daar-stapten-huisgenoot-p-en-ik-al-zo-n-stemmig-vormgegeven-winkel-binnen~b6a4b9ac/</guid>
      <pubDate>Mon, 21 Oct 2024 00:00:00 +0200</pubDate>
    </item>
    <item>
      <title><![CDATA[Als een lelijke wrat klontert het makelaarskantoor aan de vroegere villa van Couperus]]></title>
      <description><![CDATA[<p>Ik ging naar Nice om het huis van Louis Couperus te zien. Nou ja, ook de rest van Nice, natuurlijk, die ‘witte stad van weelde’ zoals Couperus haar noemde, die ‘interessante samenklontering van menschelijke ondeugd en zonde’ waar hij werkte aan Van oude menschen, de dingen die voorbijgaan en De boeken der kleine zielen. Het huis ‘Villa Jules’ was niet eenvoudig te vinden, want alle straatnamen zijn veranderd sinds Couperus er woonde (van 1900 tot 1910). Eenmaal gevonden bleek het een grote, fraaie, maar (voor Nice) weinig opvallende villa, tussen tientallen villa’s van hetzelfde type. Couperus en zijn vrouw bewoonden er een stuk of zes kamers. De tuin waar Couperus zo op gesteld was, wordt nu grotendeels in beslag genomen door een makelaarskantoor, zo te zien uit de jaren zeventig. Als een lelijke wrat klontert het ding aan de villa. Ik moest half over het hek klimmen voor een blik op het overgeschoten plekje gras, met daarop een plastic schepje en een kinderfietsje. Tussen het schrijven van al die verrukkelijke boeken door bracht Couperus vele uren door met flaneren langs de Promenade des Anglais, de boulevard langs de kust (waar in 2016 die gruwelijke aanslag met die vrachtwagen plaatsvond), meestal rond 11 uur ’s ochtends, ‘het elegante uur, het uur der kleurige, excentrieke toiletten (…) sommige hoeden der dames zijn als omgekeerde bloempotten en vischketels; andere zijn als een verwrongen vloermat, waarin een touffe rozen of een plumeau, of een indianenhoofdtooi tot versiering gestoken zijn.’ Kom daar nog maar eens om! Interessant: indertijd was niet de zomer het seizoen om in Nice te verblijven (te heet en te droog)  maar de winter, met zijn zachte weer en bloeiende bloemen. Vóór december vertoonde de beau monde zich daar niet, en pas in januari barstte het  goede leven er echt los, met dagelijkse bezoekjes aan de fabuleuze ‘jetée’, de hyperelegante pier met het casino, in oriëntaalse stijl, en de schitterende feesten, zoals het bal van de excentrieke eeuwig  ‘minauderende’ , 90-jarige Mrs Uxeley, uit Langs lijnen van geleidelijkheid in een ‘suite van 12 vertrekken’ met ‘bosschages van roode en witte en roze camelia’s’ (…) in honderden vazen en bekers en schalen (…) als een feeëntuin’. De liefhebber weet wat er op dat bal gebeurt, maar ik verklap niks want er bestaan nog mensen die Langs lijnen van geleidelijkheid niet gelezen hebben. Een heerlijk boek, met een zeer verontrustend einde, zeker bezien door hedendaagse (vrouwen)ogen. Couperus zelf, intussen, hield het na tien jaar en een laatste, teleurstellende, natte, donkere winter in Nice voor gezien. Hij klaagde over de opkomst van de toeristenindustrie en de teloorgang van de fameuze winterbadplaats. ‘Iedere winter wordt het minder rijk, minder elegant. Iedere winter democratizeert Nice een beetje meer. Het is niet meer de plaats der woeste elegances, der baroque, coûteuze dolheden van Russische prinsen en Amerikaanse milliardaires: het wordt langzamerhand meer en meer een stad van vreemdzame renteniers.’ Grappig hoe Couperus het woord ‘democratiseren’ pejoratief gebruikt! Trouwens, tegenwoordig zou elke toeristenstad veel liever ‘vreedzame renteniers’ trekken dan lawaaiige, dronken jongelui; al had Couperus er waarschijnlijk niet voor teruggedeinsd hun gevoos op het strand als ‘woeste elegances’ te omschrijven. Geflaneerd wordt er nog steeds op de Promenade des Anglais, door Russen, Engelsen, Fransen, Amerikanen en Italianen, net als toen.  Maar de legendarische ‘jetée’  is  verdwenen: in 1942 sloopte de Wehrmacht er alle metaal uit en smolt het om tot oorlogstuig, waarna er al gauw niets meer van de pier over was. Met je ogen dicht, in de zachte zeewind, kun je de champagnekurken nog horen knallen en het rouletteballetje horen rollen. Ach, had ik maar een ‘hoed als een vischketel’!</p>]]></description>
      <guid>https://www.volkskrant.nl/boeken/als-een-lelijke-wrat-klontert-het-makelaarskantoor-aan-de-vroegere-villa-van-couperus~b186e3bb/</guid>
      <pubDate>Fri, 18 Oct 2024 00:00:00 +0200</pubDate>
    </item>
  </channel>
</rss>
