<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[‘Die is dood,’ zei een man naast me. Het klonk niet gealarmeerd of zelfs maar berustend, eerder verlekkerd]]></title>
      <description><![CDATA[<p>In de supermarkt stond ik te twijfelen tussen spinazie en spitskool toen ik een vrouwenstem angstig hoorde roepen: “Kan er iemand komen helpen?!” Ik keek om en zag een jonge man liggen, languit op de vloer voor de melkpakken. Hij had zijn ogen dicht en schokte hevig. Naast hem hurkte een opvallend knappe vrouw die zijn hoofd vasthield (het zijn meestal vróuwen die toesnellen als er een ongeluk is gebeurd) en riep: “Kan iemand 112 bellen?!” Ik wilde mijn telefoon pakken (Wat was hier in godsnaam het adres? ) toen ik een caissière al zag bellen. De liggende jongen bewoog inmiddels niet meer. Hij lag doodstil en zijn gezicht was wit als krijt. Hij was geen aangekoekte, dronken zwerver of zo, maar een doodgewone jongen in doodgewone, schone kleren. Naast hem op de harde vloer lag een plastic zakje met zo’n driehoekig volkorenbroodje erin. Uit zijn hand gevallen. Arme jongen! “Die is dood,” zei een man naast me. Het klonk niet gealarmeerd of zelfs maar berustend, nee, eerder verlekkerd. Je hebt zulke mensen. De man in kwestie was een jaar of 50, had een vrolijk, onnozel gezicht en een voos, peervormig figuur. In zijn hand hield hij een pak vruchtenhagel. Hij leek me... hoe zeg ik dat netjes? Iemand ‘met afstand tot de arbeidsmarkt’? Mochten de avonturen van Donald Duck nog eens verfilmd worden met echte mensen, dan moeten ze in ieder geval hém hebben voor de rol van Gijs Gans. “Nou, dat hoop ik heel erg van niet, meneer” zei ik met mijn strengste stem. “Wedden?” antwoordde Gijs jolig. Ik keerde me van hem af . Mensen dromden samen rond de roerloze jongen. Anderen gingen gewoon door met hun boodschappen. Wat te doen? Mij konden zowel de spinazie als de spitskool gestolen worden. Arme jongen! Zenuwachtig ging ik op straat kijken of de ambulance er al aankwam. Net of dát wat hielp. Toen ik weer terugkwam (geen ambulance) zat de jongen rechtop, met zijn rug naar de melkpakken. Zijn gezicht was iets minder wit. “Rustig blijven zitten,” zei de vrouw die net zijn hoofd had vastgehouden. Ze wreef hem over zijn rug. De jongen keek verbaasd van het broodje op de vloer naar haar engelachtig mooie gezicht. “Wat is er gebeurd?” vroeg hij (alleen in stripverhalen zeggen mensen “Waar ben ik?”) “Je bent gevallen,” antwoordde de vrouw tactvol. “De ambulance komt eraan.” De jongen zei “Serieus?” en maakte aanstalten tot opstaan. Daar was ook Gijs Gans weer. “Lééft ie nog?” vroeg hij spijtig. Ik keerde hem de rug toe en pakte resoluut een spitskool. Even later liep ik weer buiten, waar overigens nog steeds geen ambulance te bekennen viel. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/die-is-dood-zei-een-man-naast-me-het-klonk-niet-gealarmeerd-of-zelfs-maar-berustend-eerder-verlekkerd~b870b54c/</guid>
      <pubDate>Sat, 30 Aug 2025 00:00:00 +0200</pubDate>
    </item>
    <item>
      <title><![CDATA[‘Jij denkt natuurlijk: dat wijf is geschift, met d’r hondje in een kinderwagen. Maar het ligt toch anders’]]></title>
      <description><![CDATA[<p>Op het Van der Helstplein zaten drie tienermeisjes rond de openbare schaaktafel, lekker in het zonnetje. Ze schaakten niet. Ze dronken blikjes frisdrank en lieten een fles reukwater rondgaan, waarmee ze zich alledrie rijkelijk besproeiden: Cloud Pink van Ariana Grande. Ariana Grande is een wereldberoemde zangeres, maar ze maakt blijkbaar ook mierzoet parfum. Het hele plein rook ernaar: ontplofte suikerspin, marshmallow en kokosmakroon, de koortsdroom van een kleuter met kinkhoest. Ik denk dat Ariane Grande zelf een heel ander soort parfum draagt, wellicht ook gewoon géén. Een van de meisjes liet de twee anderen iets zien op haar telefoon, waarna ze alledrie begonnen te gieren van het lachen. Intussen kwam er een kleine, tengere oude vrouw aanlopen met een wollen vestje over haar slobberige zomerjurk. Ze duwde een kinderwagen voort, met daarin een hondje van onduidelijk ras. Met zijn spitse neusje snoof hij onthutst de zware parfumlucht op. De vrouw ging moeizaam zitten op het bankje naast de schaaktafel. “Ja, ik zie je wel kijken,” zei ze tegen me. “Jij denkt natuurlijk: dat wijf is geschift, met d’r hondje in een kinderwagen. Maar het ligt toch anders. Dit is geen kinderwagen, maar een officiële hondenbuggy, 95 euro bij de bol punt com. Ingeklapt past hij precies in het halletje. Wat ruikt het hier lekker. Ben jij dat?” “Nee hoor,” zei ik, en wees op de meisjes, die nog steeds schaterden. “Lekker zoet,” zei de vrouw. “En nu denk je natuurlijk: waarom gaat dat hondje niet gewoon lopen?” vervolgde ze. “Ook dat zal ik je uitleggen. Hij heeft artrose. Ik heb trouwens ook artrose. Maar ik heb wel een beetje steun aan die buggy. Twee vliegen in één klap.” En, tegen het hondje “Hè, Binkie?” Het hondje gaf geen sjoege. “Hij is doof, hoor,” vergoelijkte ze. “En nu zul je wel denken: wat moet je met een dove hond met artrose? Maar ik ben nu eenmaal aan hem gehecht. Ik heb ’m al bijna tien jaar. Jij hebt zeker geen hond?” “Nee, ik heb een poes,” antwoordde ik. “Dacht ik al,” zei de vrouw niet zonder minachting. En, met een blik op de schaaktafel: “Mijn man was dol op schaken. Altijd en eeuwig was hij daarmee bezig. Schaken, schaken, schaken. Toen ze de schaakrubriek weghaalden uit de krant was hij totaal overstuur. Hij blééf maar brieven sturen naar die krant. Maar ’t hielp niet. De hoge heren doen wat ze willen, hè? Kapot was ie ervan.” Het hondje was in slaap gevallen. De meisjes maakten aanstalten te vertrekken. En de vrouw zei: “Drie maanden later was hij dood, mijn man. Dat schaken, hè? Wat een rótsport.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/jij-denkt-natuurlijk-dat-wijf-is-geschift-met-d-r-hondje-in-een-kinderwagen-maar-het-ligt-toch-anders~bad438dd/</guid>
      <pubDate>Thu, 28 Aug 2025 00:00:00 +0200</pubDate>
    </item>
    <item>
      <title><![CDATA[‘Recht op de nacht,’ zei de man. ‘Ja, groot gelijk, hoor.’ Ik wachtte op een ‘maar...’]]></title>
      <description><![CDATA[<p>Maandagochtend. Bij de ingang van de Primera in de Kinkerstraat stond ik de voorpagina van Het Parool te bekijken. Die werd helemaal in beslag genomen door een illustratie, gewijd aan de nachtelijke veiligheid van Amsterdamse vrouwen en meisjes. Erg mooi. Ik voelde zelfs een beetje trots, wat nergens op sloeg, want ík had ’m niet gemaakt. Ook deze prachtige krant, met zijn schrijnende inhoud, zal een dezer dagen weer in een kattenbak belanden, bedacht ik spijtig. Hoelang zullen er trouwens nog papieren kranten gedrukt worden? Niet zo lang meer. En hoe moet dat vervolgens met onze kattenbakken? Gaan de dierenwinkels dan speciale vellen kattenbakpapier verkopen? Vast wel. Waarschijnlijk worden die zelfs bedrukt als nep-krantenpapier, net als de verpakking van fish-and-chips in Engeland. Waarom gebruiken ze daar eigenlijk geen écht krantenpapier voor, nu het nog kan? Is drukinkt giftig? Of... Terwijl ik zo in gedachten verzonken naar die voorpagina stond te staren, kwam er een man uit de Primera gelopen. Hij was een jaar of 60, met een gedrongen postuur en een gezonde kleur op zijn kale, montere aardappelhoofd. Hij hield stil, trok een vers pakje sigaretten open en stak er gretig een op. Ook híj keek naar die voorpagina, en wees naar de tekst die erop stond: ‘#rechtopdenacht’ “Recht op de nacht,” zei de man. “Ja, groot gelijk, hoor. Vrouwen moeten gewoon veilig over straat kunnen, evengoed om vier uur ’s nachts.” Ik wachtte op een ‘maar...’. Daar was het al: “Maar als dat arme kind een taxi had genomen had ze nu lekker in het zonnetje op haar balkonnetje gezeten, met een bakkie koffie.” Dat was waarschijnlijk zijn persoonlijke, bescheiden interpretatie van het aards paradijs. “Ik weet niet,” zei ik. “Gekken met messen lopen ook overdag rond.” De man knikte zuinig, en vervolgde: “En dan heb je ook nog die twee dode broertjes in dat hotel in Istanboel. Voedselvergiftiging, schijnbaar. Ik vind dat een raar verhaal.” “Ja, verschrikkelijk,” antwoordde ik. “Nee, maar moet je luisteren,” ging de man voort. “Er staat in het nieuws dat het Nederlandse jongens waren. Maar ze hebben Turkse namen...” Veelbetekenend keek hij me aan. “Het zijn gewoon Turkse Nederlanders,” zei ik. “Wat doet het ertoe? Dat maakt het toch niet minder erg?” De man hief bezwerend zijn handen. “Nee, begrijp me niet verkeerd. Ik ben geen racist of zo,” riep hij. Hij nam een diepe trek van zijn sigaret en blies geagiteerd de rook uit. Ik wachtte andermaal op een ‘maar...’. En de man zei: “Kijk. Het zijn Nederlanders, maar óók Turken. Dat zit hun in het bloed. Dan kunnen ze toch niet doodgaan van Turks eten?” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl Live: dood Lisa | Honderden mensen bij Haagse demonstratie Wij eisen de nacht op De nacht is vaker door vrouwen opgeëist, tevergeefs en op tal van plaatsen in de wereld Paul Vugts en Wouter Laumans over hun onderzoek naar de moord op Lisa (17): ‘Gaat je niet in de koude kleren zitten’</p>]]></description>
      <guid>https://www.parool.nl/columns-opinie/recht-op-de-nacht-zei-de-man-ja-groot-gelijk-hoor-ik-wachtte-op-een-maar~bba4a9a9/</guid>
      <pubDate>Tue, 26 Aug 2025 00:00:00 +0200</pubDate>
    </item>
    <item>
      <title><![CDATA[Sail leek mij iets voor zelfverklaarde ‘ondernemers’ van vijftig die, weer of geen weer, altijd een ‘lekker kleurtje’ hebben]]></title>
      <description><![CDATA[<p>Het evenement Sail heb ik altijd links laten liggen. Sail leek mij iets voor zelfverklaarde ‘ondernemers’ van vijftig die, weer of geen weer, altijd een ‘lekker kleurtje’ hebben, hun BMW wekelijks door de wasstraat halen (‘vogelpoep vreet aan je lak’), roze overhemden dragen met een wit kraagje en in hun datingprofiel op Second Love graag een ‘passie voor bourgondisch genieten’ vermelden. Dat was een dom vooroordeel van mij, zag ik toen ik eerst van mijn leven naar de boten op het IJ ging kijken. Het publiek bleek zeer gevarieerd: in Canta’s aangehobbelde omaatjes uit de Vogelbuurt, groepen giechelende meisjes met en zonder hoofddoek, gezinnen met koelboxen (de baby in een snoezig matrozentruitje), Surinaamse dames in klederdracht en een jongen van een jaar of 18 met Down, die bij elke passerende boot juichte: “Sinterklaas! Yo, Sinterklaas!” Ook gaf hij mij een dropje, en even later zelfs nóg een. Het was dus enorm gezellig en bovendien, moest ik constateren, ontroerde de aanblik van die statige schepen in het gouden zonlicht mij onverwacht zo, dat de rillingen me over de rug liepen. Met het brok in mijn keel slikte ik mijn scepsis weg. Wat een schitterend gezicht! En dan die heerlijke muziek van koperblazers erbij! Ik kreeg er zowaar een soort trotse VOC-gevoelens van. Dat was heel verkeerd, want de VOC heeft allerlei volkeren gruwelijk onderdrukt en hun kruidnagels afgepakt. Ik ben mordicus tegen onderdrukking, en aan de smaak van kruidnagels heb ik zo mogelijk een nog grotere hekel, dus die hele VOC had mij niet gehoeven, maar toch: wat prachtig allemaal! Terwijl ik een derde dropje aannam van de jongen naast me ging er op zo’n reuzenschip, met een zware dreun, een kanon af. Ik neem aan dat ze met losse flodders schoten, want ik zag niemand bloedend ter aarde storten of zo, maar ik schrok toch. Terwijl ik instinctief mijn ogen dichtkneep voelde ik iets heets en nats met kracht in mijn nek landen. Ik keek omhoog en zag een meeuw. Ook híj was blijkbaar geschrokken. Maar waarom was die meeuwenpoep zo heet? Had dat arme dier koorts, of zijn meeuwen van nature zo warm van binnen? Dat moest ik toch eens aan ChatGPT vragen, bedacht ik, terwijl ik die snel afkoelende klodder uit mijn nek probeerde te vegen. Dat ging niet goed. Onhandig smeerde ik alles uit over mijn linkerschouder, terwijl de jongen met de dropjes verbaasd toekeek. En toen dook hij toch op, aan mijn rechterzijde, de gebronsde ondernemer met een passie voor bourgondisch genieten, in zijn roze overhemd met witte kraag. En hij grinnikte: “Wel even douchen, hè? Vogelpoep, dat vreet aan je lak.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/sail-leek-mij-iets-voor-zelfverklaarde-ondernemers-van-vijftig-die-weer-of-geen-weer-altijd-een-lekker-kleurtje-hebben~b65fe508/</guid>
      <pubDate>Sat, 23 Aug 2025 00:00:00 +0200</pubDate>
    </item>
    <item>
      <title><![CDATA[Even met de motor kattenbakkorrels halen? Mijn zoon kwam asgrauw en bebloed terug]]></title>
      <description><![CDATA[<p>Mijn zoon is, sinds hij zijn eerste stepje besteeg, bezeten van snelle voertuigen. Tegen racefietsen kon ik geen bezwaar maken, tegen die scooter wél, maar dat hielp niet, tegen stiekem autorijden op zijn zestiende: dito. Eindelijk had hij dan toch dat rijbewijs, en ik moet zeggen: hij chauffeert werkelijk heel beschaafd – dat wil zeggen, als ik naast hem zit. Ik wilde juist opgelucht ademhalen toen hij zijn eerste motorrijles aankondigde. “Ik breek nog liever je beide benen,” riep ik. “Op zo’n motorfiets gaat dat meestal vanzelf,” zei zijn vader laconiek. Ik dacht aan Confucius, die zei: ‘De ouder schenkt het leven met een glimlach; het leven zelf toont later de tranen, wanneer het kind de dood tart.’ Dat heeft Confucius niet echt gezegd, hoor, maar het had gekund. Mijn zoon haalde zijn motorrijbewijs en ging sparen voor een motorfiets. “Van ons krijg je geen cent!” riep ik, maar ik zag zijn vader, aan de overkant van de eettafel, al sussend glimlachen. Mijn zoon sprak met glinsterende ogen over de ‘vrijheid’ die hem te wachten stond. “De vrijheid rijdt voorop, maar achter haar rijdt het noodlot mee,” zei ik. “Dat is zeker weer die ouwe Chinees,” gaapte mijn zoon. “Klopt,” loog ik. Lang verhaal kort: mijn zoon at een half jaar niet bij McDonald’s en kocht van het uitgespaarde geld (plus schenkingen van familieleden die niet goed bij hun hoofd zijn) een oude motorfiets. Met bonkend hart zag ik hem op dat gevaarte de straat uitspuiten. “Voorzichtig hoor!” riep ik schril, maar hij hoorde me niet. “Hij die sneller rijdt dan de wind de lentebloesems kan wegblazen, wordt ingehaald door de winterse storm. De wijze buigt in de bocht, de dwaas breekt in de val,” zei Confucius (niet). Ik had mijn zoon nog nooit zo gelukkig gezien. Dienstbaar ook. Geen boodschap was hem te veel, op die motor. “Ik ga nog even kattenbakkorrels halen,” zei hij van de week. Tien minuten later was hij terug. Zijn gezicht asgrauw, de rest van zijn lichaam merendeels bedekt met bloed. “Jezus Christus!” riep ik. Daar was geen woord Chinees bij. Mijn zoon is inmiddels weer min of meer opgelapt, maar die motor is er beroerd aan toe. “Was het maar andersom geweest,” kreunde mijn zoon. Hij liet zijn (goddank ongeschonden) kop in zijn handen zakken, overweldigd door diep, oprecht mannenverdriet. Ik heb hem nog nooit zo ongelukkig gezien. Hij spaart nu voor de reparatie van dat onding. Ik hoop maar dat het heel lang duurt. Zoals Confucius (niet) zei: “Een kostbare vaas kan slechts één keer in scherven vallen, maar een moederhart breekt duizend maal duizend keer.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/even-met-de-motor-kattenbakkorrels-halen-mijn-zoon-kwam-asgrauw-en-bebloed-terug~b70943fb/</guid>
      <pubDate>Thu, 21 Aug 2025 00:00:00 +0200</pubDate>
    </item>
    <item>
      <title><![CDATA[De geroosterde muis in de broodrooster gaf een hartig smaakje aan mijn toast]]></title>
      <description><![CDATA[<p>Mensen moeten hun vakantieverhalen voor zich houden, zeker in een krant. Hoewel, rampen kunnen nog wel aardig zijn: “Per ongeluk benzine getankt. In een dieselauto, ja. Bij Breukelen al. Weggesleept door de ANWB. We konden meteen weer naar huis, waar we onze poes dood op de oprijlaan vonden. Bleken we zelf te hebben overreden, die ochtend.” Dus houd ik het kort: Slovenië bestaat écht, en het is er leuk. In Slovenië kocht ik trouwens een broodrooster. Ik koop op reis vaak een broodrooster, zeker in oorden waar het brood niet zo lekker is: roosteren verricht dan wonderen. Wanneer ik een vakantiehuisje huur, kijk ik altijd gretig in de omschrijving bij ‘voorzieningen’ of er een broodrooster aanwezig is. Zo ja: dat blijkt bij aankomst meestal een leugen, maar gelukkig zijn broodroosters vrijwel overal ter wereld voor ongeveer een tientje te koop. Zo schaf ik dus bijna elke zomer een broodrooster aan, dat ik bij vertrek pontificaal op het aanrecht achterlaat, bij wijze van vingerwijzing naar de verhuurder, die ongetwijfeld nog jarenlang de boter uit mijn broodrooster braadt door voortaan 20 euro per dag meer te vragen voor zijn grottige Airbnb’tje. Maar who cares? Ík heb genoten van goudbruin geroosterde bammetjes, met een zacht eitje (eierdopjes zijn er ook nooit, wel altijd een asbak met ‘I love Sladoled’ erop, en 74 kromgetrokken barbecuespiezen – maar geen barbecue). Nu kun je met broodroosters van alles meemaken. De stoppen slaan door, over het algemeen, en ook stinkt zo’n nieuwe broodrooster bij het eerste gebruik zó naar verbrand plastic dat de verplichte rookmelder het op een oorverdovend gillen zet. De verhuurder, die al sinds je aankomst kettingrokend vanaf zijn balkon achterdochtig je doen en laten gadeslaat, komt dan op de deur bonken, vloekend in het Sloveens. Een interessante taal met een fascinerende grammaticale eigenschap: het duale getal. Zo is één hand een ‘roka’, twee handen ‘roki’, tot dusver niets aan de hand, maar méér dan twee handen zijn ‘roke’. Ook de bijvoeglijke naamwoorden vertonen duale vormen, en... nee, ik dwaal af. Ook heb ik ooit, ik geloof in New Orleans, een krokant geroosterde muis op de bodem van het broodrooster aangetroffen. Mij was al dagenlang opgevallen dat de warme toast een niet onprettige, hartige bijsmaak had. Ik was dit voorval eigenlijk allang weer vergeten, tot ik diezelfde geur ook aan de Sloveense toast meende te bespeuren. Ik ben maar niet gaan kijken, want het was toch de laatste dag. Verder was het een uitmuntend broodrooster. Veel beter dan dat bij mij thuis. Ik had het eigenlijk mee naar huis moeten nemen, maar ja, die muis. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-geroosterde-muis-in-de-broodrooster-gaf-een-hartig-smaakje-aan-mijn-toast~b9bcd3f6/</guid>
      <pubDate>Mon, 18 Aug 2025 00:00:00 +0200</pubDate>
    </item>
    <item>
      <title><![CDATA[Zo’n gescheiden man zit – terecht – niet te wachten op een geurkaars of een exemplaar van The Salt Path]]></title>
      <description><![CDATA[<p>Ik was Dille & Kamille ingelopen om een bestekbak aan te schaffen voor een pas gescheiden vriend: een wat prozaïsch cadeau, maar zo’n man zit – terecht – niet te wachten op een bergamotgeurkaars of een exemplaar van The Salt Path. Terwijl ik naar de kassa liep hoorde ik een vrouwenstem zeggen: “Zie jíj ergens placemats? Die zullen ze toch wel hebben?” De stem bleek van een kleine blondine, een wat ingedroogd elfje van 45. Ze had het gelukkig niet tegen mij, maar tegen haar kennelijke zus: hetzelfde type, maar met roodgeverfd, slordig opgestoken haar. “Placemats?” vroeg die verbaasd. “Ja, hou op,” zei de blonde. “Die woningruil... dat was Marks idee, hè. Hij zegt: met gesloten beurzen naar de Provence, ideaal. Ik dacht nog, ja, leuk maar je weet nooit wat je krijgt, straks zit je daar in een of ander bloedheet hok met overal van die plakstrips met stervende vliegen eraan, je weet wel, en buren die ’s nachts met flessen smijten. Maar toen zag ik dus de foto’s... o, kijk, pannenlappen, die moet ik óók hebben... maar dat huis in de Provence bleek dus gewoon bééldschoon. Groot, prachtige locatie, een zwembad nota bene!” Ze beet op haar lip. “Lekker toch,” zei de rode. “Ja, op zich wel,” ging de blonde voort. “Alleen: het is daar ontzettend keurig. Op zo’n Rivièra Maisonmanier, weet je wel, alles grijs en wit en beige, overal rotan fruitschalen. En placemats, dus. Nou ja, en je kent óns huis...” De rode knikte, aarzelde even, en zei toen, net iets te gedecideerd: “Nou ja, maar jullie huis heeft súperveel sfeer. En trouwens, zij hebben toch ook foto’s gezien?” De blonde pakte een eiersnijder en klapte die zenuwachtig open en dicht. “Ja,” zei ze. “Mark heeft die foto’s gemaakt. En hij is daar nogal handig in, ook door zijn werk, en hij heeft iets met filters gedaan en een groothoeklens, en de kapotte stoel en de manden met speelgoed uit beeld geschoven en zo. Dus op die foto’s lijkt ons huis wel drie keer zo mooi als in het echt. En dan zitten die chique mensen straks daar bij ons driehoog in de Govert Flinck... Ik heb niet eens twee dezelfde théédoeken, en de wasmachine doet het alleen als de droger uitstaat, en het douchegordijn is beschimmeld... Ik schaam me kapot. Hebben ze hier ook douchegordijnen? O, joh, hun badkamer alléén al, stapels en stapels van die dikke, zachte, spierwitte badlakens...’ De zus beet nu ook op haar lip. “Nou,” zei ze dapper. “We gaan even naar de Hema. Die heeft handdoeken in de aanbieding. Komt hélemaal goed. Kop op! Je hebt vakantie!” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/zo-n-gescheiden-man-zit-terecht-niet-te-wachten-op-een-geurkaars-of-een-exemplaar-van-the-salt-path~bbb60985/</guid>
      <pubDate>Sat, 12 Jul 2025 00:00:00 +0200</pubDate>
    </item>
    <item>
      <title><![CDATA[‘Mijn vriendin en ik hebben nogal een rottijd achter de rug, ik schijn van alles verkeerd te doen’]]></title>
      <description><![CDATA[<p>Ik stond in de dierenwinkel om een zak duur dieetvoer voor mijn dikke poes te kopen toen er een man naast me vroeg: “Heb jij verstand van katten?” Hij was een niet onaantrekkelijke, wat slungelige, jongensachtige verschijning van 40 met donker haar en een lome oogopslag. “Nou, een beetje wel” antwoordde ik, want ik heb mijn hele leven katten gehad. “We krijgen een poes,” vervolgde de man. “Ik heb daar niks mee, maar mijn dochtertje wil het zo graag. Ze is 6. Mijn dochtertje hè, niet die poes. Die is 0. Mijn vriendin en ik hebben nogal een rottijd achter de rug, ik schijn van alles verkeerd te doen, nou ja, lang verhaal, ik heb ook nog een tijdje ergens anders gewoond en zo. Toestanden. Maar nu gáát het wel weer. En nu krijgen we dus een poes. Om het allemaal een beetje te bezegelen. ” “We gaan hem morgen ophalen,” ging hij voort. “En nu heb ík dus opdracht gekregen om alles voor die poes in huis halen, in het kader van mijn ‘verbeterde betrokkenheid bij het gezinsleven.” Hij tekende aanhalingstekens in de lucht en lachte ironisch. “Maar ik heb geen flauw idee van katten. Wat moet zo’n beest hebben? Een mandje? Een krabpaal? En... dit?” Hij tilde spottend een waterfonteintje op. Nu is mijn ervaring dat katten nooit in een mandje gaan liggen, maar altijd met hun harige witte buik op je goeie zwarte vestje. Ook een krabpaal laten ze nuffig links liggen, want nagels scherpen, daar is het meubilair voor. En een fonteintje passeren ze met een wijde boog om op het balkon regenwater uit een aangekoekte steelpan te gaan likken. “Je hebt eigenlijk alleen een kattenbak nodig,” zei ik. “En voer. De rest gaat vanzelf, met een kat.” De man keek moeilijk. “Daar kan ik niet mee aankomen,” zei hij. “Die poes is de grote goedmaker, hè. Daar moeten wat toeters en bellen bij. Elke schijn van onverschilligheid dient vermeden te worden, anders sta ik zó weer op straat. Dus: kies jij nou even voor mij wat uit deze overdaad.” Hij maakte een weids gebaar door de winkel en lachte weer zo ironisch. Nou ja, met andermans geld is het leuk smijten, dus ik begon een mandje vol te laden met etensbakjes, pluchen muizen, halsbandjes en rubber balletjes terwijl de man toekeek. “Bedankt, zeg” zei hij. “Laat nou die kat maar komen. Voor mij hoeft het niet, maar ik heb wat goed te maken, hè. En ’t is tenminste geen tweede kind. Ja, dat gaan we ook nog meemaken, hoor. Maar eerst die poes. We zien wel waar ’t schip strandt.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/mijn-vriendin-en-ik-hebben-nogal-een-rottijd-achter-de-rug-ik-schijn-van-alles-verkeerd-te-doen~bd1994bc/</guid>
      <pubDate>Thu, 10 Jul 2025 00:00:00 +0200</pubDate>
    </item>
    <item>
      <title><![CDATA[‘Dat iemand geen vlees eet, dat snap ik. Maar dat je dan wél die botox in je kop laat spuiten?’]]></title>
      <description><![CDATA[<p>Op de Albert Cuyp stond ik een zakje frites te eten bij de kraam van Pietersma. Naast me stond een brede, zongebruinde man van een jaar of 55 in een roze poloshirt frietjes te voeren aan een jongetje van 2 in een buggy. Het jongetje droeg een Ajaxpetje. De man brak elk frietje doormidden, blies er zorgvuldig op, en voelde met zijn eigen lip of het niet te heet was, waarna het kind gretig toehapte. Er kwam een man uit dezelfde categorie aanlopen, een tikje bruiner nog, in een loshangend wit linnen overhemd. Ook hij had een zak frites, en bovendien een frikandel speciaal. “Rob, ouwe bloedhond van me!” groette hij vrolijk. En, tegen het kind: “Hee Luukie! Lekker patatje?” en, weer tegen de man: “Heb je opadag?” “Zeg eens: hoi oom Johan!” zei de polo tegen het jongetje, dat aarzelend lachte. “Ja, Anouk ligt bij de botoxboer,” vervolgde hij. En, met een zorgelijke frons: “Ik vind dat toch zo’n flauwekul hè. Ze is amper dertig. En een knappe meid. Logisch ook, want ik heb d’r zelf gemaakt.” De man met de frikandel knikte. “Een hele mooie meid,” bevestigde hij. “Dat zég ik,” antwoordde de polo. “Dus ik zeg tegen Anouk: wat zou jij je eigen nou laten uitdeuken, dat heb jij toch helemaal niet nodig? En toen zegt ze, nee, maar dit is preventíéf. Dan loop ik over tien jaar niet met zo’n kop van ouwe lappen. En toen zeg ik, nou, maar je moeder heb nooit wat laten doen, en die mag er ook nog steeds wezen. En toen zegt zij, wat weet jij ervan, pap, of mama wat heb laten doen. En toen zeg ik vanochtend tegen Sas, ben jij weleens bij zo’n botoxboer geweest? En toen zegt Sas, met zo’n lachje, weet je wel, zegt ze: dat gaat je geen ene reet aan.” “Joh!” zei de man met de frikandel. “Ja, vrouwen... je weet het niet, met vrouwen. Hè Luukie? Mag Luukie een stukkie frikandel?” De polo schudde zijn hoofd. “Doe maar niet,” zei hij. “Anouk geeft hem geen vlees. Eet ze zelf ook niet. En om nou achter haar rug...” Hij schudde nogmaals zijn hoofd. De man met de frikandel dacht na. “Dat vind ik dus persoonlijk best eigenaardig,” zei hij. “Dat iemand geen vlees eet, dat snap ik. Maar dat je dan wél die botox in je kop laat spuiten, dat vind ik daar dan op de een of andere manier niet bij passen.” De poloman veegde zorgzaam met een servetje wat mayonaise van het kindergezichtje en haalde zijn schouders op. “Ja,” zuchtte hij. “Vrouwen.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/dat-iemand-geen-vlees-eet-dat-snap-ik-maar-dat-je-dan-wel-die-botox-in-je-kop-laat-spuiten~bafccc5d/</guid>
      <pubDate>Tue, 8 Jul 2025 00:00:00 +0200</pubDate>
    </item>
  </channel>
</rss>
