<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[De Franse kindertjes namen op zeer Franse wijze afscheid. Kushandjes. Luchtkusjes. Kokette wuifjes.]]></title>
      <description><![CDATA[<p>Ik ging er even tussenuit met mijn jongste zus, die zwanger is, dus geen geslemp of gebras, maar alles in het nette. De zon scheen. We reden wat rond door Noord-Frankrijk en belandden in Reims. Daar staat een enorme kerk. ‘Hij is heel groot’, constateerden we schaapachtig. ‘En heel oud. En heel Gotisch.’ Dat was hij. (Ik kon me herinneren dat ik als kind doodsbang was geweest voor die kerk, maar ja, ik was als kind voor zowat alles doodsbang.)</p>
<p></p>
<p>We hadden een appartement gehuurd dat een soort paleisje bleek te zijn. Een paleisje voor mensen die prijs stellen op een bed met 34 verschillende zinloze mauve, lila, en crèmekleurige kussentjes. En porseleinen schaaltjes in de vorm van letters die samen het woord ‘APÉRO’ (borrel) vormen. En een badkamer voorzien van een achtpersoons bubbelbad vol onduidelijke hulpstukken.</p>
<p></p>
<p>De uitbater, een iele man met een gemaakt lachje en een Marco Borsatosjaal, nam er de tijd voor om alles zeer nauwgezet uit te leggen, handenwringend van angst dat wij met onze lompe Hollandse poten iets kapot zouden maken. Hij begon elke zin met ‘Ik hou er zelf van om...’ en dan kwam waar hij zelf van hield. Een slap muziekje opzetten in de badkamer. De verlichting met een afstandsbedieninkje veranderen van mintgroen naar zalmroze of pauwblauw. Het elektrische haardje aanfloepen als het frisjes was.</p>
<p></p>
<p>Ook hield hij ervan om de koffiemachine met de uiterste omzichtigheid te bedienen, het haardje vooral niet te hard te zetten en niet te struikelen over het grillig vormgegeven, zeemlederen kleed. Zijn betoog duurde erg lang, zeker voor mensen die niet van plan zijn in een bubbelbad bij een nephaard naar muzak te luisteren of over een kleed te struikelen bij paars licht, maar gewoon willen slapen.</p>
<p></p>
<p>De volgende ochtend liep ik naar de bakker op de hoek. Ik passeerde een school waar juist de kindertjes binnenstroomden. Het waren allemaal zeer Franse kindertjes, die op zeer Franse wijze afscheid namen van hun zeer Franse moeders. Kushandjes. Luchtkusjes. Kokette wuifjes.</p>
<p></p>
<p>‘Bonne journée, maman!’, tsjilpte een kleuter (met zijscheidinkje). Ik vond het, zoals altijd, knap dat zo’n klein kind al zo mooi Frans spreekt. Maar de moeder schudde streng het hoofd en verbeterde zijn uitspraak. ‘Luister!’ zei ze, en articuleerde langzaam, met opgeheven wijsvinger: ‘Bonne. Journée. Maman.’</p>
<p></p>
<p>‘Bonne journée, maman!’, kraaide het ventje nog eens. Weer schudde de moeder het hoofd, nu duidelijk geïrriteerd, en bitste: ‘Bonne! Journée! Maman!’</p>
<p></p>
<p>‘Kutwijf’, zei ik hardop in het Nederlands. Dat was niet aardig, maar ik had groot gelijk. En trouwens: ze verstond me toch niet.</p>
<p></p>]]></description>
      <guid>https://volkskrant.nl/mensen/de-franse-kindertjes-namen-op-zeer-franse-wijze-afscheid-kushandjes-luchtkusjes-kokette-wuifjes~b2248caa/</guid>
      <pubDate>Wed, 23 Mar 2022 00:00:00 +00:00</pubDate>
    </item>
    <item>
      <title><![CDATA[Als dwerg kun je gewoon supergoed verdienen, dat is helemaal niet zielig, vindt de jongen in de tram]]></title>
      <description><![CDATA[<p>In lijn 12 zat ik, onderweg naar het station, toen er op het Leidseplein een jongen instapte die geagiteerd telefoneerde van achter een rood-wit-blauw mondmasker; niet de Nederlandse vlag, maar het merk Tommy Hilfiger. Hij was een jaar of 18 en zijn ogen stonden boos.</p>
<p></p>
<p>‘Ik heb gezeik op school over een dwerg’, riep hij in zijn telefoon. ‘Ik had iets vets bedacht voor de eindexamenstunt, met Felix en Victor en Tijmen. We huren een dwerg in, in een securitypakje. Je kunt ze huren bij zo’n bureau. Als we met de hele jaarlaag ieder 2 euro betalen, hebben we een dwerg op dat feest. Je kunt zelf kiezen wat voor pakje hij aantrekt. Dat is toch lachen?’</p>
<p></p>
<p>Hij was even stil, en luisterde. ‘Nee man, dat is niet zielig!’, hernam hij. ‘Daar kiezen ze zelf voor. Google maar op ‘dwerg huren’, dan krijg je een bedrijf, Short People Agency of zo. De baas is zelf ook een dwerg, dus... wat? Nee, daar begon Tijmens vader ook al over, maar dat is dus onzin, want ze doen het toch vrijwillig? Ze worden toch niet gedwongen of zo?’</p>
<p></p>
<p>Hij luisterde weer even, maar rolde intussen geïrriteerd met zijn ogen. ‘Jezus man’, sprak hij. ‘Wat nou, middeleeuws? Ze kiezen er zelf voor! Ze kunnen toch ook in de, weet ik veel, in de IT gaan werken of zo? Maar als dwerg kun je gewoon supergoed verdienen. Handicap, kom op hee, ze kunnen gewoon alles hoor, lopen en dansen en alles. Mán...’</p>
<p></p>
<p>‘Maar het gaat dus sowieso waarschijnlijk niet door’, ging hij voort. ‘Een heleboel zijn tegen. Tessel, Sophie, Justine... al die woke meisjes en zo. Die willen een stripper. Ja een mánnelijke stripper, anders is het niet woke genoeg.’ Hij lachte schamper. ‘Maar een stripper, dat vind ík dus niet kunnen. Die gaat helemaal naakt. De eersteklassers zijn er ook bij, hè. Dat kun je toch niet maken, met eersteklassers?’</p>
<p></p>
<p>Hij zweeg weer even. ‘Néé, man...’, zuchtte hij. ‘Natuurlijk ga je niet lachen om een dwerg. Niet om een gewóne dwerg, die gewoon op straat loopt of zo, daar ga je dus echt niet om lachen. Maar als die dwerg zichzelf verhúúrt als dwerg, dan is het toch een ander verhaal? Dan is het toch, gewoon, net zoiets als een clown of zo?’ Hij klonk inmiddels wanhopig.</p>
<p></p>
<p>‘Nou ja, dus nu wordt het waarschijnlijk iets heel sufs’, sprak hij bitter. Hij stond op. ‘Een gemaskerd bal of zo. Dat is toch kankersuf?’</p>
<p></p>
<p>Hij liep naar de deur. Zelf was hij zowat 2 meter lang.</p>
<p></p>
<p>‘Kut, man’, besloot hij. ‘Wát een gezeik.’</p>
<p></p>]]></description>
      <guid>https://volkskrant.nl/mensen/als-dwerg-kun-je-gewoon-supergoed-verdienen-dat-is-helemaal-niet-zielig-vindt-de-jongen-in-de-tram~b71ffdba/</guid>
      <pubDate>Mon, 21 Mar 2022 00:00:00 +00:00</pubDate>
    </item>
    <item>
      <title><![CDATA[Met bevende stem leerde Irina mij een gedicht van Osip Mandelsjtam. Deze weken spookt het steeds weer door mijn hoofd]]></title>
      <description><![CDATA[<p>Door de ellende in Oekraïne moest ik sterk denken aan allerlei gebeurtenissen in het Moskou van oktober 1993. Ik woonde daar toen en kreeg af en toe Russische les, ergens in de binnenstad, van Irina, een goedhartige, immer zenuwachtige vrouw van een jaar of 40 die in een grote, uitgewoonde kamer volop melige koekjes verstrekte bij eindeloze sloten thee uit een elektrische samowar.</p>
<p></p>
<p>Op die bewuste oktoberdag trof ik Irina snikkend aan. ‘Er rijden tanks door de stad!’, riep ze. ‘Verschrikkelijk. Wat staat ons te wachten?’ Het wás zo. Er ontrolde zich een hevige politieke crisis met gruwelijke gevechten in de stad waarbij 2.000 doden vielen, maar het ergst was de onzekerheid: zou de prille democratie standhouden, of keerde Rusland terug naar wat we gemakshalve maar even ‘communistische tijden’ zullen noemen?</p>
<p></p>
<p>Met bevende stem leerde Irina mij die dag een gedicht van Osip Mandelsjtam. Het was een kort, simpel gedicht, bij uitstek geschikt voor beginners. Het luidde, min of meer letterlijk vertaald, zo:</p>
<p></p>
<p>‘Jij en ik zitten samen in de keuken/ Zoet ruikt de witte kerosine/ het scherpe mes, het ronde brood/ Pomp als je wilt de primus stevig op/ of verzamel anders wat stukjes touw/ Bind de reismand dicht vóór zonsopgang/ opdat we naar het station vertrekken/ waar niemand ons kan vinden.’</p>
<p></p>
<p>In het Russisch klinkt het mooier, de regels zijn trochëisch (PAdum, PAdum, PAdum, PAdum, zoals ‘Jantje zag eens pruimen hangen’) en ze rijmen, telkens twee aan twee, in zogeheten ‘mannelijk rijm’. Een knus versje, dacht ik, over twee verliefde mensen die gezellig een uitstapje plannen in de warme keuken, dus waarom leek Irina er zo door gegrepen? Die kerosine snapte ik ook niet, maar dat legde Irina uit: dat was de brandstof voor die primus (een klein kooktoestel dat je makkelijk mee op reis kunt nemen).</p>
<p></p>
<p>Ze had nog heel wat meer uit te leggen, want zonder voorkennis is dit inderdaad gewoon een versje, maar het wordt wat anders als je weet dat Mandelsjtam een groot deel van zijn leven op de vlucht is geweest voor het regime van Stalin. In 1938, op zijn 47ste, is hij omgekomen in een Siberisch kamp bij Vladivostok.</p>
<p></p>
<p>Het gedicht stamt uit 1931. Dat gezellig zitten in de keuken kwam opeens in een ander licht te staan. Die mensen zijn niet verliefd, maar op de vlucht. Of erger nog, ze zijn al zo vaak op de vlucht geweest dat ze er murw van zijn geworden en laconiek over doen, zo van, zullen we nog een boterham nemen in de warme keuken of zullen we onze koffers maar weer eens pakken voor een zoveelste vertrek naar God weet waar?</p>
<p></p>
<p>Als je dat eenmaal weet, krijgen veel woorden in het gedicht een onheilspellende betekenis. Dat scherpe mes, bijvoorbeeld, en die stukken touw. Niet voor niets maken sommige vertalers van dat ronde brood een ‘kogelrond’ brood, zoals hier Peter Zeeman: ‘In de keuken zitten wij stil neer/ Witte kerosine verspreidt een zoete geur/ Scherp het mes en kogelrond het brood… Draai wanneer je wilt de primus hoog/ Of bind anders met wat stukken touw/ Onze reismand dicht voor dag en dauw/ Om op weg te gaan naar een station/ Enkel vindbaar voor de ochtendzon.’</p>
<p></p>
<p>Na Irina’s les kende ik het gedicht van buiten. Het bleef in die stormachtige, onzekere oktoberdagen door mijn hoofd spoken, tussen het bukken voor kogels en het tellen van lijken door (ik werkte indertijd voor de Nederlandse radio). Nou ja, het liep goed af. Toen wel.</p>
<p></p>
<p>De laatste weken denk ik weer vaak aan dat gedicht. Het helpt niet, maar mooi is het wel. Je zou er bijna Russisch voor leren.</p>
<p></p>]]></description>
      <guid>https://volkskrant.nl/cultuur-media/met-bevende-stem-leerde-irina-mij-een-gedicht-van-osip-mandelsjtam-deze-weken-spookt-het-steeds-weer-door-mijn-hoofd~bf2c9bc2/</guid>
      <pubDate>Fri, 18 Mar 2022 00:00:00 +00:00</pubDate>
    </item>
    <item>
      <title><![CDATA[Ik kreeg zo’n enorm vel papier van een strenge kleuterjuf achter een schaaltje rode potloodjes]]></title>
      <description><![CDATA[<p>Mijn jongste zoon is onlangs 18 geworden. In míjn jeugd trok ik mijn neus op voor zoiets saais als gemeenteraadsverkiezingen (ons stond in de jaren tachtig toch louter werkloosheid te wachten, met De Bom als toetje), maar hij toont zich een verantwoordelijk burger. Trots bekeek hij de stempas die voor hem, met voorletters en al, in de bus was gevallen.</p>
<p></p>
<p>‘Weet je al wat je gaat stemmen?’, vroeg ik woensdagochtend. Zelf aarzelde ik nog, want die ellendige stemwijzer had mij via allerlei rare vragen (iets met een ‘korte wapenstok voor boa’s’, sportvissen en een schillenboer) in eerste instantie naar CDA, Bij1 en ‘Hart voor Vrijheid’ geleid en bij de tweede poging stond ik met mijn ene been in de PvdA en mijn andere in Ja21.</p>
<p></p>
<p>Mijn zoon had de wijzer blijkbaar wél succesvol ingevuld, en was goddank niet uitgekomen bij iets engs of raars (‘De Partij Voor Gratis Lachgas, Wiet en Kipnuggets’), maar bij iets tamelijk beschaafds. Goed zo, jongen, en vergeet niet je ID mee te nemen.</p>
<p></p>
<p>Hij wilde nog wel even weten hoe het in zijn werk ging. Moest hij de bovenste naam van de door hem gekozen lijst nemen? Ik legde hem uit wat een voorkeursstem was, waarop hij besloot dan maar gewoon ‘iemand met een grappige naam’ te kiezen. Dat kon beslist geen kwaad, verzekerde ik hem, en weg was hij al om zijn democratische plicht te doen.</p>
<p></p>
<p>Zelf fietste ik, nog steeds twijfelend, naar het Leidseplein, om te gaan stemmen in het fameuze American Hotel. Het heet tegenwoordig Hard Rock Hotel, maar het rockt niet echt hard. Zelfs niet zacht, eigenlijk: zeg maar gerust helemaal niet.</p>
<p></p>
<p>Ik kreeg zo’n enorm vel papier van een strenge kleuterjuf achter een schaaltje rode potloodjes, en daar stond ik weer in zo’n hokje, nog steeds besluiteloos. Tsja, of je nou door de kat of de hond gebeten wordt... de Partij voor de Dieren dan maar eens? Die doen geen vlieg kwaad, toch? Vooruit met de geit.</p>
<p></p>
<p>Toen ik klaar was met stemmen en naar buiten wilde lopen, werd ik staande gehouden door een hotelgast, een Aziatische man. Hij wilde weten wat er gaande was. ‘Elections’, zei ik. Hij bedankte me, maar ik kon al aan niks anders meer denken dan die oude, flauwe (en inmiddels zeer foute) mop over die Chinese toerist die de r niet kan uitspreken. Men vraagt hem beleefd: ‘In China, do you also have elections?’ Waarop hij antwoordt, met een mengsel van trots en verlegenheid: ‘In China we have elections evely day.’</p>
<p></p>
<p>Elke dag! Je moet er toch niet aan denken.</p>
<p></p>]]></description>
      <guid>https://volkskrant.nl/mensen/ik-kreeg-zo-n-enorm-vel-papier-van-een-strenge-kleuterjuf-achter-een-schaaltje-rode-potloodjes~b020299b/</guid>
      <pubDate>Wed, 16 Mar 2022 00:00:00 +00:00</pubDate>
    </item>
    <item>
      <title><![CDATA[‘Olga mag mijn handdoeken hebben, ja állemaal!’]]></title>
      <description><![CDATA[<p>Sinds het uitbreken van die oorlog verbaas ik me over al die Russen in Amsterdam. Dat zijn er best veel. Deels zijn het zogeheten ‘expats’, maar er lopen ook nog steeds een hoop Russische toeristen rond. Ik vermaak me ermee die Russen op straat af te luisteren. Mensen afluisteren is het leukste dat er is, en omdat ze niet doorhebben dat ik Russisch versta, zijn Russen een makkelijke prooi.</p>
<p></p>
<p>Wat ik nou zo fascinerend vind: ik heb er nog niet één over de oorlog horen praten. Van de week liep ik achter een jong Russisch stel aan in de Ferdinand Bolstraat. Ze hadden het een kwartier lang over de gevaren van, ik verzin dit niet, frisdrank met kunstmatige zoetstoffen. Met name aspartaam moest het ontgelden (dat is in het Russisch gelukkig ook gewoon ‘aспартам’, anders had ik het moeten opzoeken). Leuk, jongens, en nu even over Poetin, dacht ik, maar niks hoor. ‘Zullen we iets gaan eten, mijn vogeltje?’ vroeg de jongen uiteindelijk aan het meisje, en daar liepen ze al een wokrestaurant binnen.</p>
<p></p>
<p>Ook in het Vondelpark ving ik bot. Ik volgde twee Russinnen, met van die schelle stemmen en een veel te dik ingepakt kind. Een van de vrouwen droeg een tasje van het Rijksmuseum. Het gesprek ging over: gordijnen in de slaapkamer. De ene vrouw wilde die liefst zo zwaar mogelijk, anders werd ze te vroeg wakker van het licht. De andere vrouw wierp tegen dat zware gordijnen ‘benauwd’ waren. Nou ja, wie weet hadden ze Poetins manoeuvres al uitentreuren doorgenomen en waren ze er ‘helemaal klaar mee’.</p>
<p></p>
<p>Verder hoorde ik nog Russen praten over het weer (‘heerlijk’) over woonboten (‘knus’) en over een gestolen telefoon (‘een nachtmerrie’) Russen, vooral de vrouwen, vinden zowat alles een ‘nachtmerrie’, van een gescheurde nagel tot de prijs van varkensvlees, maar over de echte nachtmerrie hoorde ik ze dus niet.</p>
<p></p>
<p>Gisteravond liep ik het hondje van vrienden uit te laten. Het beest koestert een woeste passie jegens mijn rechterbeen, en omdat ik het geneuk zat was had ik hem mee naar buiten genomen. Dat vindt hij óók leuk. Terwijl hij zijn zevenenveertigste plasje deed passeerde mij een vrouw die in het Russisch telefoneerde. Ze klonk geëmotioneerd. En ze zei: ‘Wil je tegen Olga zeggen dat ze mijn handdoeken mag hebben? Niet vergeten hoor! Ja, ál mijn handdoeken.’</p>
<p></p>
<p>Wat was hier aan de hand? Ging dit nu eindelijk eens wél over de oorlog? Was ze gevlucht en had ze alles achtergelaten? Ze liep snel, en ik kon haar niet meer horen.</p>
<p></p>
<p>Dolgraag had ik verder geluisterd, maar ja, dat hondje.</p>
<p></p>]]></description>
      <guid>https://volkskrant.nl/mensen/olga-mag-mijn-handdoeken-hebben-ja-allemaal~b2ec6807/</guid>
      <pubDate>Mon, 14 Mar 2022 00:00:00 +00:00</pubDate>
    </item>
    <item>
      <title><![CDATA[Het nieuwe boek van de man die Tolstoj een ouwehoer noemt, bevat opvallend veel geouwehoer]]></title>
      <description><![CDATA[<p>Lezen is leuker dan het echte leven, want bij het lezen kun je de stukken overslaan waar je geen zin in hebt. De oorlog bijvoorbeeld, in Tolstojs</p>
<p></p>
<p>Oorlog en vrede</p>
<p></p>
<p>(ik weet niet meer wie de grap maakte dat Poetin die titel van staatswege heeft laten veranderen in</p>
<p></p>
<p>Speciale militaire operatie en vrede</p>
<p></p>
<p>, maar leuk was hij wel).</p>
<p></p>
<p>Ja, ik had zin om die dikke pil te herlezen (heerlijk, al die uitbundige feesten van de Rostovs en de Bolkonski’s), toen mijn aandacht werd getrokken door een interview met schrijver Philip Huff in</p>
<p></p>
<p>De Groene Amsterdammer</p>
<p></p>
<p>. Want wat zei die? ‘Ik vind de hele cultus van mannelijke witte genieën die boeken van meer dan 800 pagina’s schrijven overschat. Dostojevski is een vreselijke stilist. Tolstoj een ouwehoer.’</p>
<p></p>
<p>Jeetje! Mijn geliefde Tolstoj, een ouwehoer? Zou Huff echt weleens iets van Tolstoj gelezen hebben, of vindt hij álle dikke boeken van ‘witte mannen’ bij voorbaat geouwehoer? Dat kan, natuurlijk. Maar waarom is Dostojevski een vreselijke stilist? Ik heb zelf ook bezwaren tegen Dostojevski, maar dat betreft meer zijn akelige visie op de mens dan zijn stijl.</p>
<p></p>
<p>Ik moest wel een beetje lachen trouwens, want ik had toevallig net Huffs eigen nieuwe roman gelezen.</p>
<p></p>
<p>Wat je van bloed weet</p>
<p></p>
<p>heet die, een bedrieglijk pakkende titel voor een boek dat ik met moeite uit kreeg. Aan het onderwerp lag dat niet: het verhaal gaat over een jongen die opgroeit in een gewelddadig gezin. Dat is boeiende materie. Mensen lezen zoiets graag; mensen zijn nu eenmaal slecht, zou Dostojevski zeggen, en misschien heeft hij nog gelijk ook.</p>
<p></p>
<p>Wie een boek schrijft over een kind dat iets vreselijks overkomt, heeft de lezer bij voorbaat aan zijn kant; zeker bij een verhaal dat (terecht of onterecht) als autobiografisch en authentiek wordt gepresenteerd. De lezer leeft mee met dat arme kind, want zó slecht zijn mensen nu ook weer niet. Maar dat maakt een zielig boek nog geen goed boek.</p>
<p></p>
<p>Voor iemand die blijkbaar gesteld is op een goede stijl gebruikt Huff bijvoorbeeld lelijke anglicismen. Hij heeft het over een ‘blatende alarmklok’ (waarom geen wekker?) en ‘missende’ tanden in plaats van ontbrekende. Het zal de generatiekloof wel zijn, maar zoiets ergert me. Ook Huffs besluit om de roman in de tweede persoon enkelvoud te schrijven, de jij-vorm dus, bevalt me niet. Afstand scheppen was ongetwijfeld het doel, maar het heeft iets parmantigs, iets onaangenaam vergezochts.</p>
<p></p>
<p>Voorts is er, vooral in de tweede helft van het boek, sprake van een opvallend grote hoeveelheid geouwehoer. En dan geen geouwehoer waar Gods zegen op rust, nee, sáái geouwehoer.</p>
<p></p>
<p>‘Hockeyclub Laren. Een donkerblauw bakstenen gebouw van twee verdiepingen, geflankeerd door twee lage, lange kleedkamergebouwen – op zaterdag voor de jongens en de meisjes en op zondag voor de dames en de heren. Drie kunstgrasvelden en vier grasvelden waar nog maar zelden op wordt gespeeld. Je staat als tweedejaars C1 bij kunstgras 1 naar de wedstrijd van jongens B1 te kijken. Twee weken geleden mocht je, door een blessure in het elftal, meespelen. De coach gaf je naderhand een compliment en vroeg of je volgende week weer wilde meedoen.’</p>
<p></p>
<p>‘Show, don’t tell’, heeft Huff geleerd, maar als je iets ‘showt’ dat niks vertelt, sla je de plank mis. En dan die diepzinnigheden waar tot vervelens toe vogels aan te pas komen, want ja, vogels zijn een symbool van vrijheid, hè? ‘Vroeger had je die vogel gevraagd waarom hij voor de winter niet zuidwaarts is gevlogen. Maar je hebt geleerd: gedachten zijn veroordeeld tot de cel van je hoofd, gevoelens tot de gevangenis van je lichaam.’</p>
<p></p>
<p>En dan Tolstoj een ouwehoer noemen! Wat een gotspe.</p>
<p></p>]]></description>
      <guid>https://volkskrant.nl/cultuur-media/het-nieuwe-boek-van-de-man-die-tolstoj-een-ouwehoer-noemt-bevat-opvallend-veel-geouwehoer~ba85cc88/</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[Hier lag mijn kans om als wilde weldoener karmapunten te kopen]]></title>
      <description><![CDATA[<p>Bij een mij onbekende bakker was ik binnengelopen voor een halfje allinson. Het meisje achter de toonbank was een Ottomaanse prinses met golvend zwart haar en gebeeldhouwde wenkbrauwen. Ze werd bewaakt, op ooghoogte, door twee sterk op Martin Brozius lijkende chocoladepaashazen die elk een groot ei op hun rug torsten, zoals Atlas zijn wereldbol.</p>
<p></p>
<p>Naast mij stond een vrouw van een jaar of 50 in zo’n Nepalees vest van grove, veelkleurige wol. Ze had een vrolijk, boers gezicht met blozende wangen en een wipneus. Ze bestelde twee appelpunten. Het meisje zei niets terug en keek een beetje moeilijk, maar deed de appelpunten toch in een kartonnen doosje. ‘Dat is dan 3,70', sprak ze.</p>
<p></p>
<p>De vrouw hield haar bankpas tegen het apparaatje op de toonbank. ‘O jee!’, riep ze na een paar tellen geschrokken. ‘Geen saldo. Dat is ook wat! En dat op mijn verjaardag!’</p>
<p></p>
<p>De paashazen lachten hun domme, joviale lachje. Het meisje keek chagrijnig. Hier lag mijn kans om als wilde weldoener voor een lullige 3,70 euro (appel)karmapunten te kopen, zoete aflaat van de hel die ons ongetwijfeld te wachten staat.</p>
<p></p>
<p>‘Ik reken het wel even af’, zei ik tegen het meisje. En tegen de vrouw: ‘Nou ja, dat kan de beste overkomen, hè? Graag gedaan, en gefeliciteerd met je verjaardag!’</p>
<p></p>
<p>De vrouw lachte opgelucht en zei de dingen die men dan zegt. ‘O, wat lief zeg, ik schaam me dood, stom, ik had mijn andere pas mee moeten nemen, nou, hartstikke bedankt, hoor!’ Ze nam het doosje taart van de toonbank, maakte er een proostende beweging mee in mijn richting en liep de winkel uit.</p>
<p></p>
<p>Ik keek het meisje aan met een triomfantelijke blik van ‘zo lossen beschaafde mensen dat op’, maar bij haar kon er nog steeds geen lachje af. Ze zei: ‘Ja, dat is heel aardig van u, maar ik ken dat trucje van haar nou wel. Ze doet het altijd als ze geen geld heeft, dan is ze zogenaamd jarig. Bij de andere winkels doet ze het ook. En ze is niet achterlijk hè, het zijn altijd kleine bedragen, dan er is altijd wel iemand die voor haar wil betalen.’</p>
<p></p>
<p>Nou ja, hoe lang geleden was het dat ik iemand blij had gemaakt met 3,70 euro? ‘Ze doet het zeker zo’n vijf keer per jaar’, sprak het meisje somber. ‘Kent u mensen die zo vaak jarig zijn? Ik niet.’</p>
<p></p>
<p>Toen ik met mijn halfje brood naar buiten liep, zag ik de vrouw juist energiek een slijterij binnenstappen. Voor iemand van 250 jaar oud zag ze er eigenlijk nog geweldig goed uit.</p>
<p></p>]]></description>
      <guid>https://volkskrant.nl/mensen/hier-lag-mijn-kans-om-als-wilde-weldoener-karmapunten-te-kopen~b955d41b/</guid>
      <pubDate>Wed, 9 Mar 2022 00:00:00 +00:00</pubDate>
    </item>
    <item>
      <title><![CDATA[‘Hoe lang is hij eigenlijk al dood?’, vroeg ik kauwend. ‘Een paar dagen’, zei mijn zwager]]></title>
      <description><![CDATA[<p>Bij mijn zwager in de achtertuin lag een dooie bever in een kruiwagen. ‘Ik ga hem straks villen’, zei mijn zwager. Let wel: hij is geen telg van een woest Canadees natuurvolk, maar een vriendelijke, vleesverlatende bioloog die doordeweeks iets heel rustigs doet achter een laptop.</p>
<p></p>
<p>In zijn vrije tijd haalt hij graag dode dieren uit elkaar. Als ik bij hem in de datsja de vriezer opentrek (om de wodka te pakken, of de miniloempia’s) puilt er geregeld een stijf bevroren uil of vos naar buiten, en als ik een soepkom uit de kast haal kijk ik voor de zekerheid altijd eerst even of er geen eendenkuiken op sterk water in ligt. Die datsja staat overigens niet in Siberië of zo, maar in de Bommelerwaard, en die dieren helpt hij niet om zeep, nee, die zijn al dood als hij ze vindt.</p>
<p></p>
<p>‘De buurvrouw gaat een muts maken van de vacht’, zei mijn zwager terwijl hij de bever ruggelings neervlijde op de terrastafel. (Ook die buurvrouw is een beschaafde dame, die heel mooi kan haken en borduren. Het buitenleven maakt blijkbaar iets ruigs los in mensen.)</p>
<p></p>
<p>Daar lag de bever. Hij had de afmetingen van een obese kleuter, en menselijke handjes die zich machteloos gekromd uitstrekten naar het stralend blauwe zwerk. Nou ja, het is zijn lichaam maar, zei ik tegen mezelf, zijn ziel is al naar de eeuwige knaagvelden.</p>
<p></p>
<p>Intussen at ik een boterham met grillworst. Het was geen gewone grillworst, maar grillworst die hier en daar gevuld is met kloddertjes smeerkaas. Ik vind dat lekker, maar die worst valt niet bij iedereen goed, eigenlijk bijna bij niemand. ‘Alsof je bijt in de wang van iemand met heel veel puisten’, had mijn zus juist walgend gezegd, en ook huisgenoot P weigerde te eten van iets dat ‘geen broodbeleg was, maar een Mengele-experiment’.</p>
<p></p>
<p>Terwijl ik een hap nam, pakte mijn zwager een scalpel, mompelde iets over een ‘ventrale incisie’ en zette de scalpel ergens ten hoogte van des bevers kontgat in de vacht. ‘Hoe lang is hij eigenlijk al dood?’, vroeg ik kauwend. ‘Een paar dagen’, zei mijn zwager.</p>
<p></p>
<p>Daar kwam de witte, vette buik van de bever tevoorschijn, en verspreidde een geur die deed vermoeden dat die bever toch wat langer dan een paar dagen dood was. Omdat ik geen stads trutje wilde zijn, nam ik nog een hap van die boterham.</p>
<p></p>
<p>Nou ja, de rest laat zich raden. Kaasgrillworst zal ik nooit meer eten. En die bever hoef ik pas weer te zien als hij een bontmuts is geworden; misschien zelfs dan niet.</p>
<p></p>]]></description>
      <guid>https://volkskrant.nl/mensen/hoe-lang-is-hij-eigenlijk-al-dood-vroeg-ik-kauwend-een-paar-dagen-zei-mijn-zwager~b9d970de/</guid>
      <pubDate>Mon, 7 Mar 2022 00:00:00 +00:00</pubDate>
    </item>
    <item>
      <title><![CDATA[Mijn broer en ik hadden twee ratten, want dat hoorde, als je punk was]]></title>
      <description><![CDATA[<p>‘Waarom zou ik naar school gaan? We zijn binnenkort toch allemaal dood’, zei mijn zoon. Ik knikte. Ook ik gebruikte in mijn jeugd de dreiging van een kernoorlog graag als excuus om alles na te laten waar ik geen zin in had en dat was nogal wat. ‘No future’, zuchtte ik dan landerig.</p>
<p></p>
<p>‘Ik heb de Koude Oorlog nog meegemaakt, jongen’, zei ik tegen mijn zoon. ‘Het waren barre tijden. Op zaterdag gingen om 5 uur de winkels dicht, en dan gingen ze pas maandagmiddag weer open. Als dan de suiker op was, moest je een kopje lenen bij de buren. Iedereen stonk naar sigarettenrook, slecht gebit en de zeep die ze in hun haar smeerden om er een punkkapsel mee te creëren. Wat zeg je? Ja, ik ook. Je móést wel, anders was je een</p>
<p></p>
<p>brick in the wall</p>
<p></p>
<p>. Fuck the system, en zo.’</p>
<p></p>
<p>Mijn zoon trok gapend een bus Pringles open en richtte zijn ogen weer op de tanks op TikTok. Ik dacht verder aan vroeger. Mijn broer en ik hadden twee ratten, want dat hoorde, als je punk was. Die ratten hadden natuurlijk zwart moeten zijn, net als onze kleren, of anders desnoods bruin, de</p>
<p></p>
<p>Rattus norvegicus</p>
<p></p>
<p>uit</p>
<p></p>
<p>Down in the Sewer</p>
<p></p>
<p>van The Stranglers.</p>
<p></p>
<p>Helaas, rioolratten waren eind jaren zeventig in Haarlem niet te koop. De dierenwinkel leverde uitsluitend van die Omo-witte laboratoriumratjes. Maar het buisje Norit uit mijn moeders medicijnkastje bood uitkomst. Dat hield mijn broer altijd bij de hand, want als hij weer eens wilde spijbelen, depte hij dat spul dunnetjes onder zijn ogen en keek kwijnend boven die grauwe schaduw uit naar onze moeder. ‘Jongen, wat zie je er beroerd uit, blijf maar lekker thuis’, zei ze dan.</p>
<p></p>
<p>Ook de witte ratjes werden met Norit bewerkt. We maakten zo’n tabletje nat onder de kraan en smeerden het voorzichtig op hun vacht. Zo kwamen wij in het bezit van ’s Neerlands eerste roetveegratjes. Nu moesten ze alleen nog leren om op onze schouder te blijven zitten, zodat we ze mee konden nemen naar café Het Melkwoud in de Zijlstraat, want met zo’n rat op de schouder van je verloederde leren jack was je pas écht onwijs gaaf.</p>
<p></p>
<p>Het trainen wilde niet zo vlotten, want die ratten wilden veel liever gewoon spelen. Ook best. Dan rookten we een jointje, zetten</p>
<p></p>
<p>77</p>
<p></p>
<p>van de Talking Heads nog eens op en lazen eindeloos stripboeken. Kamagurka, natuurlijk. En</p>
<p></p>
<p>Zwartkijken</p>
<p></p>
<p>van de onvergetelijke Franquin, met zijn zwartgallige, sarcastische maatschappijkritiek. Als kind waren we opgegroeid met zijn Guust-albums, en nu hielp hij ons in zwart-wit door het einde der tijden heen.</p>
<p></p>
<p>Wrede grappen over radioactief kernafval en milieuvervuiling (indertijd heette het klimaat nog milieu), ingewikkelde zelfmoorden, wraakzuchtige, gemuteerde hijskranen, door radioactieve straling gruwelijk misvormde kinderen, grillige executies, de uitwassen van de bio-industrie (ja, die was er toen ook al), en Jezus Christus die onderweg naar Golgotha klaagt over een steentje in zijn schoen. Ja, dat vonden wij geniaal, indertijd. Franquin kon ook wel écht geweldig tekenen, hoor.</p>
<p></p>
<p>Een wanhopige, kromgebogen man die zich op straat overgiet met benzine, terwijl de omstanders roepen ‘Niet doen!’ ‘Hou ’m tegen!’ Hij steekt zichzelf in brand. ‘Afschuwelijk! Te laat!’, roepen de omstanders. En dan ligt daar nog slechts een hoopje as met een kromgetrokken skelet, waarna iedereen verontwaardigd door elkaar roept: ‘Protest tegen de verspilling noemt die gek dat! Wat zonde! Hoeveel zit er in zo’n jerrycan? Pakweg 20 liter? Daar rijd ik toch mooi zo’n 250 kilometer mee! Asociaal!’</p>
<p></p>
<p>Griezelig actueel, nog steeds. Dat geeft te denken. Maar ja, het vórige einde der tijden hebben we ook overleefd.</p>
<p></p>]]></description>
      <guid>https://volkskrant.nl/cultuur-media/mijn-broer-en-ik-hadden-twee-ratten-want-dat-hoorde-als-je-punk-was~bac2d515/</guid>
      <pubDate>Thu, 3 Mar 2022 00:00:00 +00:00</pubDate>
    </item>
    <item>
      <title><![CDATA[Nog niet eerder heb ik een volk gezien dat op de vlucht zo massaal zijn katten meesleept. Het ontroert me]]></title>
      <description><![CDATA[<p>Er zijn mensen die letterlijk wakker liggen van de grootschalige rampspoed van de afgelopen dagen. Dat is begrijpelijk en nobel, maar ook zinloos. Zo’n Poetin denkt niet ‘nou, wat lullig dat mevrouw Saskia de Boer in Waddinxveen geen oog dicht doet, weet je wat, ik schei ermee uit’. Echt niet.</p>
<p></p>
<p>Kortom, slecht slapen door de oorlog heeft geen zin. Dus stuur ik geld naar het Rode Kruis en ga naar bed met de geruststellende gedachte dat ik gedaan heb wat ik kon. Vervolgens lig ik tóch wakker, namelijk van het plots opdoemende besef dat de door mij bestelde stofzuigerzakken een week op mij hebben liggen wachten bij het PostNL-pakketpunt; dat ik ze daar uiterlijk gisteren had moeten ophalen; dat ik dat vergeten ben (ja, met die oorlog aan mijn hoofd!), en dat ze dus onverrichter zake teruggestuurd zijn naar de firma Stofzuigerzak.nl te IJsselstein.</p>
<p></p>
<p>Ja, het stof is nader dan de rok. Ik wilde mezelf al een egocentrisch kreng gaan vinden toen die oorlog mij plots toch nog bij de strot greep. Dat kwam door de foto’s van vluchtelingen met katten.</p>
<p></p>
<p>Al die omaatjes en kinderen met een chagrijnige Siamees of een soezend Cypertje op schoot, een gezin op een station met een pluizige Pers in hun midden, een man onder een geruite deken in de metro met een Abessijn die ongenaakbaar in de camera kijkt, een klein meisje dat in een treinwagon een lapjeskitten omhelst, waar hij vredig doorheen slaapt. Nog niet eerder heb ik een volk gezien dat, op de vlucht voor de oorlog, zo massaal zijn katten meesleept. Het ontroert me diep.</p>
<p></p>
<p>Een hond vindt alles best zolang hij maar bij zijn baas is, maar een kat mee op reis nemen is een zeer heikele onderneming. Ik heb er zelf twee en ik weet er alles van. Mijn katten zijn al compleet ontredderd als hun waterbakje een decimeter wordt verplaatst, van een vreemd merk brokjes gaan ze kotsen en als ze naar de dokter moeten zijn ze daarna nog dagenlang van slag.</p>
<p></p>
<p>Hoe doen die Oekraïense katten dat, op zo’n lange, onzekere reis? Ik laat de foto’s aan mijn eigen stomme beesten zien. ‘Kijk eens, sukkels’, zeg ik dan. Zien jullie dat? Gewoon in een kartonnen doos kakken als het zo uitkomt, gewoon eten wat de pot schaft, gewoon in een wildvreemde trein stappen zonder te blazen, krabben of krijsen, zo kan het dus ook!’</p>
<p></p>
<p>Dan kijken ze me koeltjes aan, met die groene glazen knikkers. ‘Als ik ooit moet vluchten laat ik jullie achter!’, dreig ik vervolgens.</p>
<p></p>
<p>En ik zie ze denken: ‘Nou, en?’</p>
<p></p>]]></description>
      <guid>https://volkskrant.nl/mensen/nog-niet-eerder-heb-ik-een-volk-gezien-dat-op-de-vlucht-zo-massaal-zijn-katten-meesleept-het-ontroert-me~ba372c82/</guid>
      <pubDate>Wed, 2 Mar 2022 00:00:00 +00:00</pubDate>
    </item>
  </channel>
</rss>
