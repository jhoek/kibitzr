<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Over het cadeau voor mijn 83-jarige vader was het even nadenken geweest]]></title>
      <description><![CDATA[<p>Mijn oude vader werd 83, een klein wonder, gezien zijn afkeer van verse groente, fruit of lichaamsbeweging en zijn imposante staat van dienst op het gebied van roken, zuipen, fatale vrouwen en tweedehandsgehakt.</p>
<p>83! Een mooie leeftijd, dus dat moest gevierd worden, in het afgelegen huis dat hij sloffend en neuriënd uitwoont tussen kamers vol ongerijmde bezittingen (wat moet een mens met zes oude stofzuigers?) en bergen speelgoed van zijn jongste zoontje, een kleuter nog.</p>
<p>Zijn bijdrage aan de feestdis bestond uit een nog rauwe rollade ‘die hij van iemand gekregen had, nee, hij wist niet meer precies wanneer’. Gelukkig hadden zijn dochters, met vooruitziende blik, allerlei lekkers meegebracht zodat hij al gauw tevreden tussen zijn dierbaren zat te slempen terwijl ik in de keuken de overvloedig aanwezige vliegen uit de pannen probeerde te houden.</p>
<p>Over het cadeau was het even nadenken geweest, want wat geef je iemand die al zes stofzuigers heeft? Toen we hem opbelden om het te vragen, bleek zijn telefoon kapot. Wij hoorden slechts iets als ‘hienierg giegge frrrt tit’. Die telefoon was , een jaar of tien geleden, in het genre ‘gratis bij drie pakken waspoeder’ geweest. Hij kon er alleen maar mee bellen, en dat nu dus ook niet meer. Wat lag er méér voor de hand dan een nieuwe telefoon voor hem te kopen? Een smartphone?</p>
<p>Ja, maar hij doet niet aan internet’, wierp de jongste dochter uit zijn eerste leg tegen. Klopt, bevestigde de dochter uit zijn tweede leg, maar hij had onlangs de wens geuit een telefoon met ‘fototoestel’ te bezitten, zodat hij het jongste zoontje uit zijn derde leg kon vastleggen als die iets schattigs deed (vaak).</p>
<p>Zijn grote zoon uit zijn tweede leg is handig met dat soort dingen. Hij schafte een smartphone aan en maakte het ding ‘bejaardenbestendig’, met grote, simpele pictogrammen. Na de taart was het zover. Hieperdepiep, hoera! Hier papa, mét fototoestel! ‘Kijk eens aan’, zei de oude verheugd. ‘Nu hoef ik zélf tenminste nooit meer op een foto te staan!’</p>
<p>We moesten hem wel even wegwijs maken. ‘Nou, maak maar een foto, papa! Niet zo hard drukken, alleen maar aanraken! Goed zo! En bel nu eens iemand op? Wat doe je nou? Wacht, nee, kijk, zó...’ Hij aaide me lachend over het hoofd, legde de telefoon opzij en schonk zich een zoveelste borrel in.</p>
<p>‘Weet je nu hoe je moet opbellen, papa?’, vroeg ik toen we uren later weggingen. ‘Heb je het onthouden?’ Hij tuurde lodderig naar de nieuwe telefoon en knikte vaag. Héél vaag.</p>
<p>Sindsdien heb ik niets meer van hem vernomen.</p>]]></description>
      <guid>https://volkskrant.nl/mensen/over-het-cadeau-voor-mijn-83-jarige-vader-was-het-even-nadenken-geweest~bd4306a5/</guid>
      <pubDate>Mon, 6 Jun 2022 00:00:00 +00:00</pubDate>
    </item>
    <item>
      <title><![CDATA[Stel dat het wáár is dat groente pijn kan voelen. Dan blijft er wel heel weinig te eten over]]></title>
      <description><![CDATA[<p>De culinaire wereld is aan het veranderen,</p>
<p>las ik in de krant</p>
<p>. Er komen steeds meer (semi)veganistische restaurants bij waar het eten zó lekker is dat Michelin er sterren voor uitdeelt. Koken zonder vlees of vis is een uitdaging, verklaarde chef-kok Emile van der Staak (De Nieuwe Winkel, twee sterren): ‘Als jij een biefstukje bakt heb je binnen vijf minuten een geweldig resultaat. Maar om met planten diezelfde gelaagde smaak te krijgen moet je veel meer je best doen.’</p>
<p>Een verfrissend eerlijke opmerking, voor een veganist (misschien eet hij buiten de diensturen wél vlees?). Ik moest meteen denken aan het beroemde verhaal ‘Pig’ (1960) van Roald Dahl. Het weesjongetje Lexington is pas twaalf dagen oud als zijn oude, excentrieke tante Glosspan zich over hem ontfermt en hem meeneemt naar het onbedorven platteland. Zij onderwijst hem thuis en leert hem koken. Vegetarisch, want zij vindt het eten van vlees ‘niet alleen ongezond en walgelijk, maar ook verschrikkelijk wreed’. (Dit was, begin jaren zestig, een buitenissig standpunt.)</p>
<p>Lexington groeit op tot een fantastische kok en fijnproever. Op zijn 17de sterft zijn tante en hij vertrekt naar de grote stad New York, waar hij in een sjofele cafetaria de dagschotel bestelt. Hij krijgt een bord kool met een ‘grijswitte plak van iets warms’ erop, dat het heerlijkste eten blijkt dat hij ooit geproefd heeft. Het is vlees.</p>
<p>‘Maar, maar… dat is onmogelijk’, stamelde de jongen. ‘Tante Glosspan, die meer van eten afwist dan wie dan ook op de hele wereld, zei dat vlees zonder uitzondering walgelijk, weerzinwekkend, gruwelijk, smerig en afstotelijk was. En toch is dit wat hier op mijn bord ligt zonder twijfel het allerlekkerste dat ik ooit gegeten heb.’</p>
<p>Klopt. Wat er verder ook aan te merken valt op het eten van vlees (en dat is heel wat): vlees is lekker. Groente ook, hoor. Ik moest aan een ander verhaal van Dahl denken, ‘The sound machine’. Klausner, het type van een tikje gestoorde uitvinder, slaagt erin een machine te bouwen die voor mensen onhoorbare geluiden kan opvangen en ‘vertalen’ voor het menselijk oor. Hij probeert de machine uit in zijn tuin. Zijn buurvrouw staat rozen van een struik te knippen en bij elke doorgesneden steel hoort Klausner een ijselijke gil.</p>
<p>Ook een madeliefje dat hij plukt, blijkt te gillen, en de schrik slaat hem om het hart. ‘Hij dacht aan tarweveld, een veld vol tarwestengels, rechtop, geel en levend, waar de maaimachine doorheen gaat, 500 stengels per seconde, elke seconde… o mijn God, hoe zou dát klinken? (…) Ik zou nooit meer brood kunnen eten.’</p>
<p>Appels wél, peinst hij, want die vallen vanzelf als ze rijp zijn, dus zolang je ze niet van de boom rukt, is het prima. ‘Maar groente niet. Geen aardappels bijvoorbeeld. Een aardappel zou zeker krijsen, een worteltje ook, en een ui, en een kool…’</p>
<p>Simon Carmiggelt beschreef eens, in de jaren zestig, een man die ‘het vegetarisme verafschuwde en vol walging schreef over ‘het vergieten van het groene bloed van onze zwijgende medeschepselen’. Hij besloot alleen op zout te leven. Totdat hij een brochure las: ‘Waarom moet zout lijden?’ Toen gaf hij het eten op, consequent tot in de dood.’</p>
<p>Kolder, natuurlijk. Maar het idee dat groente een ziel heeft en pijn kan voelen is zo absurd nog niet. Ook van vissen hebben we tot in de 21ste eeuw gedacht dat ze geen pijn konden voelen, en dat bleek</p>
<p>wishful thinking</p>
<p>.</p>
<p>Stel dat het wáár is, van die groente, dan blijft er wel heel weinig te eten over, voor mensen met een geweten. Die gillende tarwestengels …</p>
<p>Maar ik trek de grens bij zout.</p>]]></description>
      <guid>https://volkskrant.nl/cultuur-media/stel-dat-het-waar-is-dat-groente-pijn-kan-voelen-dan-blijft-er-wel-heel-weinig-te-eten-over~b0ea2044/</guid>
      <pubDate>Fri, 3 Jun 2022 00:00:00 +00:00</pubDate>
    </item>
    <item>
      <title><![CDATA[Ramkraken, steekpartijen, gijzelingen op klaarlichte dag, het SkateCafé en Disco Dolly. Wat wil je nog meer, als jongmens?]]></title>
      <description><![CDATA[<p>Mijn kinderen zijn op vakantie en ik had een stukje geschreven over hoe ik onwennig door het lege huis drentelde. Dat kwam me op een stroom van mailtjes te staan, vol steunbetuigingen, geweeklaag van medeslachtoffers en goede raad omtrent de omgang met het ‘lege nest’.</p>
<p>Wat nou, leeg nest? dacht ik. Ze komen weer terug hoor! Ze kunnen tóch nergens een kamer vinden. Waarom zouden ze ook? We zitten tenslotte niet in Luttelgeest of Vroomshoop, maar in Sodom aan de Amstel, tussen de psychotische zwervers, ramkraken, steekpartijen, gijzelingen op klaarlichte dag, het SkateCafé, Disco Dolly en Rotishop Gieta. Wat wil je nog meer, als jongmens?</p>
<p>En dan: ik ben helemaal geen lastige moeder. Ik zoek hun jaszakken niet na op sporen van narcotica of ontucht. Ik heb nooit klaargezeten na school met thee en koekjes om me met zaken te bemoeien die me niks aangaan. Ik heb méér te doen dan zo’n door Sander Schimmelpenninck ad nauseam gehekeld ‘deeltijdprinsesje’ met een parttime baantje als bibliotheekjuf/natuurvoedingsadviseuse/ Poezenbootvrijwilligster, of een internetboetiekje in zelfgesmede sieraden waarin, bijvoorbeeld, een parel van gestolde moedermelk verwerkt is.</p>
<p>Vol verbazing en medelijden las ik de lezersmailtjes. Er was een moeder bij die de kamer van haar vertrokken zoon volledig onaangeroerd had gelaten, als een plaats delict voor de recherche, en elke dag even weemoedig aan zijn achtergelaten kleren kwam snuiven. Zou het met mij ook zo aflopen? Zo ben ik helemaal niet! Maar nu ze tóch weg waren kon ik best even in hun kamers kijken.</p>
<p>Bij de jongste hing tussen de puinhopen nog steeds een vage kebab-lucht. Naast zijn bed vijf lege neussprays, een mooie herinnering aan de diverse doorstane corona’s (coronae?). Het elektrische haardje, waar hij als kind zo schattig blij mee was. Op de muur nog het Sherlock-behang van zijn grote zus, wier kamer dit ooit was. Alláng gevlogen (waar blijft dat kleinkind?!).</p>
<p>Dan de zolder, van zijn grote broer. De wastafel oogde alsof er crystal meth in gekookt was, maar verder zag alles er normaal uit, dat wil zeggen, als de grotten van Han, maar dan met een dartboard. En daar stond een zak ongezouten pinda’s (pindae?). Ach ja, voor de kraaien. Met eindeloos geduld voert hij de kraaien op het dak, in vlammende hoop dat er ooit één op zijn schouder komt zitten. Ik zag hem voor me, die pinda’s in zijn grote hand, de vogels lokkend. Zijn zware stem, ‘Kom maar!’, gedempt, om ze niet af schrikken.</p>
<p>Ik slikte moeizaam. Ik zal mijn dochter zeggen dat ze voortmaakt, met dat kleinkind.</p>]]></description>
      <guid>https://volkskrant.nl/mensen/ramkraken-steekpartijen-gijzelingen-op-klaarlichte-dag-het-skatecafe-en-disco-dolly-wat-wil-je-nog-meer-als-jongmens~bae04466/</guid>
      <pubDate>Wed, 1 Jun 2022 00:00:00 +00:00</pubDate>
    </item>
    <item>
      <title><![CDATA[‘Doen wat je wilt’ is nogal een abstract begrip na een kwarteeuw moederschap]]></title>
      <description><![CDATA[<p>Zorgvuldig had de jongste zijn propvolle koffer vergrendeld met een cijferslot waarvan niemand de code kende, dus het afscheid verliep wat paniekerig; maar toen waren ze dan ook allebei weg, mijn jongens, op vakantie. ‘Ziezo!’, riep huisgenoot P. handenwrijvend in de lege keuken. ‘Nu kunnen we doen wat we willen!’</p>
<p>‘Doen wat je wilt’ wordt nogal een abstract begrip na een kwarteeuw moederschap, bedacht ik terwijl P. hoopvol zijn armen om me heen sloeg. Wat deed ik als kind als ik alleen thuis was? De koektrommel leegvreten. Wat later kwam daar blowen bij, en eindeloos lebberen aan mijn vriendje, met Talking Heads op de Pick-up. Koekjes eten en blowen mág ik gewoon van mijn kinderen, daar zijn ze ruimdenkend in, al trekken ze de grens bij Talking Heads en gelebber: als hun ouders een schouderklopje uitwisselen beginnen ze al ‘Get a room!’ te scanderen.</p>
<p>Maar lebberen zat er niet in, want ik had een koortslip, en om koekjes geef ik inmiddels net zo weinig als om drugs. Trouwens, in het wietdoosje op de piano lagen alleen nog vloeitjes. Ik zag mezelf al in die coffeeshop: ‘Dag meneer de dealer, heeft u ook iets waar je niet zo stoned van wordt?’ Neu. Boodschappen doen, dan maar.</p>
<p>‘Is dat alles?’, schrok de bakker van mijn lullige halfje Allinson. Gewoonlijk haal ik daar een tas vol krentenbollen en ander lekkers, maar ja, dat verdwijnt allemaal in die jongens en die waren er dus niet. De slager, die steevast juichend zijn bijl in een halve koe zet zodra ik binnen kom, fietste ik met afgewend gezicht voorbij. Nu konden we eindelijk eens lekker bonen eten. Mijn jongens houden niet van bonen.</p>
<p>‘Er wás nog brood hoor’, zei P. toen ik thuis de boodschappen uitpakte. ‘Wat heb je daar? Bonen? Goed zo! Bonen zijn heel klimaatneutraal! Kom, dan gaan we gezellig naar de tentoonstelling over de Indonesische onafhankelijkheid. Bij de ergste executies zet je gewoon je bril even af.’</p>
<p>Afgezien van de Revolusi verliep de dag akelig rustig. Er belden geen adolescenten aan om hun vergeten brommerhelm/oplader/lachgastank op te halen, niemand keek naar</p>
<p>South Park</p>
<p>, er lagen geen scheenbeschermers in de fruitschaal, er werd niets of niemand gefrituurd, en er kwamen geen vriendinnetjes mij TikTok uitleggen met, hè ja, een glaasje rosé erbij.</p>
<p>De avond viel. Ik kookte een heel klein pannetje eten. Perplex keken de katten naar de inhoud. ‘Ik houd eigenlijk niet van bonen’, zei P. na één hap. En, zijn bord wegschuivend: ‘Kom, dan gaan we gezellig</p>
<p>Der Untergang</p>
<p>kijken’.</p>]]></description>
      <guid>https://volkskrant.nl/mensen/doen-wat-je-wilt-is-nogal-een-abstract-begrip-na-een-kwarteeuw-moederschap~b5cbfecc/</guid>
      <pubDate>Mon, 30 May 2022 00:00:00 +00:00</pubDate>
    </item>
    <item>
      <title><![CDATA[Het moppenboek van de zoete zusjes mijdt alles wat in de verste verte kwetsend zou kunnen zijn]]></title>
      <description><![CDATA[<p>Ik bekeek de bestseller-top-60, waar zich de gebruikelijke werkjes hadden opgesteld: zelfhulp, thrillers, vinkjes en Roxane van Iperen. Maar op 10 trof ik</p>
<p>De zoete zusjes – Moppenboek</p>
<p>, door Hanneke de Zoete, ex-schooljuf, moeder van twee ‘zoete zusjes’, trotse bezitster van de konijnen Storm en Fluffy , wereldberoemd in Nederland door haar youtubekanaal en auteur van een heleboel succesvolle spin-offboekjes over diezelfde zoete zusjes.</p>
<p>Onder andere dit moppenboek, dus, doelgroep 4 tot 8 jaar. Nieuwsgierig sloeg ik het open. Kinderen hebben een notoir melig gevoel voor humor. Ik kan me herinneren hoe de mijne elkaar gierend van de lach eindeloos moppen vertelden van het kaliber ‘Pudding en Gisteren’, ‘een dophertje’ en ‘twee tieten in een envelop’.</p>
<p>Er is sindsdien weinig veranderd, zag ik met lede ogen. ‘Waarom steekt een hond schuin de straat over?’ ‘Om aan de overkant te komen.’ ‘Wat is groen en glijdt van een berg?’ ‘Een skiwi.’ ‘Waarom gooit een oen zijn horloge uit het raam?’ ‘Hij wil de tijd zien vliegen.’</p>
<p>Die ‘oen’ zette me trouwens wel aan het denken. In mijn jeugd had je geen oenenmoppen, maar Belgenmoppen. ‘Wat erg dat je bent verkracht! Maar hoe weet je zo zeker dat het een Belg was?’ ‘Nou, ik moest hem erbij helpen.’ Belgenmoppen kunnen natuurlijk niet meer en moppen over verkrachting ook niet, dus zelfs als je de Belg hier door een oen vervangt blijft het een foute mop. Het moet nog best lastig zijn om tegenwoordig een moppenboek samen te stellen, want moppen, zowel de vervelende als de grappige, zijn nu eenmaal vaak kwetsend.</p>
<p>Hoe komt dat eigenlijk? Ik wilde te rade gaan bij Freud, die stellig iets zou beweren over een uitlaatklep van het onbewuste,</p>
<p>Jenseits des Lustprinzips</p>
<p>of zo. Ik heb zijn verzameld werk staan, in zestien kloeke delen, maar juist het boek waar ik naar op zoek was,</p>
<p>Der Witz und seine Beziehung zum Unbewußten</p>
<p>bleek uit de kast verdwenen. Dat was vreemd, maar ook wel fijn, want nu hoefde ik me niet door dat opgefokte gezwatel heen te worstelen.</p>
<p>De Zoete mijdt in elk geval zorgvuldig alles wat ook maar in de verste verte kwetsend zou kunnen zijn. Zelfs in een mop over een dood konijn valt het woord ‘dood’ niet, er wordt (ongetwijfeld Storm en Fluffy indachtig) gemeld dat het konijn ‘niet meer leeft’.</p>
<p>Alleen voor de échte zeloten is het misschien nog niet braaf genoeg. ‘Hoe noem je het eiland met allemaal gekke criminelen?’ ‘De Malledieven.’ Fout! Woorden als ‘gek’ en ‘mal’ vallen volgens de nieuwe fatsoensnormen onder ‘validisme’ omdat ze de spot drijven met ‘mensen met een beperking’.</p>
<p>Ook deze lijkt me, in het kader van de genderdiscussie, op het randje: ‘Er liggen een babyjongetje en een babymeisje in een bedje. Zegt het jongetje tegen het meisje: ‘Ik ben een jongetje.’ Zegt het meisje: ‘Hoe weet je dat?’ Zegt het jongetje: ‘Dat zal ik dadelijk wel laten zien, wanneer de moeders weg zijn.’ Even later zijn de moeders weg en zegt het meisje: ‘Nou, laat zien dan!’ Het jongetje trekt de dekens omhoog en zegt: ‘Kijk, ik heb blauwe sokjes.’</p>
<p>Ik lachte. Hij deed me denken aan een extreem foute mop die dus zeer zeker niet in dit zoete boekje staat: ‘Jan vertelt een mop aan Piet. ‘Wat moet je doen als iemand een epileptische aanval krijgt in bad? De vuile was erbij gooien.’ ‘Nou, dat vind ik helemaal niet leuk’, zegt Piet. ‘Ik heb een broer verloren aan een epileptische aanval in bad…’ ‘O shit, sorry, wat erg!’, roept Jan. ‘Verdronken?’ Nee, antwoordt Piet. ‘Gestikt in een sok.’</p>]]></description>
      <guid>https://volkskrant.nl/cultuur-media/het-moppenboek-van-de-zoete-zusjes-mijdt-alles-wat-in-de-verste-verte-kwetsend-zou-kunnen-zijn~b639f715/</guid>
      <pubDate>Thu, 26 May 2022 00:00:00 +00:00</pubDate>
    </item>
    <item>
      <title><![CDATA[‘Kom in het zonnetje, anders word je nooit lekker bruin’, vleide mijn moeder vroeger]]></title>
      <description><![CDATA[<p>Aan het zonnige Bellamyplantsoentje zat ik me een beetje in Parijs te wanen. Het wordt deels overschaduwd door de ritselende blaadjes van twee gigantische, knoestige notenbomen, rond een klaterende fontein vol spelende kinderen en een half leeggelopen opblaaskrokodil. Met een bekertje koffie keek ik hoe ze vrolijk joelend rondplensden in het water. Ouders liepen af en aan om hun kroost met factor 50 in te smeren. Eén meisje van een jaar of 5 had zelfs een speciaal zwemshirt aan, met lange mouwen, om haar tegen de zon te beschermen.</p>
<p>Toen ik klein was gold de zon nog als bron van welzijn. Je kon niet bruin genoeg zijn: ‘lekker bakken’ was het devies. Mijn moeder smeerde ons, kinderen, daartoe een likje zonnebrandolie op de schouders, van het merk ‘Piz Buin’ (wij kinderen noemen het uiteraard ‘PisBruin’).</p>
<p>Het rook heerlijk naar kokos, maar van een ‘beschermingsfactor’ was toen nog niet echt sprake. Piz Buin was in feite een soort braadvet, en wat zonnebaden betreft was er maar één scenario: eerst verbranden, en vervolgens vervellen. Op de derde dag begon de begeerde bruining. Hóé bruin, dat hing van je volharding af. In de jaren zeventig liefst poepbruin, al kreeg je dan ook een huid als een oude varkensleren koffer op de koop toe.</p>
<p>Zelf zat ik, ook toen al, liever in de schaduw, maar die was schaars op het strand. Ik weet nog hoe pijnlijk het zand ’s nachts in bed schuurde over mijn verbrande rug, en hoe het voelde als je voorzichtig zo’n lapje vel van je schouder trok. De huid daaronder was dan vochtig en vuurrood. Ik verdroeg dat strandbezoek alleen omdat ik zo graag in zee speelde. Daardoor bleven mijn benen bleek. ‘Melkflessen’, werden ze spottend genoemd.</p>
<p>Het kleine meisje in de fontein maakte aanstalten haar T-shirt uit te trekken. Dat begreep ik wel. Het is vervelend om kleren aan te hebben in het water. Bovendien had haar huid een tint die men ‘olijfkleurig’ noemt (wat ik nooit begrepen heb, want olijven zijn groen, paars of zwart); van dat vriendelijke namiddagmeizonnetje zou ze niet snel te lijden hebben.</p>
<p>‘Lotus! Houd je shirt aan!’, riep haar vader vanaf zijn bankje. Het meisje gooide het shirt in het water, waarna de man op blote voeten naar haar toe waadde en het opnieuw over haar tegenstribbelende lijfje trok. ‘Je wilt toch niet verbranden?’, suste hij.</p>
<p>‘Kom nou in het zonnetje, anders word je nooit lekker bruin’, vleide mijn moeder vijftig jaar geleden, als ik me probeerde terug te trekken in de schaduw van haar strandstoel.</p>
<p>Het is ook nooit goed.</p>]]></description>
      <guid>https://volkskrant.nl/mensen/kom-in-het-zonnetje-anders-word-je-nooit-lekker-bruin-vleide-mijn-moeder-vroeger~bd54522e/</guid>
      <pubDate>Mon, 23 May 2022 00:00:00 +00:00</pubDate>
    </item>
    <item>
      <title><![CDATA[In 1979 heb ik mijn laatste dagboek in de vuilnisbak gegooid]]></title>
      <description><![CDATA[<p>Ik begrijp nog steeds niet hoe mensen een dagboek kunnen bijhouden. Als je het alleen voor jezelf doet kun je het net zo goed nalaten, en als je – stiekem of openlijk – hoopt dat anderen het ooit met belangstelling zullen lezen krijg je al snel de neiging tot onoprechte mooischrijverij.</p>
<p>Zelf heb ik mijn laatste dagboek in 1979 in de vuilnisbak gegooid (gewikkeld in een oude krant om te voorkomen dat mijn broertje en zusje het ding zouden opvissen en mijn onbeduidende gevoelens smalend aan elkaar voorlezen) maar van David Sedaris ben ik blij dat hij alles opgeschreven en bewaard heeft, want hij kan het wél.</p>
<p>Ik las zijn laatste dagboeken, van 2003 tot 2020; A Carnival of Snackery, vrij te vertalen als ‘snackfeest’. Inderdaad zijn zijn dagboeknotities een soort lopend buffet van uiteenlopende hapjes, vaak lekker, maar soms ook iets dat je op de rand van je bord laat liggen.</p>
<p>Sedaris reist ontzettend veel, je krijgt na een paar pagina’s al plaatsvervangend het heen en weer van alle Tokio’s, Sydneys en Boekaresten; maar de signeersessies die hij daar vaak urenlang volhoudt leveren wel geestige anekdotes op, want hij gaat met al zijn fans in gesprek over de vreemdste onderwerpen. Zo vraagt hij, volkomen willekeurig, aan een meisje wanneer ze voor het laatst een aap heeft aangeraakt. ‘I expected ‘never’ or ‘It’s been years’, but instead she took a small step back, saying, ‘Oh, can you smell it on me?’.</p>
<p>Zoiets verzin je niet. Ook leuk is dat Sedaris een verzameling bijhoudt van de ergste vloeken in de diverse landen waar hij komt. Deze, uit Roemenië, bijvoorbeeld: ‘I dragged my balls across your mother’s memorial cake, from cherry to cherry, and to each of the candles.’ Een ‘memorial cake’, voor de goede orde, is een taart die op een begrafenis wordt geserveerd. Je ziet het voor je, die balzak die langs elke kers en elk kaarsje wordt gesleept, met die kist op de achtergrond, en treurige muziek.</p>
<p>Niet alles in de dagboeken is om te lachen. Sedaris’ moeizame relatie met zijn stokoude vader bijvoorbeeld, een Trumpliefhebber en homohater (Sedaris is al dertig jaar samen met zijn vriend Hugh) is pijnlijk, net als de zelfmoord van zijn zusje, en de – schrikbarend terloopse – herinnering aan drie verkrachtingen, lang geleden, waar hij indertijd geen aangifte van deed omdat hij dacht dat verkracht worden als homo je eigen schuld was. ‘Net zoiets als een Christusbeeld met een bijl in stukken hakken en dan klagen dat je er blaren van hebt gekregen’. (Dus tóch om te lachen.)</p>
<p>Sedaris was ooit een straatarme, beurtelings aan drugs en drank verslaafde schlemiel uit een disfunctionele, neurotische familie. Inmiddels is hij alleen nog verslaafd aan opruimen en schoonmaken, en, dank zijn schrijversroem, schathemelrijk. Die puissante rijkdom heeft soms iets ongemakkelijks, zoals de terloopse aanschaf van een opgezette kiwi (de vogel, niet de vrucht) voor 8.000 pond, of het kopen van diverse huizen, waaronder een New Yorks appartement zó groot dat Sedaris er dagen na de aanschaf nog een extra badkamer in ontdekt.</p>
<p>Ook zijn liefde voor dure, excentrieke kleren stuit me tegen de borst. Anderzijds is het wel verfrissend dat hij daarvoor uit durft te komen, in een tijdsgewricht waarin beroemdheden graag doen alsof ze heel gewoon zijn gebleven. God weet dat die allemaal in een zwembad vol champagne joelend kaviaar uit een Stradivarius zitten te lepelen. En dan in interviews maar volhouden dat ze 12 jaar met de zelfde winterjas doen.</p>
<p>Trouwens, wat zou ik zelf doen als ik rijk was? Ik geef niks om kleren, maar die opgezette kiwi had alláng op mijn schoorsteenmantel gestaan.</p>]]></description>
      <guid>https://volkskrant.nl/cultuur-media/in-1979-heb-ik-mijn-laatste-dagboek-in-de-vuilnisbak-gegooid~b0c35037/</guid>
      <pubDate>Fri, 20 May 2022 00:00:00 +00:00</pubDate>
    </item>
    <item>
      <title><![CDATA[Ook zonder spijbelen bleef er genoeg tijd over voor klieren en blowen, maar opeens had ik daar geen zin meer in]]></title>
      <description><![CDATA[<p>Ook zelf heb ik ooit eindexamen gedaan, maar in welk jaar was dat ook alweer? Ja, dat moet op mijn diploma staan, maar dat papiertje is mij ergens in de stormen des levens ontvallen. Ook was mijn middelbareschoolcar­rière nogal chaotisch: ik heb achtereenvolgens vier Haarlemse scholen bezocht en ben meermaals blijven zitten, maar hoe vaak? Was ik 20 of 21 toen ik eindelijk klaar was?</p>
<p>Mijn ouders weten het ook niet, want die hadden toen allang hun handen van me afgetrokken, of eigenlijk was het andersom. Rond mijn zeventiende, ik woonde inmiddels in allerlei vage constellaties met dito vrienden in telkens wisselende woningen met muizen en instortingsgevaar, werd ik van de derde school geschopt. Ik was arm, lui en overal tegen. De bijstand (die elke schoolverlater toen nog probleemloos kon opstrijken) lokte, maar omdat ik daar óók tegen was vond ik de moed om het nog één keer te proberen.</p>
<p>Die vierde school, het Erasmuscollege aan de Haarlemse Parklaan, ben ik nog altijd dankbaar. Ze gaven daar onderwijs aan volwassenen (waarschijnlijk was ik inmiddels 18) die geen behoefte hadden aan klieren of blowen onder schooltijd. De lessen waren ontdaan van alle flauwekul als gymnastiek, tekenen en ‘maatschappijleer’ en behelsden slechts drie ochtenden per week.</p>
<p>Dat beviel me goed. Drie keer in de week vroeg opstaan was jammer, maar na een mok poederkoffie met warm water uit de brandgevaarlijke geiser en een stuk of vijf sjekkies ging het wel weer. Ook zonder spijbelen bleef er genoeg tijd over voor klieren en blowen, maar opeens had ik daar geen zin meer in. Het leren bleek eigenlijk best leuk. Voor het eerst van mijn leven deed ik ergens mijn best voor. Ik slaagde ten slotte met goede cijfers voor het eindexamen vwo.</p>
<p>Bij de diploma-uitreiking stond ik in mijn eentje, in mijn voddige krakersplunje, zonder vrienden of familie. Ik had niemand uitgenodigd, waarschijnlijk omdat ik er te veel tegenop zag om de rol van feestvarken te vervullen. Daarna liep ik, ook weer in mijn eentje, door de stromende regen naar het station. Ik voelde een mij onbekende, maar niet onprettige sensatie. Inmiddels begrijp ik dat dat trots geweest moet zijn.</p>
<p>Omdat ik vorige week toch in Haarlem was besloot ik langs dat Erasmuscollege te gaan. Met een brok in de keel zag ik het statige gebouw aan de Parklaan opdoemen, maar op het schoolplein renden alleen kleuters rond. Ik liep naar binnen. Nog meer kleuters. Nee, de school die mij gered had bestond niet meer.</p>
<p>Een van de juffen zag mij aarzelend rondkijken. ‘Zoekt u iets?’ vroeg ze.</p>
<p>Ik heb maar ‘nee’ gezegd.</p>]]></description>
      <guid>https://volkskrant.nl/mensen/ook-zonder-spijbelen-bleef-er-genoeg-tijd-over-voor-klieren-en-blowen-maar-opeens-had-ik-daar-geen-zin-meer-in~b427e954/</guid>
      <pubDate>Wed, 18 May 2022 00:00:00 +00:00</pubDate>
    </item>
    <item>
      <title><![CDATA[‘Ik moet nu naar geschiedenis’, zei mijn zoon met holle ogen]]></title>
      <description><![CDATA[<p>Mijn jongste zoon doet eindexamen. Ik had er aanvankelijk een hard hoofd in, want hij kan zijn eigen boterhammen nog niet eens smeren zonder de kaas te verminken en de boter over het hele aanrecht uit te walsen. Ook heb ik hem sinds</p>
<p>Pluk van de Petteflet</p>
<p>niet meer met een boek in handen gezien.</p>
<p>Moet zo iemand dan aan de hand van ‘vier Latijnse tekstelementen’ kunnen aantonen hoe ‘Cicero door het gebruik van het woord ‘eundem’ terloops de aandacht vestigt op een absurde situatie’? En uitleggen wat de ‘essentie van de kritiek op de moderne kunst is in de tentoonstelling</p>
<p>Treasures from the Wreck of the Unbelievable</p>
<p>van Damien Hirst?’</p>
<p>‘Hoe ging het?’, vroeg ik niet zonder ontzag toen ik zijn zojuist afgelegde examen Nederlands inzag. ‘Ging wel’ sprak hij. ‘Ik moest een woord opzoeken.’ Welk woord, wilde ik weten. Ja, wat was het ook alweer? Ingespannen tuurde hij de tekst af. ‘Vergoelijken’ sprak hij tenslotte. Hoe moest iemand die het woord ‘vergoelijken’ niet kende de kern van Mao’s Grote Sprong Voorwaarts op papier uiteenzetten, ‘in een of meer volledige zinnen’ bovendien?</p>
<p>‘In míjn tijd moesten we voor Nederlands nog een opstel schrijven’, mijmerde ik hardop. ‘Maar dat is niet eerlijk’, antwoordde hij. ‘Je kunt een opstel niet objectief beoordelen.’ Onzin. ‘Ik had een 9, hoor!’, riep ik trots. ‘Zie je wel?’, antwoordde hij, en verliet de kamer om ter voorbereiding van het examen geschiedenis nog braaf wat te blokken op China ten tijde van de culturele revolutie.</p>
<p>Ik dacht aan mijn eigen eindexamen. Behalve dat opstel kan ik me er weinig van herinneren. Ja, ik weet nog dat ik voor Aardrijkskunde het onderwerp ‘de veranderende locatiefactoren in de Nederlandse tuinbouw’ moest bestuderen. Ik slaagde. Ik kon Pakistan niet op de kaart aanwijzen, maar ik wist wel hoeveel procent van de rozenstokken er uit Noordoost-Groningen kwam. Zowel met Pakistan als de tuinbouw heb ik nadien niets meer te maken gehad, en dat is waarschijnlijk voor alle partijen het beste.</p>
<p>‘Ik moet nu naar geschiedenis’, zei mijn zoon maandagochtend met holle ogen. Onder zijn uitgeputte, van feiten uitpuilende schedeldak echode Deng Xiaoping ‘Het maakt niet uit of de kat zwart of wit is, als hij maar muizen vangt’, maar zijn mond stamelde ‘Wil je een boterham voor me maken, om mee te nemen?’</p>
<p>‘In mijn tijd zaten we niet te vreten tijdens examens’, zeurde ik. Maar ik smeerde toch die boterham. Mijn arme kind moet tenslotte door die ellendige hoepel springen. En als dat voorbij is zal ik hem eindelijk kaas leren schaven.</p>]]></description>
      <guid>https://volkskrant.nl/mensen/ik-moet-nu-naar-geschiedenis-zei-mijn-zoon-met-holle-ogen~be1954ee/</guid>
      <pubDate>Mon, 16 May 2022 00:00:00 +00:00</pubDate>
    </item>
    <item>
      <title><![CDATA[Amsterdam is veranderd. Wat betekent dat voor de fameuze Amsterdamse humor?]]></title>
      <description><![CDATA[<p>Wat is een Amsterdammer? Inmiddels is nog maar eenderde van de inwoners van Amsterdam in Amsterdam geboren, eenderde is import van elders in Nederland en nog eenderde komt uit het buitenland. Veel ‘echte Amsterdammers’ zijn verhuisd naar Oostzaan, Amstelveen, Almere of Purmerend. Er wonen 180 nationaliteiten in Amsterdam.</p>
<p>Wat betekent dat voor de fameuze Amsterdamse humor? ‘We zijn enorm lollig in Amsterdam, daar word je wel eens beroerd van’, schreef Simon Carmiggelt ruim een halve eeuw geleden. Toen ik zelf in de stad kwam wonen, jaren tachtig, kwam ik nog geregeld zo’n echte Amsterdamse lolbroek tegen, maar tegenwoordig kun je gerust een komkommer op de markt kopen zonder dat de koopman buldert: ‘Nou, mop, als-ie niet past mag je ’m ruilen!’</p>
<p>Van een lezeres kreeg ik een fijn boekje uit andere tijden.</p>
<p>De Amsterdammer zwart op wit</p>
<p>, uit 1938, van Johan Luger, toenmalig geliefd columnist voor</p>
<p>De Telegraaf</p>
<p>, met tekeningen van de (inmiddels niet meer zo) beroemde Jo Spier.</p>
<p>Ook Luger stelt op de eerste bladzijde de vraag ‘Wat is een Amsterdammer?’ en geeft het voor de hedendaagse lezer misschien wat raadselachtige antwoord: ‘Er zijn vele Amsterdammers die verdienden ergens anders geboren te zijn, in het Apollokwartier b.v dat niet strikt tot Amsterdam behoort, o.a. omdat er een promenade is waarvoor wij ons dermate geneeren, dat wij er dertien bochten in gelegd hebben zoodat niemand een directe blik heeft van de Amstel naar de strafgevangenis.’</p>
<p>Een lelijke zin, maar toch interessant: met die ‘promenade’ bedoelde Luger ongetwijfeld de Apollolaan met in het verlengde de Olympiaweg. Dat door Berlage ontworpen ‘Apollokwartier’ (inmiddels beschermd stadsgezicht) was toen recente, blijkbaar niet door iedereen enthousiast ontvangen nieuwbouw.</p>
<p>‘Eenige eeuwen omgang met een ras, dat een onverwoestbare humor bezit, heeft de Amsterdamse geest met een weldadige straal Joodsche humor doorlicht’, vervolgt Luger. In 1938 dus, toen nog zowat een op de tien Amsterdammers Joods was. Frappant: tijdens de Duitse bezetting, kort daarop dus, bleek Luger volkomen fout. Zelfs toen het grootste deel van de</p>
<p>Telegraaf</p>
<p>-redactie in oktober 1944 opstapte omdat het geheul met de nazi’s ze te gortig werd, bleef Luger bij de krant, tot de bevrijding aan toe.</p>
<p>Ook frappant: Jo Spier, met wie hij veel samen heeft gewerkt, was Joods. Hij zou in 1943 in concentratiekamp Theresienstadt belanden. Nog frappanter: na de oorlog lekte uit dat Spier in datzelfde Theresienstadt óók fout was, een zogeheten ‘Mussert-jood’ die vrolijke propagandaplaatjes tekende van het ‘gezellige’ leven in het kamp. Daarvoor in ruil woonde hij in een mooi huis met bad en clubfauteuils, waar Mussert zelf hem verse bloemen stuurde.</p>
<p>Maar goed, in 1938 zat Spier dus nog gewoon met Luger een guitig boekje over Amsterdammers te maken. Mooie plaatjes, je kunt goed zien waarom Peter van Straaten zo door hem geïnspireerd werd. Ook de tekst is boeiend, bijvoorbeeld over het gevoel voor humor van ‘de Amsterdammer’: ‘Chineezen en negers hebben zijn opmerkzaamheid, doch niet in vijandige zin. Hij staat toe, dat iemand een andere kleur en een andere stand van oogen geadopteerd heeft en als hij er een grapje op maakt, dan is het een goedig grapje, tenzij de neger of de Chinees hem in andere opzichten heeft geprikkeld.’</p>
<p>Nou, er is niets veranderd, toch? Behalve dan toch de aard van zo’n ‘goedig grapje’: ‘In een van onze concertzalen zong een neger, en een Amsterdammer stelde in zijn omgeving de vraag of er nu na de pauze in plaats van bloemen een tros bananen zou worden aangeboden.’</p>
<p>Ja, dan is 1938 toch wel heel lang geleden.</p>]]></description>
      <guid>https://volkskrant.nl/cultuur-media/amsterdam-is-veranderd-wat-betekent-dat-voor-de-fameuze-amsterdamse-humor~be9b48a5/</guid>
      <pubDate>Fri, 13 May 2022 00:00:00 +00:00</pubDate>
    </item>
  </channel>
</rss>
