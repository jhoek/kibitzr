<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Ik geef al zeker veertig jaar niks meer om bananen, zo weezoet en pappig, maar ze dempen wel de honger]]></title>
      <description><![CDATA[<p>Ik stapte de trein in, want ik moest naar Maastricht. Maastricht is een mooie stad, maar net iets te ver weg. (Brieven in het genre ‘Dat hangt er maar helemaal vanaf waar je woont ’ zullen niet worden beantwoord.) Ik ging zitten tegenover een jong stel, een jongen en een meisje van een jaar of 15. Ze waren bovenaards mooi, allebei tenger en donker van ogen, de jongen met zwarte krullen rond een hoekig gezicht, het meisje met glanzend bruin, sluik lang haar en een rode mond die lachte en pruilde tegelijk. Op hun tafeltje aan het raam lagen twee bananen. Een beetje spijtig keek ik ernaar. Het was lunchtijd, maar ik had me naar de trein gehaast en niets  gegeten. Dat zat er de komende tweeënhalf uur ook niet in, want de tijden dat je in de trein koffie en broodjes kon krijgen zijn onherroepelijk voorbij. De jongelui, intussen, hadden uitsluitend oog voor elkaar. Niet alleen oog trouwens. Nog vóór de trein Amsterdam uit was zaten ze al omstandig te vozen, met verhitte gezichten en vochtige geluiden. Tussendoor hielden ze af en toe even op om elkaar stralend in de ogen te kijken, waarna opnieuw met volle inzet de tongen verstrengelden. Het was eigenlijk nogal onbeschoft, maar ja, ik ben óók jong geweest. Bij Utrecht begon mijn maag te knorren. In het boek van Couperus dat ik zat te lezen ging men juist aan tafel voor een uitgebreid feestmaal, dat tot in detail werd beschreven, met gebraden kippen (‘getruffeerde poularde’), kreeft en champagne. Hebberig loerde ik naar die twee bananen op dat tafeltje. Ik geef al zeker veertig jaar niks meer om bananen, zo weezoet en pappig, maar ze dempen wel de honger. We naderden Den Bosch. Het jonge stel zoende en voosde maar door. Ze kéken niet eens naar die bananen, die er steeds aantrekkelijker uit gingen zien. Ik róók ze ook. Goed rijp waren ze, met kleine bruine sproetjes. Precies zoals ik ze het lekkerst vond, als kind. Sittard. Bij Couperus zaten ze inmiddels aan het dessert, ‘gateau Henri IV’ en ananas. Mijn maag gromde van de honger. Ik wierp bezwerende blikken op de jongelui. Eet dan tenminste eindelijk die bananen op, dacht ik, dan kunnen ze mij tenminste niet meer kwellen. Maar niks hoor. Eindelijk stopte de trein in Maastricht, eindpunt. De verliefde kinderen stonden óók op en maakten aanstalten om uit te stappen. ‘Jongens, jullie vergeten je bananen’, riep ik ze na. Het meisje keek even verbaasd om. ‘O’, zei ze. ‘Die zijn niet van ons, hoor. Ze lagen er al. Ik dacht dat ze van u waren.’</p>]]></description>
      <guid>https://www.volkskrant.nl/columns-van-de-dag/ik-geef-al-zeker-veertig-jaar-niks-meer-om-bananen-zo-weezoet-en-pappig-maar-ze-dempen-wel-de-honger~be9a46c6/</guid>
      <pubDate>Wed, 30 Oct 2024 00:00:00 +0100</pubDate>
    </item>
    <item>
      <title><![CDATA[En daar had je de piepjonge prinses Beatrix, met haar zusjes in de tuin van paleis Soestdijk, spelend met: een varkentje]]></title>
      <description><![CDATA[<p>In het Amsterdamse fotomuseum Foam moest ik eerst langs een tentoonstelling met bijschriften als ‘een vocabulair van beelden zonder chronologische of geografische indelingen met een persoonlijk narratief op de dunne scheidslijn van het alledaagse en het bijzondere, waardoor een unieke verbinding ontstaat’ (foto: een geel plastic emmertje boven een oude autoband) maar daarna belandde ik gelukkig toch bij Paul Hufs Golden Years. Paul Huf zou dit jaar 100 zijn geworden, en zijn ‘gouden jaren’ betroffen de jaren  zestig en zeventig. Iedereen van mijn leeftijd herinnert zich Hufs foto’s, veelal van blonde fotomodellen met wezenloze gezichten, maar ook van het Nederlands elftal, de koninklijke familie, een sexy, gekweld kijkende Ramses Shaffy in bontjas en andere beroemdheden. Ontroerd keek ik terug op mijn jeugd. Ach, ja, het tijdschrift Avenue! En daar, Hufs fabuleuze biercommercial ‘Vakmanschap is meesterschap’ met dat heerlijke barokmuziekje! En daar had je de piepjonge prinses Beatrix, met haar zusjes in de tuin van paleis Soestdijk, onder knusse Hollandse schapenwolkjes spelend met: een varkentje. ‘Een varkentje!’, zei een vrouw naast me tegen haar metgezel. ‘Wat leuk, Bart, ze hadden een varkentje op Soestdijk!’ Late zestigers, allebei, de vrouw met rossig blonde krullen en een  poesachtig mollige gestalte; de man lang en mager, rode V-halstrui en een strakke spijkerbroek om zijn platte billen. Hij droeg een bril met een zwaar, pauwblauw montuur en halflang grijs haar dat, naar achteren gekamd, wat kuifde in de nek. ‘Natuurlijk hadden ze daar geen varkentje’, snauwde de man. ‘Dat heeft Huf natuurlijk meegebracht, voor de foto.’ De vrouw zweeg bedremmeld. Ik zag dat varkentje al zitten, met wapperende oortjes op de bijrijdersstoel van Hufs rare autootje (een ‘Ruska buggy’, zoek maar op) en besloot thuis de achtergronden van dat varkentje tot op de bodem uit te pluizen (tot dusver niet gelukt). In het kielzog van dat stel belandde ik bij een foto van Mathilde Willink. Zij was een icoon in de jaren zeventig, een raadselachtige paradijsvogel die in uitzinnige gewaden met dito make-up door de stad dwaalde. Mathilde was de derde vrouw en ‘muze’ van schilder Carel Willink. Hij vond haar ‘een mooi ding om in huis te hebben’ zei hij eens, niet per se de grondslag voor een evenwichtig huwelijk, dat dus ook strandde, waarna Mathilde op mysterieuze wijze aan haar eind kwam, 39 jaar oud. ‘Toch was die Mathilde geen échte schoonheid’, sprak de man, met een kennersblik door zijn moeilijke bril. ‘Nee, je had toen wel mooiere vrouwen.’ Hoopvol keek zijn vrouw naar hem op, maar hij bleef zuinig naar Mathilde turen en concludeerde: ‘Ja. Andere tijden.’</p>]]></description>
      <guid>https://www.volkskrant.nl/columns-van-de-dag/en-daar-had-je-de-piepjonge-prinses-beatrix-met-haar-zusjes-in-de-tuin-van-paleis-soestdijk-spelend-met-een-varkentje~b8a51f0d/</guid>
      <pubDate>Mon, 28 Oct 2024 00:00:00 +0100</pubDate>
    </item>
    <item>
      <title><![CDATA[Gelukkig ben ik handig in het ontwijken van straatstront, want ik ben opgegroeid in de hoogtijdagen van hondenpoep]]></title>
      <description><![CDATA[<p>Ik krijg sterk de indruk dat er de laatste tijd meer hondenpoep op straat ligt dan, pakweg, een jaar of tien geleden.  Dat heeft ongetwijfeld te maken met de verhuftering van onze maatschappij, die collectief iets chagrijnigs denkt als ‘zolang ze geen huizen bouwen voor onze kinderen, hoef ik ook de stront van mijn hond niet op te ruimen’. Gelukkig ben ik handig in het ontwijken van straatstront, want ik ben opgegroeid in de hoogtijdagen van hondenpoep: de jaren zeventig en tachtig. Echt helemaal niemand ging toen braaf aan de slag met een schepje en een plastic zakje, want dan hadden ze je krankzinnig verklaard en opgesloten in het gekkenhuis (dat heette toen nog zo). Het gold indertijd als het summum van beschaving om je hond niet in het midden maar op de ránd van de stoep te laten poepen, maar dat deden eigenlijk alleen zachtaardige, reformwinkelende wereldverbeteraars. Een echte, normale man liet zijn hond gewoon schijten waar het zo uitkwam. Poep op de stoep was toen, kortom, overal. Als je even niet op je hoede was, stond je er middenin. Het was dan zaak om de getroffen schoenzool aan de stoeprand af te schrapen, en vervolgens op zoek te gaan naar een graspol. Maar hoe fanatiek je daar ook je schoen aan afveegde, er bleef altijd wat in het profiel van je zolen zitten. Dat moest je er dan bij thuiskomst, kokhalzend boven een oude krant, met een lucifer uitpeuteren. Soms ook had je helemaal niks door. Dan ging je thuis aan tafel en dan riep je moeder, snuivend met opgetrokken neus, ‘WIE HEEFT ER POEP ONDER ZIJN SCHOEN?’ en dan zat het hele gezin in de vreemdste houdingen onder zijn zolen te loeren en te hopen dat iemand ánders de lul was (maar dat was nooit zo) en dat dus iemand ánders straks het  trappenhuis met een emmer sop te lijf moest (nee, jíj dus). Terwijl ik, mijmerend over hondenpoep, door het park liep, hoorde ik achter me ‘IIIIEEEEUWWW!’ schreeuwen. Ik keek om. Een meisje van een jaar of 15 bekeek met grote ogen van afschuw  de zool van haar witte schoen. Er zat poep onder. Een beetje maar, en vrij droog, zag mijn kennersoog. ‘Wat moet ik doen? Nee serieus, wat moet ik dóén?’, jammerde het kind tegen haar vriendinnen, die walgend achteruitdeinsden. Stel je niet zo aan, dacht ik korzelig. Dat kleine beetje droge poep. Je hebt hier toch overal gras, om het aan af te vegen? Maar toen sloeg mijn irritatie om in vertedering. Ach gos! Het was natuurlijk haar eerste keer!</p>]]></description>
      <guid>https://www.volkskrant.nl/columns-van-de-dag/gelukkig-ben-ik-handig-in-het-ontwijken-van-straatstront-want-ik-ben-opgegroeid-in-de-hoogtijdagen-van-hondenpoep~bf3480e22/</guid>
      <pubDate>Wed, 23 Oct 2024 00:00:00 +0200</pubDate>
    </item>
    <item>
      <title><![CDATA[Een zwerfkei op het graf, dus. Daar stapten huisgenoot P. en ik al zo’n stemmig vormgegeven winkel binnen]]></title>
      <description><![CDATA[<p>‘Er moet nu toch eens een steen op mijn moeders graf’, zei huisgenoot P.  Zo’n steen mag je niet direct na een begrafenis neerleggen, omdat de grond eerst een paar maanden moet ‘inklinken’; ja, zulke dingen leer je, als je ouders sterven. Maar nu, zowat een jaar na haar dood, werd het toch tijd voor die steen. ‘Een zwerfkei’, had ze ooit gezegd. ‘Ik wil geen poespas op mijn graf. Alleen een zwerfkei.’ Een bescheiden wens. Ik vond het wel een beetje jammer, want zelf ben ik dol op van die protserige belle-époque-graven, met manshoge, snikkende engelen erop, of zo’n dramatisch gevelde marmeren eikenboom, en geknakte stenen lelies op de zerk van een jong aan de tering gestorven baronesje. Maar goed, een zwerfkei, dus. Daar stapten huisgenoot P. en ik al zo’n stemmig vormgegeven winkel binnen, waar een leeftijdloze man met een gedempte glimlach tussen het natuursteen vroeg of er koffie gebliefd werd; dan weet je dat je voorlopig niet weg kunt. Zwerfkeien, jazeker, die had hij. En kijk eens aan, daar zag ik al een sympathiek, zachtgrijs exemplaar, een soort menhirtje ter grootte van een kleuter. ‘Laten we die maar doen’, zei ik doortastend, want ik wilde weg uit die memento mori-grot. ‘En dan zo’n bronzen bordje met haar naam erop, en klaar is Kees.’ Maar nee, Kees was nog wel even bezig. Want wilden wij lettertype ‘Garamond’,  ‘Weimar’ of toch liever ‘Lucida Italic?’ En wat was de sterfdatum van mevrouw Wijnanda? Helemaal geen schande dat we dat niet uit ons hoofd wisten, troostte de uitbater achter zijn toetsenbord, terwijl wij zwetend door de agenda’s scrolden. En dan was er de kwestie van die betonnen plaat, tegen het verzakken, en de btw, en de kosten voor de graveur en de designer, en de graafwerkzaamheden ter plekke, en dan dus de steen zelf, die ‘uniek’ was en Arctic dream heette of zoiets. De man tikte het allemaal op en ten slotte mochten wij meekijken op het scherm, naar het totaalbedrag. ‘Denkt u er even rustig over na’, zei de uitbater, na een blik op onze gezichten. ‘Bijna 4 mille voor een zwérfkei?’, brieste ik even later op straat. ‘Als het nou nog een steen met een vaste woon-en verblijfplaats was...’ Hoofdschuddend liepen we het nabijgelegen park Frankendael in, waar we prompt stuitten op een laantje dat aan weerszijden werd omzoomd door: zwerfkeien. Tientallen prachtige, gigantische zwerfkeien. Nou ja, zeg! Verlekkerd staarden we naar de kostbare stenen, die daar zomaar in het gras lagen. ‘Zullen we vannacht teruggaan, met een kruiwagen?’, fluisterde ik gretig tegen P. Maar ik wist het antwoord al. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-zwerfkei-op-het-graf-dus-daar-stapten-huisgenoot-p-en-ik-al-zo-n-stemmig-vormgegeven-winkel-binnen~b6a4b9ac/</guid>
      <pubDate>Mon, 21 Oct 2024 00:00:00 +0200</pubDate>
    </item>
    <item>
      <title><![CDATA[Als een lelijke wrat klontert het makelaarskantoor aan de vroegere villa van Couperus]]></title>
      <description><![CDATA[<p>Ik ging naar Nice om het huis van Louis Couperus te zien. Nou ja, ook de rest van Nice, natuurlijk, die ‘witte stad van weelde’ zoals Couperus haar noemde, die ‘interessante samenklontering van menschelijke ondeugd en zonde’ waar hij werkte aan Van oude menschen, de dingen die voorbijgaan en De boeken der kleine zielen. Het huis ‘Villa Jules’ was niet eenvoudig te vinden, want alle straatnamen zijn veranderd sinds Couperus er woonde (van 1900 tot 1910). Eenmaal gevonden bleek het een grote, fraaie, maar (voor Nice) weinig opvallende villa, tussen tientallen villa’s van hetzelfde type. Couperus en zijn vrouw bewoonden er een stuk of zes kamers. De tuin waar Couperus zo op gesteld was, wordt nu grotendeels in beslag genomen door een makelaarskantoor, zo te zien uit de jaren zeventig. Als een lelijke wrat klontert het ding aan de villa. Ik moest half over het hek klimmen voor een blik op het overgeschoten plekje gras, met daarop een plastic schepje en een kinderfietsje. Tussen het schrijven van al die verrukkelijke boeken door bracht Couperus vele uren door met flaneren langs de Promenade des Anglais, de boulevard langs de kust (waar in 2016 die gruwelijke aanslag met die vrachtwagen plaatsvond), meestal rond 11 uur ’s ochtends, ‘het elegante uur, het uur der kleurige, excentrieke toiletten (…) sommige hoeden der dames zijn als omgekeerde bloempotten en vischketels; andere zijn als een verwrongen vloermat, waarin een touffe rozen of een plumeau, of een indianenhoofdtooi tot versiering gestoken zijn.’ Kom daar nog maar eens om! Interessant: indertijd was niet de zomer het seizoen om in Nice te verblijven (te heet en te droog)  maar de winter, met zijn zachte weer en bloeiende bloemen. Vóór december vertoonde de beau monde zich daar niet, en pas in januari barstte het  goede leven er echt los, met dagelijkse bezoekjes aan de fabuleuze ‘jetée’, de hyperelegante pier met het casino, in oriëntaalse stijl, en de schitterende feesten, zoals het bal van de excentrieke eeuwig  ‘minauderende’ , 90-jarige Mrs Uxeley, uit Langs lijnen van geleidelijkheid in een ‘suite van 12 vertrekken’ met ‘bosschages van roode en witte en roze camelia’s’ (…) in honderden vazen en bekers en schalen (…) als een feeëntuin’. De liefhebber weet wat er op dat bal gebeurt, maar ik verklap niks want er bestaan nog mensen die Langs lijnen van geleidelijkheid niet gelezen hebben. Een heerlijk boek, met een zeer verontrustend einde, zeker bezien door hedendaagse (vrouwen)ogen. Couperus zelf, intussen, hield het na tien jaar en een laatste, teleurstellende, natte, donkere winter in Nice voor gezien. Hij klaagde over de opkomst van de toeristenindustrie en de teloorgang van de fameuze winterbadplaats. ‘Iedere winter wordt het minder rijk, minder elegant. Iedere winter democratizeert Nice een beetje meer. Het is niet meer de plaats der woeste elegances, der baroque, coûteuze dolheden van Russische prinsen en Amerikaanse milliardaires: het wordt langzamerhand meer en meer een stad van vreemdzame renteniers.’ Grappig hoe Couperus het woord ‘democratiseren’ pejoratief gebruikt! Trouwens, tegenwoordig zou elke toeristenstad veel liever ‘vreedzame renteniers’ trekken dan lawaaiige, dronken jongelui; al had Couperus er waarschijnlijk niet voor teruggedeinsd hun gevoos op het strand als ‘woeste elegances’ te omschrijven. Geflaneerd wordt er nog steeds op de Promenade des Anglais, door Russen, Engelsen, Fransen, Amerikanen en Italianen, net als toen.  Maar de legendarische ‘jetée’  is  verdwenen: in 1942 sloopte de Wehrmacht er alle metaal uit en smolt het om tot oorlogstuig, waarna er al gauw niets meer van de pier over was. Met je ogen dicht, in de zachte zeewind, kun je de champagnekurken nog horen knallen en het rouletteballetje horen rollen. Ach, had ik maar een ‘hoed als een vischketel’!</p>]]></description>
      <guid>https://www.volkskrant.nl/boeken/als-een-lelijke-wrat-klontert-het-makelaarskantoor-aan-de-vroegere-villa-van-couperus~b186e3bb/</guid>
      <pubDate>Fri, 18 Oct 2024 00:00:00 +0200</pubDate>
    </item>
    <item>
      <title><![CDATA[Daar was mijn verwilderd kijkende zoon, met zwarte vegen op zijn gezicht en rechtopstaand haar]]></title>
      <description><![CDATA[<p>Onder een stralend zonnetje zat ik op een terras in Nice met een voortreffelijke schaal zeebanket voor mijn neus, toen de telefoon ging. Mijn zoon, alleen thuis, dat wil zeggen, met de katten. ‘Jahaa, ik verschoon elke dag hun waterbakje. Jahaa, ik schep twee keer per dag de klonten uit de kattenbak. Jahaa, ik heb het nummer van de dierenarts. Jezus, mama. Gá nou maar.’ En nu belde hij dus, mijn zoon. Hij is 20, maar raadpleegt mij elke dag over wat hij nu weer eens zal eten; als ik niet thuis ben, dan maar telefonisch. Hij staat daarbij steevast voor de open, goedgevulde ijskast, maar lijdt  aan wat Nora Ephron ooit omschreef als ‘het verblindende effect van het ijskastlichtje op het mannelijke netvlies’ waardoor mannen  daar nooit iets kunnen vinden (lees: ze zijn te lui om zélf goed te kijken). Ik nam met rollende ogen de telefoon op, en wilde hem juist, 1.000 kilometer verderop, toesnauwen: ‘De kaas ligt rechts bovenin, er is ook nog soep, in dat kleine pannetje onderin, en in de groentela ligt...’ ‘Mama’, riep mijn zoon paniekerig. ‘Kijk!’ ik keek op mijn schermpje en zag mijn keuken, gehuld in dichte rook. Ik hoorde het brandalarm krijsen. En daar was mijn verwilderd kijkende zoon, met zwarte vegen op zijn gezicht en rechtopstaand haar. De ovendeur stond open, en braakte rookpluimen uit. ‘Ik heb het geblust!’ riep mijn zoon. ‘Maar het was zo eng! Ik wilde een pizza opwarmen, en toen ging het brandalarm af, maar ja, dat kutding gaat zo vaak af, en dan is er nooit wat, dus eerst dacht ik... maar toen zag ik de rook,  en ik draaide meteen  het gas uit, maar dat hielp niet...’ Hij hoestte. ‘En toen sloegen de vlammen uit de oven en ik wilde nét 112 bellen, maar toen bedacht ik dat er op zolder een brandblusser stond, van een sinterklaassurprise, jaren geleden... en toen moest ik helemaal naar zolder en terug, door die dichte rook... doodeng! Ik heb gerend voor mijn leven!’ Ik prees zijn dapperheid, vroeg hem of de katten erg geschrokken waren (‘Het boeide ze totaal niet.’) maande hem alle ramen en deuren tegen elkaar open te zetten en dacht, inwendig jammerend, aan mijn trouwe, kostbare oven, mijn trots, mijn weelde... Wat zou er van hem over zijn? Anderzijds: mijn kind leefde nog, de katten ook, en de keuken was nog intact, zij het zwartgeblakerd. (In diezelfde keuken staat trouwens ook een brandblusser. Gewoon, in het kastje pal naast de oven. Maar weet zo’n jongen veel? Hij kan de káás niet eens vinden.) Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/daar-was-mijn-verwilderd-kijkende-zoon-met-zwarte-vegen-op-zijn-gezicht-en-rechtopstaand-haar~b2ce6629/</guid>
      <pubDate>Wed, 16 Oct 2024 00:00:00 +0200</pubDate>
    </item>
    <item>
      <title><![CDATA[Sinds 11 september 2001 moet je kaas op je hotelkamer met je eigenste tanden afbijten, als een beer]]></title>
      <description><![CDATA[<p>Er zijn nu eenmaal dingen die je echt niet moet doen. Sommige zijn van alle tijden (nooit rennen met een schaar in je handen, nooit met vreemde mannen meegaan, nooit in bad gaan met een broodrooster) en sommige dingen mogen pas niet sinds 11 september 2001, zoals: het vliegtuig instappen met een mes in je handbagage. (Vóór 11 september 2001 was dat geen enkel probleem, al hing er een kromzwaard aan je gordel, al duwde je een kruiwagen vol bommen met sissende lonten voor je uit het gangpad in, de stewardessen lachten je stralend toe, want: vrijheid, blijheid!) Nu wilde het geval dat ik naar Nice zou vliegen. Op reis neem ik altijd, om het even naar welk land, een stuk kaas mee, klein pondje oude Goudse, om daar in mijn hotelkamer tegen elven ’s avonds een brokje van weg te knagen. Een prettige gewoonte. Op hotelkamers liggen geen messen. Maar een mes meenemen in je tas, in een vliegtuig, dat kan dus niet meer. Sinds 11 september 2001 moet je die kaas op je hotelkamer dus met je eigenste tanden afbijten, als een beer. Het is geen gezicht, die vochtige tandafdrukken in die kaas. Al 23 jaar denk ik dan grommend aan Bin Laden, wiens schuld dat allemaal is. Hij heeft mij mijn vrijheid ontnomen, mijn verrukkelijke, vreedzame vrijheid om kaas te snijden in een hotelkamer. Ik wil mijn vrijheid terug, bedacht ik. En vóór ik het wist had ik een aardappelmesje in mijn reistas gestopt. Ik schrok er zelf ook van, maar ja, een volk dat voor tirannen zwicht, et cetera,  dan dooft het licht. Eenmaal op Schiphol kreeg ik enorm de zenuwen. Ik legde mijn reistas op de lopende band, ik zag de ogen van de beveiligers opgloeien toen mijn tas door de scanmachine rolde, ik zag hoe ze de lopende band stilzetten, en mijn tas nóg eens bekeken. O God, wat had ik gedaan? Nu ging het gebeuren, ze zouden mijn tas openmaken, mijn mes vinden, grote consternatie, ik zou mijn vlucht missen, dat was nog wel het minste, stom rund dat ik was... Daar spuugde de scanmachine mijn tas alweer uit, en daar stond ik, met nog natrillende benen aan gene zijde van de douane. Mét dat mes. Ze hadden het niet gevonden! Ik kon dus nu zomaar het vliegtuig in, met een mes onder handbereik! Wat ís dat voor beveiliging? Zo ben je toch @$%$# je leven niet zeker, als passagier?! Volgende keer neem ik eeen kromzwaard mee, en een kruiwagen vol bommen met sissende lonten. Ik moet mezelf beschermen, als een ander het niet doet.</p>]]></description>
      <guid>https://www.volkskrant.nl/columns-van-de-dag/sinds-11-september-2001-moet-je-kaas-op-je-hotelkamer-met-je-eigenste-tanden-afbijten-als-een-beer~bdcff0d7/</guid>
      <pubDate>Mon, 14 Oct 2024 00:00:00 +0200</pubDate>
    </item>
    <item>
      <title><![CDATA[Ja, zelfs met een óntrouwe dienstbode zou ik al dolblij zijn]]></title>
      <description><![CDATA[<p>Ik werd wakker met een onheilspellend gevoel. En ja hoor: ik was jarig. 59, een leeftijd waar werkelijk niets positievers over te zeggen valt dan ‘nou ja, het is nog geen 60’. Ik kreeg een kopje thee op bed, dat wel. Daar lag ik, te  overpeinzen wat ik nu eens graag zou willen, voor mijn verjaardag. Dat schoot niet erg op. Ik wilde eigenlijk alleen maar dingen níét, namelijk: niet douchen, en niet de krant lezen. Niet douchen is heel eenvoudig.  Je blijft gewoon 10 minuten langer in bed liggen en zegt tegen jezelf: ‘wat lig ik hier lekker níét te douchen’. Ik kan het iedere jarige aanraden. De krant niet lezen is al lastiger. Ik blijf toch nieuwsgierig wat Sheila er allemaal van vindt, of Sander, of Asha, of Max (al weet ik het meestal al van tevoren), en dan lees ik  hun meningen, en dan ga ik alles schuimbekkend béter zitten te weten. Dat geeft enorm veel onrust, en dat wil ik niet, op mijn verjaardag. De krant liet ik dus angstvallig op de mat liggen. De uitgespaarde tijd besteedde ik aan een verrukkelijk, honderd jaar oud kinderboek over ‘De Canneheuveltjes’, een gezin waarin alles precies is zoals ik het graag zie: een zachte, zichzelf wegcijferende Moeder, een joviale Pa, een stel ravottende kinderen, onder wie een kwikzilverig dochtertje met ‘zwakke longen’, ja, dan weet je al wat haar boven ’t hoofd hangt (maar ze gaat kuren in Zwitserland en dan komt alles toch nog goed),  een oudste zoon die voor Dokter studeert, plus een bedlegerige tante met heimwee naar Indië, en natuurlijk de trouwe dienstbode, Bet. (Trouwe dienstbodes heten altijd Bet. Ja, je hebt ook wel dienstmeisjes die Leentje of Ali heten, maar die zijn veel jonger, 15 of 16,  en snoepen uit de suikerpot of stelen blikjes zalm uit de voorraadkast, en/of een zilveren theelepeltje,  waarna ze teruggestuurd worden naar hun haveloze moeder en dronken vader.) En kijk eens aan, Bet is óók al jarig! ‘Bet werd vuurrood en haar handen trilden toen ze ’t etui opende en ’t mooie horloge eruit nam...’t is te veel, Mevrouw, Menheer, ik kan d’r niet genoeg voor danken, ’k hoop alsdat ik het tot mijn dood zal gebruiken in uw huis.’ Ach, had ik maar een trouwe dienstbode! Ja, zelfs met een óntrouwe, lepeltjes stelende dienstbode zou ik al dolblij zijn. (Wat kan mij zo’n lepeltje schelen?) Met een spijtige zucht klapte ik het heerlijke boek dicht. Het was tijd om een stukje te gaan tikken. Al was ik dan ook honderd keer jarig: íémand moet het doen.</p>]]></description>
      <guid>https://www.volkskrant.nl/columns-van-de-dag/ja-zelfs-met-een-ontrouwe-dienstbode-zou-ik-al-dolblij-zijn~baa09a55/</guid>
      <pubDate>Wed, 9 Oct 2024 00:00:00 +0200</pubDate>
    </item>
    <item>
      <title><![CDATA[Ach gos, die Merel. Ze had zo haar best gedaan op dat schilderij. Wie had het, amper drie jaar later, zo ruw afgedankt?]]></title>
      <description><![CDATA[<p>Op de hoek van de straat staat een vuilniscontainer. Die  is vaak ‘vol’, dat wil zeggen: hij líjkt vol omdat de klep niet meer open of dicht kan. De oorzaak is meestal een klem zittend voorwerp, groot ( slordig opgevouwen kartonnen doos, buitenmodel divankussen) of grillig van vorm ( vishengel, uitgebloeide bos zonnebloemen). Ook nu weer stond ik, met een zware vuilniszak vol koffiedik, kippenbotten, preiloof en kattenbakgrind naast de container, die met een uitgestreken gezicht beweerde ‘vol’ te zitten. Ja, dat kennen we, maar ik ben een ervaren vuilnisfluisteraar,  dus ik greep de klep van die bak bij zijn metalen lurf en gaf er een serie ritmische rukjes aan. Met succes: de bak spuugde een schilderij uit, licht verbogen door mijn gewrik, maar toch, een schilderij. Olieverf op doek, zeegroen, met strakke kleurvlakjes en dynamische diagonalen. Het deed, met zijn abstracte suggestie van mechanische levendigheid, enorm aan Kandinsky denken. Ach ja, Kandinsky. Toen ik student was, in de jaren tachtig, werd er kwistig met hem gedweept, vooral door pretentieuze meisjes, die rondliepen met diens Kruisende lijnen, Compositie 7 of Dominante curve op een voddig linnen tasje gedrukt. Ik kende zelfs een kat die Kandinsky heette, roepnaam Dinkie, maar ja, mijn eigen toenmalige kat heette Octavio Puz, roepnaam Puz. Barre tijden. Ik bekeek het schilderij en dacht aan het nieuws, onlangs, dat een Italiaanse schroothandelaar, zonder het te weten, al zestig jaar een Picasso aan zijn muur had hangen. Die bleek 6 miljoen waard. Misschien had ik nu ook eens mazzel? Dat zou wel goed uitkomen, want mijn huis moet worden opgeknapt en zoiets kost klauwen met geld. Ik draaide het schilderij om. ‘Voor mama, van Merel, kerstmis 2021’ stond er op de achterkant, in de keurige, ronde letters van een 14-jarig meisje. Ach gos, die Merel.  Ze had zo  haar best gedaan op dat schilderij. Wie had het, amper drie jaar later, zo ruw afgedankt? Nee, niet haar moeder, natuurlijk. Die had het juist zo trots boven de piano gehangen. Maar Mereltje groeide op en was zich gaan schamen voor die ‘kinderachtige’ prent, eerst een beetje en toen heel erg. Inmiddels dweepte ze trouwens met Frida Kahlo (al zou zelf zelf nóóit met zulke wenkbrauwen durven lopen, wel cool van Frida, maar nee). Ze had haar ‘Kandinsky’, in een onbewaakt moment van de muur gelicht en zélf in die bak gepropt, met brandende wangen. (‘Kind, wat heb je gedáán?’) Ik schoof het schilderij terug in de vuilnisbak en hoorde het op de bodem ploffen. Geen 6 miljoen voor mij. Nee, die verbouwing kan op de lange baan. Ook wel lekker rustig. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/ach-gos-die-merel-ze-had-zo-haar-best-gedaan-op-dat-schilderij-wie-had-het-amper-drie-jaar-later-zo-ruw-afgedankt~b94a2d17/</guid>
      <pubDate>Mon, 7 Oct 2024 00:00:00 +0200</pubDate>
    </item>
    <item>
      <title><![CDATA[‘O, leuk! Wat voor kamer?’, riep ik zo enthousiast mogelijk tegen mijn jongste zoon]]></title>
      <description><![CDATA[<p>‘Ik heb misschien een kamer gevonden’, zei mijn zoon. Hij is mijn jongste: zijn broer en zus hebben hun hielen al gelicht, al komen ze vaak nog thuis ‘eten en slepen’. Die uitdrukking komt van mijn oma (zij had zeven kinderen). Met  ‘slepen’ bedoelde ze het wegsluizen van spullen uit het ouderlijk huis: handdoeken, een pureestamper, vaders beste winterjas, een tupperwaredoosje met gehaktballen uit de vriezer (die waren eigenlijk voor opa, maar opa is dood). ‘O, leuk! Wat voor kamer?’, riep ik zo enthousiast mogelijk tegen mijn kuiken. Opgewonden deed hij de locatie (wáár is dat?!) en de prijs (wááát?!) uit de doeken, waarna hij vertrok om het te gaan vieren en ik naar bed ging, want het was al laat. In bed lag ik naast  slapende huisgenoot P. en dacht aan Elsschot. ‘Als vader slaapt gelijk een rustig beest,/ en in zijn droom zalig herkauwt en lacht,/ dan ligt gij wakker, starend in de nacht,/ en roept uw zoons en dochters voor de geest.’ Ik moet het sonnet ‘Moeder’ voor het eerst gelezen hebben toen ik 14 was, op school. De juf zei erbij dat het erg mooi was, en ze zei er ook iets bij over ‘vijfvoetige jamben’ en ‘anapesten’, maar op de vraag, van brave Maartje B., ‘of we dat ook moesten weten voor het proefwerk’ schudde ze toch aarzelend ‘nee’, want we leefden ten slotte al helemaal in de jaren zeventig, dus met al die flauwekul hoefde je kinderen niet meer te treiteren. Ach ja, kinderen: ‘Ze zijn gevloôn als gieren voor ’t tempeest,/ met stukken van het oude nest bevracht,/ waarin gij dubbend op hun terugkeer wacht,/ maar op de klok het woord des tijds niet leest.’ Daar ligt ze dan, die oude moeder,  het enige menselijke wezen tussen al die beesten. Haar man is een beest, haar kinderen zijn beesten, gieren die vluchten voor de storm, met medeneming van hun aas: de stukken van het oude nest (eten en slepen!). ‘En nee, ze komen niet meer terug, getuige het  ‘woord des tijds’ op die klok, snappen jullie wel, jongens? Zeg, zit jij nou alwéér onder de les een stripboek te lezen? Ga d’r maar uit. Nu!’ Dat hele sonnet deed mij niets, want ik was, zoals gezegd, 14. ‘Laat niet uw dagen slinken in verdriet;/ geen macht die tanden aan uw mond verstrekt,/ of ooit weer zog in uwe borsten wekt.’ ‘Jongens, wie weet er wat ‘zog’ is? (…) Ja, ga jij er óók maar uit. En jíj ook.’ ‘Er is niets aan te doen zoals gij ziet./ Drink dus een borrel bij een passend lied,/ daar schele Piet reeds met uw tenen trekt.’ Uit. ‘Die schele Piet, jongens, wie denken jullie dat dat is? Goed zo: de dood. En die ‘borrel bij een passend lied’: dat staat dus voor berusting. Snappen jullie wel?’ Nee, dacht ik, 35 jaar later, starend in de nacht. Dat is niet waar, van die berusting. Met die borrel bedoelde Elsschot geen beschaafd glaasje, maar een woeste zuippartij. En dat ‘passend lied’ moet een hees gebrulde smartlap zijn geweest. ‘Rage, rage against the dying of the light’, en zo. Wat die ‘schele Piet’ betreft: Is dat een vaste uitdrukking? Wij hebben ‘magere Hein’, de Vlamingen ‘schele Piet’? Onder de dekens, om het rustige beest naast me niet te wekken, googelde ik me een ongeluk, maar niks hoor. Die schele Piet was een verzinsel van Elsschot. Maar waarom is hij scheel? Een geraamte heeft immers geen ogen? Nog lang lag ik wakker, denkend aan de dood, aan vijfvoetige jamben en aan mijn jongste zoon, die ‘misschien een kamer heeft gevonden’. Ik klamp me dan maar vast aan dat ‘misschien’.</p>]]></description>
      <guid>https://www.volkskrant.nl/boeken/o-leuk-wat-voor-kamer-riep-ik-zo-enthousiast-mogelijk-tegen-mijn-jongste-zoon~b3ec4827/</guid>
      <pubDate>Fri, 4 Oct 2024 00:00:00 +0200</pubDate>
    </item>
  </channel>
</rss>
