<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Wat antisemitisme was, begon ik pas te begrijpen toen ik Carry van Bruggen las]]></title>
      <description><![CDATA[<p>Je hoort de laatste tijd weer geregeld het woord ‘antisemitisme’ vallen. Als kind vroeg ik eens wat dat betekende, en mijn moeder antwoordde: ‘Antisemieten zijn mensen die een hekel aan Joden hebben.’ Daar schoot ik weinig mee op, want ik wist niet wat een Jood was. En toen mijn moeder een paar Joodse vrienden, kennissen en tv-persoonlijkheden opsomde wist ik nóg niets, want ik merkte niets bijzonders aan die mensen. Wat antisemitisme is, begon ik pas later te begrijpen, toen ik Het Joodje las, van Carry van Bruggen (1914). Van Bruggen, zelf uit een arme Joodse familie, beschrijft hierin hoe een intelligent Joods jongetje, Bennie Lehren, zich op weet te werken uit zijn armoedige milieu. De Joodse kinderen in zijn dorp worden op zijn best met de nek aangekeken, maar meestal onverholen gepest en mishandeld. ‘Thuis werd hem ingeprent de rijken uit de weg te gaan, twist en straatrumoer te vermijden, ze waren arm en ze waren Joden, ze trokken altijd aan het kortste eind.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Bennie is dan wel arm en vies (hij durft zijn ouders niet om een tandenborstel te vragen, bang dat ze hem uitlachen) maar ook de beste van de klas. Met (financiële) hulp van een betrokken schoolmeester wordt hij naar het gymnasium gestuurd, waar hij opnieuw wordt bespot en veracht, al hebben de leerlingen ook een zeker ontzag voor zijn slimheid en belezenheid. Als Bennie de kans krijgt wat geld te verdienen als bijlesleraar voor een rijk kind, schaamt hij zich zó voor zijn afkomst dat hij, naar zijn godsdienst gevraagd, niet durft te antwoorden. Het werkt averechts. De vader van het rijke kind valt uit: ‘Dat is wat moois, hoor kereltje… jij schaamt je als ik het wel heb voor je geloof – jij staat daar te draaien en je zou wel willen liegen, als je durfde (…). Ik heb eens ergens gelezen dat de Joden zelf schuld hebben aan allen smaad, die ze overkomt, en ik begin te geloven dat het volkomen waar is.’ Maar niet iederéén is antisemiet. Bennie belandt uiteindelijk als bijlesleraar bij een ander gezin, de Van Erps, waar hij juist hartelijk wordt onthaald: de vrouw des huizes vertelt hem met een ‘moederlijke glimlach’ dat hij ‘een heel mooi Joodje was, dat ze een bijzonder zwak had voor dat donkere, olijfbleeke, zwaarmoedige type, waartoe hij behoorde, dat Joden het interessantste ras van de wereld waren’. Tsja. Bij de Van Erps maakt Bennie kennis met beschaafde weelde, hij maakt zich met veel pijnlijk vallen en opstaan de gewoonten van de achteloos-welgestelden meester, koopt een artistiek fluwelen jasje en verwerft allengs een zekere status als gekwelde dichter, over wie de dames op de luxe soupertjes zich kirrend ontfermen. Maar écht op zijn gemak voelt hij zich daar niet. Van zijn eigen Joodse gemeenschap vervreemdt hij intussen steeds meer. Hij ergert zich aan de lawaaiige, sjofele ‘Elie uit de lintjeswinkel, Maup, die op vrijdagmiddag voor drie stuivers zuur bij ze bracht, roode Sam uit het galanteriemagazijn’, waardoor hij bij zijn eigen familie in ongenade valt: ‘Met je geleerde kop ben jij een reuze stuk ongijn, om je zusters verjaardag te verschteeren – en je rijkeluisvriendjes d’r hielen te likken. En toch spugen ze op je, toch ben je de smaus en blijf je de smaus –, al hang je hier nou nog zoo hard de verschwartzte nar uit.’ Arme Bennie. Daar bungelt hij dan, tussen twee culturen. En dan versmaadt hij ook nog het mooie, lieve Joodse meisje Juutje, ten gunste van een verwende, rijke trut… Het Joodje geeft een indringend beeld van het verschijnsel antisemitisme, maar is bovendien, ook ruim een eeuw na dato, nog steeds een heerlijke roman.</p>]]></description>
      <guid>https://www.volkskrant.nl/boeken/wat-antisemitisme-was-begon-ik-pas-te-begrijpen-toen-ik-carry-van-bruggen-las~b2627c91/</guid>
      <pubDate>Fri, 10 Nov 2023 00:00:00 +00:00</pubDate>
    </item>
    <item>
      <title><![CDATA[Liefdesbrieven heb ik geloof ik nooit geschreven. Jammer eigenlijk, maar het is nog niet te laat]]></title>
      <description><![CDATA[<p>In mijn bloedeigen boekenkast vond ik iets merkwaardigs: een voddig, blauw boekje met de titel Hoe schrijf ik mijn Liefdebrieven?. ‘Liefdebrieven’, zonder ‘s’ dus. Een blik op het frontispice leerde dat het werkje uit Gent komt. Vlamingen schrijven dus ‘liefdebrieven’ en dat siert ze. Het boekje stamt uit 1966 en is onderdeel van de zogenaamde ‘Snoekjesreeks’. Dat was in bepaalde kringen blijkbaar een begrip, indertijd: ‘Kunt u seinen, linosnijden, knopen leggen, dansen, een poppenspel bouwen? Dan kent u Snoecks miniatuurreeks’, verzekert het boekje mij. Ik kan niet seinen of linosnijden, laat staan knopen leggen, dansen of een poppenspel bouwen en liefdesbrieven heb ik geloof ik nooit geschreven. Jammer eigenlijk, maar het is nog niet te laat. Over de auteurSchrijfster Sylvia Witteman bespreekt elk weekeinde een boek dat haar is opgevallen. Een voorbeeld: ‘Van een meisje aan een jongen die zijn liefde niet durft uiten.’ Kijk, dat had ik veertig jaar geleden moeten weten, toen ik in een dergelijk parket zat! Komt-ie: ‘Lieve Erik, ja, ik schrijf u nu een brief, omdat onze vrienden mij al dikwijls zegden dat ge mij gaarne ziet. Ik geloof het ook wel. Ik ben te rade geweest bij onze geachte bovenmeester, die gij ook goed kent. (…) beste Erik, ik zie u heel graag en ge hebt zo lieve ouders die nu al een dagje ouder worden. Ik zal gelukkig zijn ook voor hen te kunnen zorgen, ik die zelf mijn ouders nooit heb gekend. Uw Hortenske.’ Ach, die Hortenske! Zo’n braaf weesmeisje! Goddank is Eriks antwoord positief: ‘Mijn goede Hortenske, o! Wat was ik blij met uw brief! Als u eens wist hoeveel ik van u houd!’ Et cetera. Ik heb er op persoonlijk vlak weinig aan, ook bij gebrek aan een ‘geachte bovenmeester’, maar dit epistel werpt wel eindelijk licht op het voor Hollanders raadselachtige Vlaamse gebruik van ‘u’ en ‘gij’. Anderzijds: ik dacht altijd dat Vlamingen ‘ik zie u graag’ zeggen in plaats van ‘ik houd van u’, maar Erik gebruikt die uitdrukkingen rücksichtslos door elkaar. Hoe dan ook, tussen Erik en Hortenske komt alles goed, dat is duidelijk. Anders ligt dat bij de brief van Gerard, ‘aan een minder ontwikkeld meisje’. ‘Beste juffrouw Agnes, hoe graag zou ik u een andere brief schrijven, want werkelijk, ik houd veel van u. Toch zult u moeten begrijpen, zoals uit onze laatste samenkomst duidelijk bleek, dat het verschil in ontwikkeling tussen ons wat al te groot is om samen een gelukkig huwelijk aan te gaan.’ Wat een zak, die Gerard! Hij raadt die arme Agnes ook nog aan om ‘voor haar algemene ontwikkeling’ voor verpleegster te studeren. Ze zullen dan ‘regelmatige omgang met elkaar kunnen hebben’. Gelukkig wijst Agnes die engerd af. ‘Als u mij niet genoeg lief heeft om mij te nemen zoals ik ben, kies u dan een vrouw met veel verstand.’ Mooi zo. Maar deze is dan weer hartbrekend: ‘Mijnheer, met verbazing ontving ik uw brief waarin ge mij meedeelt dat gij met een ander meisje in het huwelijk zult treden. (…) waarom heb ik geluisterd naar uw prachtige beloften en uw eden van trouw?’ Of deze, een ‘weigering wegens ziekte’: ‘Beste vriend, gij waart u niet bewust wat een pijn uw brief mij gedaan heeft, omdat ik zoveel te meer voelde wat ik in het leven missen moet wegens een vreselijke ziekte die mij ondermijnt.’ En dan hebben we ‘van een meisje aan een ontrouwe jongen’, ‘laatste vermaning van meisje aan verloofde’ en ‘jongeman stuurt brieven en foto’s terug’ nog tegoed! Om nog niet te spreken van de andere boekjes uit de Snoekjesreeks: Met wichelroede en pendel, Hoe geraak ik aan een baantje?, Ik kies mijn weg op zee, Voor knappe knapen en het mysterieuze maar ongetwijfeld bijzonder handige werkje Ik weet alles.</p>]]></description>
      <guid>https://www.volkskrant.nl/boeken/liefdesbrieven-heb-ik-geloof-ik-nooit-geschreven-jammer-eigenlijk-maar-het-is-nog-niet-te-laat~b1bf2301/</guid>
      <pubDate>Fri, 27 Oct 2023 00:00:00 +00:00</pubDate>
    </item>
    <item>
      <title><![CDATA[‘Het verboden bacchanaal’ van Vestdijk geldt als een slecht boek, en ik ben dol op slechte boeken]]></title>
      <description><![CDATA[<p>Ik lag ziek op bed en ik had zin in een Vestdijkje. Vestdijk is een man for all seasons : soms neem je Fré Bolderhey, soms Else Böhler, dan weer Anton Wachter, die koperen tuin of dat glinsterend pantser, maar als je ziek op bed ligt moet je Meneer Vissers hellevaart hebben; of nee, toch maar liever Het verboden bacchanaal, want een bacchanaal is gezelliger dan een hellevaart, in je pyjama. Bovendien geldt Het verboden bacchanaal (1969) als een slecht boek, en ik ben dol op slechte boeken. Kees Fens, zaliger gedachtenis, smaalde indertijd in zijn recensie in de Volkskrant: ‘In de roman figureren enkele echtparen, uit de middenstand zal ik maar zeggen, die samen op pluriforme wijze de sex beoefenen, dat gezelschapsspel waarvoor de partners tegenwoordig per advertentie worden opgeroepen, een soort lichamelijk bridgen.’ Je zíét Fens’ misprijzende kop vóór je. Maar Kees, het is een karikatuur, hoor! Een satire op de kleinburgerlijke zeden, en zo! Ja,ja, mopperde Fens: ‘Vestdijk zal het allemaal wel hekelend bedoeld hebben. Dat gevreet, gezuip, getoespeel, de ontstellend platte conversatie die alleen maar plat blijft en nergens het ranzige of gekke van het platte ruik- of zichtbaar maakt. Het is allemaal heel vervelend.’ Ook Bernlef, in het Algemeen Dagblad, trok zijn handen af van deze ‘ronduit vervelende Vestdijk, waarin dikbuikige middenstanders elkaars vette vrouwen bezitten’. Over de auteurSchrijfster Sylvia Witteman bespreekt elk weekeinde een boek dat haar is opgevallen. Jazeker, dat doen die dikbuikige middenstanders. Althans, dat déden ze, op feestjes bij Frits van der Laan thuis. Maar zijn vrouw Mary, die toch altijd grif meedeed, wil die ‘rare dingen’ niet meer, want de kinderen worden te groot; ze zullen in de gaten krijgen wat er aan de hand is. De gasten worden, onder protest, geïnstrueerd een ‘beetje in te binden’. Maar houden ze zich daar ook aan, na een avond vol drank? De oudste zoon Frans, 16 jaar en in de hitsige greep van de puberteit, heeft van zijn schoolkameraden de roddels gehoord over zijn ouders en hun vrienden. Hij houdt het gezelschap de hele avond stiekem in de gaten en ziet zijn vermoedens méér dan bevestigd. ‘Hij lag nu half over de rand van zijn bed te luisteren. Zonder intieme kennis van de voorwerpen in de slaapkamer van zijn ouders zou hij niet geweten hebben waarnaar hij lag te luisteren. Zonder de kennis van die ene lamme, of losse, gebroken springveer in de matras van zijn ouders had hij dit onmogelijk kunnen weten.’ Maar wát weet hij dan? En weet hij het wel zeker? En moet hij werkelijk zijn slapende, 12-jarige zusje beschermen tegen de avances van die enge ‘oom’ Carl? Of viert die zijn lusten bot op het dienstmeisje Corrie, op zolder? Of zelfs dat niet? Voltrekt dat bacchanaal zich nou alleen in Frans’ verhitte fantasie? Vreemd eigenlijk, dat inwonende dienstmeisje. Die had je toch allang niet meer, eind jaren zestig? Ook Kees Fens dacht er in zijn geringschattende recensie het zijne van: ‘Dienstmeisjes bestaan nagenoeg alleen nog in de herinnering van vermoeide mevrouwen.’ Speelt het boek misschien eerder? De sfeer is bepaald vooroorlogs, dat wel. De mannen dragen hoeden, in het boek komt geen tv voor (terwijl driekwart van de huishoudens er in 1969 al een had) maar wel een liedje ‘van de radio’ dat bij naspeuring uit 1941 blijkt te stammen. Toch is er ook sprake van een ‘quiz’ (wanneer verscheen dat woord voor het eerst in Nederland?) en oom Carl maakt terloops gebruik van een pas in de jaren zestig gangbare ‘ballpoint’. Is dit slordigheid geweest van Vestdijk, vroeg ik me af. Of wilde hij, net als met de rest van het boek, gewoon lekker verwarring stichten bij de lezer?</p>]]></description>
      <guid>https://www.volkskrant.nl/boeken/het-verboden-bacchanaal-van-vestdijk-geldt-als-een-slecht-boek-en-ik-ben-dol-op-slechte-boeken~bc0b71fa/</guid>
      <pubDate>Fri, 13 Oct 2023 00:00:00 +00:00</pubDate>
    </item>
    <item>
      <title><![CDATA[Geldbedragen in oude boeken zeggen ons vaak niets meer. Maar op de site van het CBS vond ik iets geweldigs]]></title>
      <description><![CDATA[<p>Ik (her)las Ietjes hongerkuur (1937) van de indertijd beroemde Sanne van Havelte. Tegenwoordig noem je het ‘young adult fiction’, maar zowat een eeuw geleden heette zoiets een ‘leesboek voor de rijpere jeugd’. Ietjes hongerkuur volgt het gewone stramien van veel oude meisjesboeken: de hoofdpersoon ontmoet een leuke man, wordt verliefd, hij ook op haar, maar vóór ze elkaar krijgen moet er eerst een probleem opgelost worden. Opvallend in dit boek is dat er veel en met concrete cijfers over Ietjes geldzorgen wordt uitgeweid. Ietje is 20 en (wederzijds) verliefd op Lex. Ze komt uit een Fries dorpje en verdient nu in de grote stad als apothekersassistente 110 gulden per maand. Daarvan betaalt ze 85 gulden voor het pension waar ze woont (voor jonge lezers: een pension is een kamer met maaltijden inbegrepen). Tot dusver niets aan de hand, maar: Ietjes vriendinnen zijn allemaal veel rijker dan zij. Ze smijten geld weg aan kleren, uitjes, zilveren lepels als kraamgeschenk en feestjes met schalen bowl. Daar wil Ietje niet bij achterblijven. ‘Als ze thuis bowl maakten, deden ze er meiwijn in, en verder een heleboel spuitwater, ze had dus gedacht dat ze voor ’n paar gulden een heel eind zou komen, maar toen had die stomme banketbakker, waar ze hem met Cis was gaan bestellen, er allerlei dure dingen in gedaan, dat was hij voor Cis en haar kennissen gewend.’ En dan koopt Ietje ook nog een bontmantel op afbetaling, ‘een ongelooflijk koopje, zei Cissy Kroon. En je kon helemaal niet zien dat het maar konijn was.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Ja, zo gaat het hard. Op een kwade dag heeft Ietje 400 gulden schuld en de eerste schuldeisers beginnen al te morren. Uit schaamte zwijgt ze tegen Lex en haar vriendinnen. Ze betrekt een armoedig zolderkamertje en beknibbelt zo veel mogelijk op eten: dat moet voor 50 cent per dag. ‘Als ze nu een half brood nam voor twee dagen was dat 6 cent per dag aan brood en ’n half flesje melk erbij was zoiets van een dubbeltje. Dan nog wat boter, margarine natuurlijk, een half pond in de week, dat was 35 cent dus 5 cent per dag. Dan was ze al aan 21 cent. Had ze er nog 29 over voor middageten! Nou ja, in een cafetaria at je voor een kwartje al een heel maal; ’n bord erwtensoep of stamppot.’ Die bedragen zeggen ons, bijna een eeuw later, niets meer. Financiën in oude boeken blijven daardoor vaak raadselachtig. Maar ik vond op de site van het Centraal Bureau voor de Statistiek iets geweldigs: een rekenmachine waarmee je een geldbedrag uit het verleden kunt omzetten naar de waarde van nu. (Vergeet niet het euroschuifje op ‘fl’ te zetten!) Die halve liter melk zou nu 1,20 euro kosten, de stamppot 3 euro, die zilveren lepel 120 euro, een maand in een ‘net’ pension 1.000 euro en de bontjas bijna 2.400 euro. Domme, domme Ietje! Daar zit ze, met het hedendaagse equivalent van 4.775,83 euro schuld. En Lex, die hork, laat zich ook nog ontvallen dat hij een vrouw die schulden maakt ‘de deur uit zou trappen’. Ietje beknibbelt steeds verder, neemt allerlei akelige bijbaantjes en wordt steeds magerder. Hoe moet dat aflopen? Nou ja, góéd, natuurlijk. ‘Zul je het blijven geloven, lieveling, dat ik van je hou, nu en altijd?’ ‘Ja… Ja Lex. Altijd.’ Liefde in tijden van vóór schuldsanering. Ik bleef achter met een paar vragen: waarom bestaan er eigenlijk geen pensions meer? Waarom was margarine in 1937 zo duur; omgerekend 4,18 euro per pakje? En vooral: waarom komt het niet in Ietje op om zélf eens stamppot te koken?</p>]]></description>
      <guid>https://www.volkskrant.nl/boeken/geldbedragen-in-oude-boeken-zeggen-ons-vaak-niets-meer-maar-op-de-site-van-het-cbs-vond-ik-iets-geweldigs~bfef2269/</guid>
      <pubDate>Fri, 6 Oct 2023 00:00:00 +00:00</pubDate>
    </item>
    <item>
      <title><![CDATA[‘Gijsje’ is een heerlijk kinderboek dat misschien nog wel leuker is voor volwassenen]]></title>
      <description><![CDATA[<p>Mijn middelbareschooltijd was nogal turbulent, maar ik hield er een trouwe penvriendin aan over: mijn juf Nederlands. Geregeld beschrijft ze me verlekkerd een oud kinderboek dat ik nog niet ken, en dankzij Boekwinkeltjes.nl heb ik dat boek dan snel te pakken. Van de week was dat Gijsje, uit 1941. Op de eerste pagina vier aantrekkelijke plaatjes, met de tekst: ‘Gijsje beleefde het!’; ‘Riekes Groenhout vertelde het!’; ‘Piet Worm tekende het!’; ‘A. Viruly bracht Myschka mee!’ Ach ja, Adriaan (‘Jons’) Viruly. Hij was beroemd piloot in een tijd dat vliegen nog heroïsch was en schreef er boeken over met meeslepende titels als Alles OK?… Draaien! en We vlogen naar Indië. Mooie tijden. Tijdens al die avonturen trouwde hij ook nog drie keer, onder anderen met stewardess Riekes Groenhout, die later Gijsje zou schrijven. En Viruly brengt dus Myschka mee. Myschka, een oorlogsvluchtelingetje. ‘Een wild kind! Nee heus, een wild kind! Zó uit de sneeuw van Siberië of uit de Wolga gevist, als je ’t mij vraagt. Een meisje van een jaar of negen. Ze moet met jouw machine mee naar Amsterdam. Alléén.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. In Amsterdam, intussen, woont Gijsje. Zijn ouders waren ooit heel rijk, maar ‘Pap had het zo druk dat hij (…) met dikke fronsen in z’n voorhoofd in de studeerkamer moest zitten werken. Nee, aan een rijk kind zijn, daar was nou net niks aan. Pap vond het ook. Hoe meer geld, hoe meer zorg en werk je ervan had. Nou woonden ze in een klein huis en alleen dikke Dina hadden ze meegenomen om Mam te helpen met huishouden en eten koken, want Mam was nog een beetje erg onhandig in die dingen. En Pap had overal tijd voor en liep ’s morgens al in zijn pyjama door ’t huis te zingen.’ En fijne gewonemensendingen doen ze eindelijk ook: zo gaan ze een dagje naar Zandvoort. ‘Vroeger gingen Mam en hij wel vaak naar ’t landgoed van Oma, maar nooit naar Zandvoort, want daar kwamen ‘dagjesmensen’ en dat moest iets heel ergs zijn.’ Gijsje wordt onconventioneel opgevoed, naar de normen van die tijd. Als hij zich verzet tegen ‘tanden poetsen, z’n hals en allerlei overbodige dingen wassen, vieze slijmhavermout eten’ en vooral naar school gaan, dan geeft zijn vader hem zijn zin (en later via een omweg lik op stuk, dat wel). Vloeken doet Gijsje ook, namelijk met het mij onbekende woord ‘Janpoepenuitje’. Gijsje heeft ook een tante Floep. ‘Die tante Floep was niet zo’n ‘je weet wel’-tante met een wrat en harde haartjes op ’r gezicht, zo’n tante van ‘Ach, ach, Gijsje, wat word je toch al een grote jongen’ (…) nee, nee, zo was ze niet. Ze was pas negentien jaar en had heel lange benen, een piepklein autootje en dan de zeilboot en ze kon de prettigste jongens-spelletjes van de wereld verzinnen.’ En dan trekt Myschka, het vluchtelingetje, bij het gezin in. Zoals te verwachten viel zijn Gijsje en zij al gauw onafscheidelijk. Een idylle, compleet met geheimtaal en al. Totdat Myschka bericht krijgt van haar vader. Hij zit veilig in het verre Amerika, en Myschka moet overkomen! De kinderen willen niet van elkaar scheiden en lopen weg van huis, er volgen allerlei verwikkelingen, maar Myschka belandt toch op de boot naar Amerika. Gijsje is ontroostbaar, maar dan heeft zijn moeder een verrassing voor hem… Gijsje is een heerlijk boek. Het doet denken aan Erich Kästners Emil und die Detektive (ook de plaatjes van Piet Worm lijken sprekend op de illustraties van Walter Trier): een kinderboek dat misschien nog wel leuker is voor volwassenen. Of, zoals het Haarlems Dagblad recenseerde: ‘Charmant en fijn beschreven. Echter paedagogisch niet altijd juist.’Janpoepenuitje!</p>]]></description>
      <guid>https://www.volkskrant.nl/boeken/gijsje-is-een-heerlijk-kinderboek-dat-misschien-nog-wel-leuker-is-voor-volwassenen~bca0f16b/</guid>
      <pubDate>Fri, 29 Sep 2023 00:00:00 +00:00</pubDate>
    </item>
    <item>
      <title><![CDATA[‘Mama. Het is fíctie’, zuchtte mijn zoon. Goed en wel, maar ik wil weten hoe die man vermoord is]]></title>
      <description><![CDATA[<p>Mijn jongste zoon studeert sinds kort rechten en komt zowaar met enthousiaste verhalen thuis. Ook liggen er loodzware hompen vakliteratuur op zijn bureau waar hij wel degelijk in lijkt te lezen. Tussen de vuistdikke naslagwerken zag ik ook een dun boekje liggen, getiteld De zaak van de grotverkenners. Ik heb zelf een blauwe maandag rechten gestudeerd, een heel lichtblauwe maandagmorgen, laten we zeggen, maar ik kan me geen grotverkenners herinneren. Wel andere leuke zaken als ‘de Hoornse taart’ en ‘De hollende kleurling’, trouwens. Over de auteurSchrijfster Sylvia Witteman bespreekt elk weekeinde een boek dat haar is opgevallen. Die Hoornse taart is een nogal domme vergismoord uit 1911. De verdachte had een met rattengif doordrenkte taart bij zijn beoogde slachtoffer laten bezorgen, maar die laatste had toevallig niet zo’n zin in taart. Zijn vrouw, daarentegen, lustte wel een stukje. De vrouw stierf. De verdachte betoogde dat er geen sprake was van moord, want het was niet zijn bedoeling geweest om die vrouw te doden. Het hof oordeelde anders, en hij kreeg levenslang. Die ‘Hollende kleurling’ is veel recenter, namelijk uit 1977. (‘Kleurling’ was indertijd een respectvol woord voor mensen met een donkere huid.) De ‘kleurling’ in kwestie kwam ’s nachts uit een berucht Amsterdams café in een dito buurt gerend, toen er twee agenten passeerden. De agenten hielden hem aan en fouilleerden hem, waarbij de man zich verzette en een van de agenten in zijn pols beet. Uiteindelijk viel er tijdens de schermutselingen een pakje heroïne uit zijn zak. De man werd gedagvaard wegens het bezit van heroïne en wegens ‘wederspannigheid’. Het Amsterdams gerechtshof deed iets voor die tijd zeer vooruitstrevends: het sprak de ‘kleurling’ vrij wegens ‘onrechtmatig verkregen bewijs’. Die agenten hadden de man aangehouden en gefouilleerd ‘zonder redelijk vermoeden van schuld’, aldus het hof, en alleen maar omdat hij een donkere huid had. Een zeer interessante zaak over etnisch profileren, decennia avant la lettre. (Saillant detail: een van die rechters was mijn oom Piet.) Ik leende De zaak van de grotverkenners (Lon L. Fuller, 1949) van mijn zoon en las het. Het (beroemde) verhaal is helaas fictief, maar wel gezellig: vijf grotverkenners raken door een aardverschuiving ingesloten in een grot. Ze hebben geen proviand bij zich, en het duurt een maand voor ze gered kunnen worden. Eind goed al goed, behalve dat er nog maar vier grotverkenners over zijn. Ze hebben de vijfde gedood en opgegeten. Een dobbelspel had de onfortuinlijke vijfde als slachtoffer aangewezen. De vraag is: zijn die vier overgebleven verkenners schuldig aan moord? En zo ja, moeten ze daarvoor dan ook bestraft worden? Vijf (eveneens fictieve) rechters buigen zich erover : ja, moord is moord, maar bevonden die verkenners zich niet in een juridisch vacuüm, daar in die grot? Gelden wetten nog wel onder dergelijke omstandigheden? Op zich interessant. Maar: ‘Wie heeft er nou dobbelstenen bij zich, in een grot?’, zei ik tegen mijn zoon. ‘En is het daar niet veel te donker om die dobbelstenen te zien, laat staan om iemand te vermoorden? En zaten ze al die tijd zonder water? Dan waren ze allang dood geweest. En hoe zorgden ze dat dat lijk niet bedierf? 70 kilo vlees eet je niet in een paar dagen op. En…’ ‘Mama. Het is fíctie’, zuchtte mijn zoon. ‘Het gaat om de rechtsfilosofie.’ Jazeker, allemaal goed en wel. Maar ik wil weten hoe die verkenner precies vermoord is, welk stuk ze het eerst hebben opgegeten en hoe hij gesmaakt heeft. En of die verkenners zich schuldig voelden. En of ze daarna ooit nog vlees hebben gegeten. En… Mijn zoon zuchtte nogmaals. ‘Het is maar goed dat jij die rechtenstudie nooit hebt afgemaakt’, sprak hij.Dat is waar. Maar toch ook een beetje jammer.</p>]]></description>
      <guid>https://www.volkskrant.nl/boeken/mama-het-is-fictie-zuchtte-mijn-zoon-goed-en-wel-maar-ik-wil-weten-hoe-die-man-vermoord-is~be40cb60/</guid>
      <pubDate>Fri, 22 Sep 2023 00:00:00 +00:00</pubDate>
    </item>
    <item>
      <title><![CDATA[Een tweede Sylvia Plath is Fré Dommisse niet, maar ze schreef wel een schrijnende aanklacht tegen de psychiatrie]]></title>
      <description><![CDATA[<p>Het lot wierp Krankzinnigen (1929) van Fré Dommisse op mijn pad. Het was mij als vergeten literair pareltje aangeprezen en heeft bovendien een intrigerende titel; slechte mensen, zoals ik, willen maar al te graag lezen wat die ‘krankzinnigen’ allemaal uitspookten, zowat een eeuw geleden. (Inmiddels noemt men de patiënten al lang geen ‘krankzinnigen’ meer. Tegenwoordig heeft elke geestesziekte haar eigen naam, diagnose en geneeswijze, logischerwijs ook vaak met een aanmerkelijk beter behandelingsresultaat dan vroeger.) Dommisse beschrijft in het autobiografische Krankzinnigen hoe er indertijd met geesteszieken werd omgesprongen. Hoofdpersoon is de jonge (19) vrouw Dé. Ze bevindt zich in een gesticht voor ‘zenuwzieken’ tussen een bonte verzameling medepatiënten. Zo is daar een vrouw die haar uitwerpselen door de zaal smijt, een meisje dat uitsluitend ‘bi, ba, boe, ba, bi’ uitbrengt, een oud vrouwtje dat de hele dag ‘Moord! Moord! Vergif!’ roept, ‘Valkje’ die de hele dag danst en ‘Doefje’ die moedert over een imaginaire schare ‘piepen’ (een soort onzichtbare kindertjes). Over de auteurSchrijfster Sylvia Witteman bespreekt elk weekeinde een boek dat haar is opgevallen. ‘Ik treuzelde de zaal over. ‘Zijn de piepen zoet, Doefje?’ ‘Ie. Ze hebt zulke kleine knuistjes, daar kunt ze toch zo onbedaarlijk mee vechten, de rekels. Ie. Maar ik zet ze in de hoek, een voor een, en dan krijgen ze een fikse draai om de oren.’’ Dé zelf maakt aanvankelijk een normale, kalme indruk. Als lezer begin je je al verontwaardigd af te vragen waarom dat arme kind zit opgesloten, maar dan komt de omslag : ‘Wat leek dat tafellaken me opeens wit, en die zaal groot en hol en die ruitjes klein… ‘God verdom me!’, brulde ik en rukte het laken van de tafel en smeet met de stoel waarop ik zat om me heen. ‘God verdom me!’, vloekte ik nog eens.’ Dé wordt ‘in de wikkeling’ gelegd: ‘natte lakens om me geslagen, die mijn benen en armen stijf omknelden. Een wollen deken daaroverheen vastgespeld, ik kon nu niet meer met mijn armen slaan of mijn benen bewegen. Met mijn hoofd sloeg ik, ze legden er kussens onder, kapot, mijn hoofd moest kapot.’ Als Dé weer bijkomt, ligt ze op de ‘achterzaal’, de zaal voor de ergste gevallen, waarvan ze juist zo blij was dat ze ervandaan was. ‘Valkje danste nog net als vroeger. ‘Vergif!’, riep het opoetje. Guus lag onder haar dek en juffrouw Dorman tastte met de handen boven het dek, ze verjoeg de vreemde schimmen die ze hoorde en zag.’ Dé krabbelt weer op, mag van de ‘achterzaal’ terug naar de ‘dagzaal’; haar toestand verbetert zelfs zo dat ze naar huis mag, waar ze algauw een terugval krijgt (ze heeft zich ‘te druk gemaakt’, is de wetenschappelijke consensus) en opnieuw wordt afgevoerd naar het gesticht, waar ‘rust’ dan ook als algemene therapie wordt toegepast: alle patiënten worden gedwongen grote delen van de dag in bed te liggen, zonder te mogen lezen want dat ‘vermoeit’ te veel. Verder is genezing afhankelijk van de goede wil van de patiënt (‘’k Geloof vast dat je wel anders kunt’, zegt een verpleegster bestraffend tegen Dé. ‘Je moet ook eens aan je moeder denken’) en, uiteraard, in Gods hand. ‘Ik moest me aan Hem overgeven, dat zou alles goed komen! Al zou ik mijn hele leven in dit gesticht moeten blijven, dan nog zou dat Gods wil zijn.’ Het mag wel een wonder heten dat Dé uiteindelijk voorgoed genezen de kliniek kan verlaten, net als de schrijfster zelf, ondanks het gebrek aan een juiste diagnose en de tamelijk lukrake ‘behandeling’. Een tweede Sylvia Plath is Fré Dommisse niet, maar Krankzinnigen blijft een schrijnende, openhartige en stilistisch heldere aanklacht tegen de psychiatrie van een eeuw geleden.</p>]]></description>
      <guid>https://www.volkskrant.nl/boeken/een-tweede-sylvia-plath-is-fre-dommisse-niet-maar-ze-schreef-wel-een-schrijnende-aanklacht-tegen-de-psychiatrie~bf36722e/</guid>
      <pubDate>Fri, 15 Sep 2023 00:00:00 +00:00</pubDate>
    </item>
    <item>
      <title><![CDATA[Mijn slechtste kant kwam boven: alles beter willen weten. En God is mijn getuige, ik wéét ook alles beter]]></title>
      <description><![CDATA[<p>Bij een marktkraam proefde ik een kers: hij smaakte naar niets. De verkoopster zag mijn gezicht, verkondigde dat ze er ‘zelf ook niet kapot van was’ en begon een pleidooi voor haar meloenen. Die roken inderdaad heerlijk, naar zwoele rotting. Naast mij stond een man, zo’n 35, met een zoontje van een jaar of zes. ‘Wat is dat, papa?’, vroeg het kind, wijzend. ‘Een perzik’, sprak de man. ‘Een nectarine’, verbeterde ik hem met een superieur glimlachje. Onze aanstaande ondergang kan ik niet tegenhouden, maar bij kleine misverstanden steek ik graag een handje toe. ‘kijk, dít is een perzik. Een nectarine heeft een gladde schil, een perzik een harige.’ Over de auteurSylvia Witteman schrijft voor de Volkskrant columns over het dagelijks leven. ‘En wat is dat, pap?’, vervolgde het ventje, en wees weer. ‘Een miniperzik, denk ik’, antwoordde de man flets, en keek me schuw aan; hij vóélde al dat hij ernaast zat. ‘Een abrikoos!’, riep ik triomfantelijk. ‘Kijk, en die daarnaast, dat zijn wilde perziken. Ze zijn niet echt wild hoor, maar....’ Ik leuterde voort. Mijn slechtste kant kwam boven: alles beter willen weten. En God is mijn getuige, ik wéét ook alles beter. Ik herken palmkool, Amsterdams vet, lamsoren, ik kan een eigenheimer van een frieslander onderscheiden, een vrouwtjeskrab van een mannetje en een longhaas van een bavette. Ik weet wat een doerian is, een zuurzak, een kardoen, snijbiet, sopropo en okra, de pitaja en de carambola (door Surinamers Fransman-birambi genoemd, waarvoor hulde. À propos, ik zal bij een Surinaamse winkel nooit om bladselderij vragen maar altijd om ‘soepgroente’, want zo noemen ze het daar. Het komt me steevast op een lachje van de uitbater te staan; spottend of bewonderend, daar ben ik nog steeds niet uit.) De kraam was ruim gesorteerd. ‘Kijk, en dit is een pomelo’, wees ik wijsneuzig. ‘En dat zijn ramboetans. Daar, een papaya.’ De man luisterde geïntimideerd. Leren ze dan tegenwoordig ook niets meer op school? In mijn tijd... ‘En wat is dát?’, vroeg het jongetje, nu niet aan zijn vader, maar aan mij. Hij wees op een bergje kleine, ronde, vruchten met een bruine, harde schil. Ik had ze nog nooit gezien. ‘O, dat zijn longans’, sprak de verkoopster behulpzaam. Ik knikte minzaam, of ik het al die tijd al geweten had. Longans, jazeker. Maar de man had me dóór. Terwijl ik afdroop hoorde ik zijn lach nog tegen mijn rug schallen. Ach, wat was hij blij met zijn miezerige zege! Nou, dan moet hij zich die perziken maar voor nectarines laten verkopen. Zelf weten. Zit hij met die harige vellen in zijn bek. Nét goed.</p>]]></description>
      <guid>https://www.volkskrant.nl/columns-opinie/mijn-slechtste-kant-kwam-boven-alles-beter-willen-weten-en-god-is-mijn-getuige-ik-weet-ook-alles-beter~b5318fff/</guid>
      <pubDate>Mon, 11 Sep 2023 00:00:00 +00:00</pubDate>
    </item>
    <item>
      <title><![CDATA[‘Lachen is gezond’, een satirisch allegaartje van Koot en Bie, is na vijftig jaar nog steeds herkenbaar]]></title>
      <description><![CDATA[<p>Tot mijn verbazing en blijdschap stuitte ik op een heruitgave van Lachen is gezond. Het origineel stamt uit 1970 en lag in mijn jeugd op de salontafel. Het boek fascineerde me mateloos. Het omslag was hemelsblauw. Er stonden twee mannen op in poepbruine fantasiesmokings met glitter op de revers, vla-gele overhemden en glimmende kapsels. Ze hadden microfoons in hun hand en leken te zingen. Als dergelijk uitgedoste mensen op de tv verschenen, staken mijn ouders (in aftands spijkergoed) hun walging niet onder stoelen of banken. Als kind zoek je de goedkeuring van je ouders, en dus zei ik tegen mijn vader, wijzend op dat boek: ‘wat een stomme kleren hebben ze aan!’ Mijn vader lachte. ‘Dat zijn Kees van Kooten en Wim de Bie. Die zijn heel grappig. Ze hebben zich expres zo stom aangekleed. Dat heet satire, maar daar ben je misschien nog een beetje te klein voor.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Ergens te klein voor zijn wou er bij mij niet in, dus ik begon het boek uitgebreid te bestuderen. Als je 5 of 6 bent begrijp je écht niets van satire, maar dat boek liep niet weg, en toen ik een jaar of 10 was begon me hier en daar iets te dagen. Die korte verhaaltjes, bijvoorbeeld. ‘Treitertrends’ heetten ze. Ze verschenen in het weekblad Haagse Post en beschreven met dédain de moderne zeden van die tijd. ‘Het was zo’n verjaardag waarvan er tweeëndertig in een maand gaan. ’n Middelfijn augurkje in een reepje ham, twee volle flessen doodsbleke sherry en chips, chips en nog eens chips.’ Ook mijn ouders keken neer op dergelijke verjaardagen, dus dat was duidelijk. Of dit: ‘In elk journaal zit een reportage over erwtensoep etende hoogwaardigheidsbekleders. Let maar eens goed op. Als het geen erwtensoep is, is het wel chocolademelk of hachee of ’n boerenkoolmaaltijd. Waarom doen die hoogwaardigheidsbekleders dat? Vinden ze dat lekker, die erwtensoep? Zo te zien wel: ze hebben de handschoenen er even bij uitgetrokken en over een boomtak gehangen (de soep werd te velde genuttigd) en ze kijken over hun bril olijk, maar ook weer niet té duidelijk in de richting van de camera en naar de commissaris der koningin in de provincie Drenthe die het zich warempel óók al goed laat smaken, die doodeenvoudige erwtensoep.’ Dit is, vijftig jaar na dato, nog steeds herkenbaar. Kees van Kooten (want die schreef het) noemde het Opzettelijk Gewoon Doen. Niet alleen moet ik daarbij denken aan types die Van Kooten en De Bie later op tv zouden neerzetten, ook veel huidige hoogwaardigheidsbekleders maken zich schuldig aan Opzettelijk Gewoon Doen. Al vorsend begon ik in de loop der jaren steeds maar van dat raadselachtige, satirische allegaartje Lachen is gezond te doorgronden. Dat ‘Dagboek van een vogel’ bijvoorbeeld ging niet écht over een vogel, maar over de onbenullige belevenissen van een hippie. ‘Toen zijn we nog een uurtje alle lantaarnpalen afgegaan. Er zijn er maar een paar die zoemen, maar dat is een erg mooi magisch geluid. J. ontdekte op de hoek van de straat ’n transformatorhuisje dat heel hard bleek te zoemen. J. noemde dat huisje ‘De Moeder Der Lantaarnpalen’.’ Ook de twee ‘journalisten’, Harry F. Kriele en Bulle van Berkel, vielen op hun plaats met hun eeuwig tot mislukken gedoemde ‘projekten’, van lollige visitekaartjes tot een ‘bongo-worksjop’. Van Kooten en De Bie waren indertijd nog nauwelijks bekend. Van het het boek werden dan ook maar 2.500 exemplaren gedrukt. Het exemplaar van mijn ouders is al tientallen jaren geleden teloorgegaan: nadat ik, als tiener, het huis uitging heb ik het nooit meer teruggezien. Tot nu toe dus. Het is weer te koop. Een feest van herkenning en herinnering.</p>]]></description>
      <guid>https://www.volkskrant.nl/boeken/lachen-is-gezond-een-satirisch-allegaartje-van-koot-en-bie-is-na-vijftig-jaar-nog-steeds-herkenbaar~b5a09175/</guid>
      <pubDate>Fri, 8 Sep 2023 00:00:00 +00:00</pubDate>
    </item>
    <item>
      <title><![CDATA[‘Zeg, en weet jíj waar Abbies balletschoenen liggen?’ De vrouw sloot haar ogen. ‘Linksboven in de gangkast’, fluisterde ze]]></title>
      <description><![CDATA[<p>Een gouden nazomerdag. Ik zat in Gent op een rondvaartboot. Ruisend lommer, kabbelend water, snaterende eendjes. ‘Aan uw linkerhand de beroemde gildehallen...’ animeerde de kapitein. En op de schoot van mijn buurvrouw klonk het dwingende galmpje van een binnenkomend Facetime-gesprek. Ze keek me verontschuldigend aan. Een tengere, vermoeide blondine van 40 met een benijdenswaardige bos haar. ‘Sorry...héél even...’t is mijn dochter...’, zei ze. ‘Geen probleem hoor’, antwoordde ik. ‘Ik heb ook kinderen.’ Over de auteurSylvia Witteman schrijft voor de Volkskrant columns over het dagelijks leven. Ze glimlachte opgelucht. Op haar scherm verscheen het boze gezicht van een meisje van een jaar of 8. Ze brulde, zonder introductie: ‘Mama! Papa heeft mijn staart helemaal verkeerd gedaan!’ De vrouw zette het geluid zachter. ‘Ssjjjjt...’, suste ze. Het meisje brulde gedempt verder. ‘Het doet pijn! En er zitten allemaal bobbels in!’ Ze tastte naar haar hoofdje. ‘Abbie’, begon de vrouw. ‘Haal het elastiekje er maar even uit. En kam je haar zélf eerst even. Dan kan papa...’ Het meisje begon piepend te huilen. ‘Abbie’, vleide de moeder. ‘Lieverdje.’ Het beeld schudde, het gehuil verdampte, en op het scherm verscheen een man met een joviaal, welvarend pilotenhoofd. ‘Ha, poes!’, riep hij opgewekt. ‘Is het fijn daar?’ De vrouw knikte. ‘Je moet d’r haar eerst even goed dóórborstelen’, zei ze. ‘Onderaan beginnen. En dan...’ ‘Is goed, poes’, hernam de man lachend. ‘Gaan we doen. Zeg, nu ik je toch heb...is die worst nog goed? Ik vond ’m een beetje, nou ja, hij lag helemaal achter in de koelkast en ik dacht...’ In beeld verscheen een stuk leverworst, een halve zowat, met de kenmerkende bruine randjes van een leverworst die al een dag of wat geleden is aangesneden, en door niemand zorgzaam met folie afgedekt. De vrouw beet op haar lip. ‘Die is van woensdag’, constateerde ze. ‘Je moet er even een stukje afsnijden.’ ‘Is goed, poes’, lachte de man weer. ‘Zeg, en weet jíj waar Abbies balletschoenen liggen?’ De vrouw sloot haar ogen. ‘Linksboven in de gangkast’, fluisterde ze. ‘Aan uw rechterhand de oude vismarkt...’ schalde de kapitein. ‘De gangkast?’, riep de man. ‘Hee, wat raar, ik zie ze niet. Nou, doet er niet toe. We redden ons wel hoor! Alleen Basje is best wel ziek. Echt zo’n scheurende rothoest heeft-ie. Ik geef ’m je even, moet jij maar even zeggen of ik de dokter moet bellen. Maar je geniet toch wel, daar?’ De vrouw keek me van opzij wanhopig aan. Toen richtte ze haar blik weer op het scherm en zuchtte: ‘Ja hoor, schat. Ik geniet met volle teugen.’</p>]]></description>
      <guid>https://www.volkskrant.nl/columns-opinie/zeg-en-weet-jij-waar-abbies-balletschoenen-liggen-de-vrouw-sloot-haar-ogen-linksboven-in-de-gangkast-fluisterde-ze~b8f01707/</guid>
      <pubDate>Mon, 4 Sep 2023 00:00:00 +00:00</pubDate>
    </item>
  </channel>
</rss>
