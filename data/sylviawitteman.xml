<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Vrijwel niemand leest nog Carmiggelt. Ik ben met die man vergroeid als een klimop met een eik]]></title>
      <description><![CDATA[<p>Steeds meer mensen worden op jonge leeftijd bijziend, las ik in de krant, en de boosdoener is, u raadt het al, het scherm van de telefoon waaraan kinderen zo kwistig worden blootgesteld; het oog moet dan te lang en te vaak scherpstellen op iets vlak bij het gezicht en vervormt daardoor, waarna een bril onvermijdelijk is. Ik dacht terug aan mijn jeugd. Toen hadden we nog geen schermpjes, maar wél boeken. Ik bracht al mijn vrije tijd door met lezen. ‘Kind, je bederft je ogen’, kreeg ik telkens te horen, want veel lezen werd voor kinderen toen nog niet als de heilige graal beschouwd, maar als een zielig tijdverdrijf voor betweterige bleekneusjes. Ik deed de waarschuwing af als een bakerpraatje, maar al gauw bleken mijn ogen inderdaad bedorven. Een bezoek aan de opticien bracht uitkomst: eigen schuld, dikke bril. Met een bril werd je toen nog ouderwets gepest, dus vluchtte ik nóg meer in de boeken. Onze kast stond vol met de bundeltjes van Simon Carmiggelt. De fleurige omslagjes trokken me bij zijn omvangrijke oeuvre naar binnen. Ik begreep aanvankelijk maar de helft, want Carmiggelts taalgebruik was, zelfs voor die tijd, nogal archaïsch. Maar het fenomeen ‘bruine kroeg’ was mij, dankzij mijn vader, welbekend, en zo begreep ik wat Carmiggelt bedoelde als hij een man aan een bar beschreef die zich ‘nat hield als een belendend perceel’, of een kastelein die op de verwensing ‘vuile luizenbroeier, krijg de kanker in je hart’ laconiek antwoordde: ‘’t Lijkt me een kort ziekbed.’ Carmiggelt had de naam van een ‘kroegschrijver’, maar lang niet al zijn stukjes speelden zich daar af. Hij ging ook vaak naar Artis, waar hij de vleermuis omschreef als een ‘diertje-van-niks dat, om óók eens op te vallen, een paraplu heeft aangetrokken’ en de kameel als ‘een dier, dat op de laatste scheppingsdag werd gemaakt van stukjes die tóch over waren’. Over een meeuw: ‘Hij had zijn landingsgestel ingetrokken, waardoor hij, met zijn ronde, witte buikje geleek op een meestal in de mess rondlummelende kolonel, die zich tijdens de grote herfstmanoeuvres onmogelijk heeft kunnen onttrekken aan die ene, verplichte parachutesprong. Zo kéék hij ook. Hij had een steekneuzerig profiel met de chagrijnig toegeknepen mond van iemand die weet dat hij door louter vleiers is omringd.’ Pas als jongvolwassene zou ik begrijpen hoe raak die omschrijving was, en dan niet alleen van die meeuw, maar ook van een bepaald soort mensen. Ook moest ik eerst Oblomov lezen om te doorgronden wat Carmiggelt bedoelde toen hij schreef: ‘Mijn liefde voor haar lijkt op die van Oblomov – ik zou graag voor haar in een afgrond springen, maar zie op tegen het halen van een pond zout.’ Pas toen ik kennismaakte met het monster van Frankenstein snapte ik de man die omschreven werd als ‘een uit de heupen acterende zoon van Boris Karloff’, en pas na lezing van Shakespeare begreep ik het verhaal over de ‘dame met een stem als roze toiletpapier’ die tegen Carmiggelt zei: ‘Uw vrouw kennen we eigenlijk al uit de stukjes!’, waarop Carmiggelt schreef:  ‘Ik lachte maar mee, hoewel het pure onzin is. Want je zegt toch ook niet tegen Shakespeare: ‘Wat hóór ik, heeft uw oom uw pa vergiftigd?’, alleen omdat het in Hamlet staat?’ Vrijwel niemand leest nog Carmiggelt. ‘Vind je dat nu écht zo goed?’, krijg ik weleens te horen van verbaasde jongelui die hem na een paar bladzijden ontgoocheld hebben dichtgeslagen. Zelf heb ik altijd wel een bundeltje van hem naast mijn bed liggen. Ik ben met die man vergroeid als een klimop met een eik. Hij heeft mijn ogen bedorven, maar dat was het dubbel en dwars waard.</p>]]></description>
      <guid>https://www.volkskrant.nl/boeken/vrijwel-niemand-leest-nog-carmiggelt-ik-ben-met-die-man-vergroeid-als-een-klimop-met-een-eik~b8acf5f0/</guid>
      <pubDate>Fri, 10 May 2024 00:00:00 +02:00</pubDate>
    </item>
    <item>
      <title><![CDATA[Ik herlas Jeroen Brouwers en moest aan André Hazes denken: ‘Zeg maar niets meer… Ik ga wel weg als je dat wilt…’]]></title>
      <description><![CDATA[<p>Jeroen Brouwers is alweer bijna twee jaar dood. Ik las in de jaren tachtig zijn  jeugdherinneringen aan/impressies van het Jappenkamp, waar hij als peuter de gruwelijkste dingen zag en meemaakte. Zonsopgangen boven zee, Bezonken rood, Het verzonkene: de titels herbergen allemaal het woord ‘zon’; Japan, het land van de rijzende zon, snapt u wel (ik moet nu opeens ook aan die sleutelscène denken in De lift (1983) van Dick Maas, met die pan rijst. Heerlijke horror!). Ook Bezonken rood was horror, geheel ontsproten aan de fantasie van Brouwers, meende collega-schrijver Rudy Kousbroek indertijd: de omschreven gruweldaden hadden in werkelijkheid nooit plaatsgevonden. Ook Kousbroek had in een Jappenkamp gezeten, niet als peuter maar als jongen van 13. Hij deed Brouwers’ herinneringen af als ‘vals pathos’ en ‘wansmaak’; zelf had Kousbroek louter knusse herinneringen aan dat kamp. Wie had er gelijk in deze polemiek? Eigenlijk doet het er niet toe, want een fictieschrijver heeft het volste recht om de hele boel bij elkaar te verzinnen. Maar toch: als een schrijver ‘iets heel ergs’ uit de werkelijkheid nog (veel) erger maakt dan het tóch al was, dan is dat wat mij betreft onsmakelijk effectbejag (denk ook aan het stuitende Haar naam was Sarah van Tatiana de Rosnay). Ik herlas onlangs Bezonken rood. De hoofdpersoon is een sombere, drankzuchtige schuinsmarcheerder, net als een heleboel andere schrijvers uit die tijd. Geeft niks, daar kun je heel oud mee worden, maar Brouwers probeert zijn somberheid en drankzucht te verklaren aan de hand van die (waarschijnlijk dus verzonnen) jeugdherinneringen. Dat levert hoogdravend proza op. ‘Laat mij met rust. Ik ben er niet. Doe geen beroep op mij. Ik voel niets en ik wil niets voelen. In de mist. Bevend geschreven. De dood gaat mij niet aan. Het leven gaat mij niet aan. Laat mij ook maar eenzaam sterven’, et cetera. Ik moest aan André Hazes denken (‘Zeg maar niets meer… Ik ga wel weg als je dat wilt…’), klapte Bezonken rood zuchtend dicht en greep naar Kroniek van een karakter, Brouwers’ verzamelde brieven aan vrienden, collega’s en tijdgenoten. De titel is ijdel en ronkerig, de inhoud ook weer vooral gezwelg in zelfmedelijden. Brouwers beschrijft opnieuw onuitputtelijk zijn drankzucht en somberheid maar ook zijn gedachten over, bijvoorbeeld, vrouwen:  ‘Een vrouw heeft dat onverstoorbare, gevoelloze van bijvoorbeeld gras, dat eeuwenlang met de grond gelijk wordt gemaakt en toch altijd weer opkomt.’ Ook schildert hij  zijn eigen  vrouw af als  ‘ijskoud – een uit poolsneeuw opgetrokken sfinx’ die nochtans niet bereid is op zijn dringend verzoek ‘het kind waarvan zij zwanger is te aborteren’. Een echte, ouderwetse klootzak, dus. Toch moest ik bij het lezen ook geregeld lachen, want zijn observaties zijn vaak heel geestig. Geert van Oorschot beschrijft hij als een ‘oude kurkeik’ die dankzij een fles jenever bij zijn stoelpoot ‘zo luidruchtig wordt als een pauk’, je ziet het voor je. Ook beschrijft Brouwers pagina’s lang hoe hij zijn gewonde haan verzorgt. ‘‘Uwe excellentie bloedt’, zeg ik, als u maar even zoudt willen afdalen kan ik zien wat er aan uw hand is en of dit te genezen valt danwel wij van u haan-in-het-pannetje zullen bereiden. (…) Ik wikkel een dot wat eromheen en daaromheen een strak verband er zorg voor dragend dat het keurig strikje daarvan precies mooi op zijn knietje valt zodattie ook nog iets heeft om mee te pronken en daarna zitten we nog wat tegenover elkaar aan de keukentafel, om half tien des ochtends al aan de jonge Hoppe. Nu, op uw spoedig herstel, Majoor!’ Het zijn krenten in die rijstebrijberg van egocentrisch, fallocratisch zelfbeklag. Maar toch: fijne, lekkere krenten, nét talrijk genoeg om het boek helemaal uit te lezen.</p>]]></description>
      <guid>https://www.volkskrant.nl/boeken/ik-herlas-jeroen-brouwers-en-moest-aan-andre-hazes-denken-zeg-maar-niets-meer-ik-ga-wel-weg-als-je-dat-wilt~baafedce/</guid>
      <pubDate>Fri, 3 May 2024 00:00:00 +02:00</pubDate>
    </item>
    <item>
      <title><![CDATA[De vragen van Max Frisch zijn deels (weer) actueel, maar hij vraagt zich ook af: ‘Waar acht je vrouwen niet toe in staat?’]]></title>
      <description><![CDATA[<p>Collega Katinka Polderman vestigde mijn aandacht op een recente heruitgave van De vragen van Frisch. Ik leerde Max Frisch (1911-1991) kennen op de middelbare school, waar we zijn Herr Biedermann und die Brandstifter moesten lezen, een pakkende allegorie over de opkomst van het nationaal-socialisme in de jaren dertig van de 20ste eeuw. Meneer Biedermann (‘Bieder’ betekent hier zoiets als ‘naïef-fatsoenlijk’) heeft gehoord dat er brandstichters in de stad zijn. Hij gruwt van brandstichters en vindt dat ze terechtgesteld moeten worden. Intussen trekken er vreemde, onaangename mensen bij hem in huis, die hij toch niet wegstuurt. Hij is immers een beschaafd mens en wil niet zo onbeleefd zijn om zijn medemensen te wantrouwen. Deze argeloosheid houdt hij vol, ook als de ongenode gasten zijn zolder volstouwen met blikken benzine. Ja, hij geeft ze zelfs lucifers, die ze gebruiken om het huis  (en vervolgens de hele stad) in de fik te steken. Zijn vrouw protesteert nog, waarop die brave Biedermann antwoordt: ‘Wat denk je nou? Als ze écht brandstichters waren, hadden ze toch zélf wel lucifers bij zich gehad?’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Dat is me altijd bijgebleven, en daarom las ik de De vragen van Frisch met extra belangstelling. Ze stammen uit zijn dagboeken in de jaren zestig en het zijn zogeheten ‘lastige vragen’: open vragen over de grote thema’s van het leven. Bijvoorbeeld: ‘Zou je liever dood zijn, of liever nog een poosje leven als een gezond dier? Als welk dier dan?’ Of: ‘Beschouw je jezelf als een goede vriend?’  ‘Als je momenteel niet bang bent voor de dood, is dat dan omdat het leven je nu net zwaar valt of omdat je juist van het ogenblik geniet?’ ‘Wat zou je niet uitgevonden willen hebben?’ Of, een heel interessante: ‘Handel je ethisch a. Omdat je de zwakkere partij bent? b. Om jezelf sympathiek te vinden? c. Omdat je het je kunt veroorloven?’ Je kunt heel wat uren stukslaan met het bediscussiëren van dit soort vragen. Niet voor niets zijn krantenrubrieken als ‘Wat zou u doen?’ zo populair. Frischs vragen zijn prikkelend en soms ook (weer) actueel (‘Geniet je van morele veronwaardiging?’ is een mooie, waarop de meeste mensen geen eerlijk antwoord zullen geven), maar deels ook verre van tijdloos; Frisch stelt zijn vragen nadrukkelijk alleen aan mannen, en dan wel mannen van zijn eigen klasse. Vooral zijn vragen over vrouwen zullen menigeen tegenwoordig verbazen: ‘Zou je door een vrouw onderhouden willen worden a. Door haar erfenis? b. Door haar werk? En waarom niet?’ Of deze: ‘Waar acht je vrouwen niet toe in staat? Filosofie? Organisatie? Kunst? Technologie? Politiek?’ Bij de vraag ‘Waar geniet je vooral van als je onder invloed bent?’ (van alcohol, SW) is een van de mogelijke antwoorden: ‘Dat je elke vrouw durft aan te raken, ook als ze het weerzinwekkend vindt en haar weerzin laat blijken?’ Nog een interessante kwestie: ‘Geloof je in biologie, d.w.z. dat de huidige relatie tussen man en vrouw onveranderlijk is, of beschouw je het als een gevolg van de eeuwenlange geschiedenis dat vrouwen bijvoorbeeld geen eigen grammatica hebben voor hun denkwijze, maar aangewezen zijn op de mannelijke terminologie en daardoor minderwaardig zijn?’ Ja, dat is wel sneu voor die arme vrouwtjes, dat ze geen eigen taaltje hebben voor hun gevoelentjes!  Frischs laatste vraag in het hoofdstuk ‘Vrouwen’ komt dan ook niet als een donderslag bij heldere hemel: ‘Waarom hoeven we vrouwen niet te begrijpen?’ Ik zou het antwoord niet weten, maar ik begrijp wél ongeveer wat mannen in die tijd over vrouwen en feminisme dachten. Namelijk: ‘Als ze echt brandstichters waren, hadden ze toch zélf wel lucifers bij zich gehad?’</p>]]></description>
      <guid>https://www.volkskrant.nl/boeken/de-vragen-van-max-frisch-zijn-deels-weer-actueel-maar-hij-vraagt-zich-ook-af-waar-acht-je-vrouwen-niet-toe-in-staat~b183372e/</guid>
      <pubDate>Fri, 19 Apr 2024 00:00:00 +02:00</pubDate>
    </item>
    <item>
      <title><![CDATA[Nog steeds ben ik tamelijk bedreven in het kleien van varkentjes, maar een koe is me nooit gelukt]]></title>
      <description><![CDATA[<p>Een straatbibliotheekje wierp Lijsje Lorresnor in mijn schoot (J.M. Selleger-Elout, 1932) Een verlegen, kunstzinnig meisje van 10 groeit op in een arm gezin, met een dromerige, filosofische boerenknecht als vader en een strenge, nuchtere moeder die met moeite de eindjes aan elkaar knoopt. De kinderen zoeken soms op de vuilnisbelt naar bruikbare spullen (Dat strooien hoedje! Dat lapje fluweel!) en als Lijsje daar een keer betrapt wordt door een klasgenoot, krijgt ze  op school die beschamende bijnaam ‘Lorresnor’. Ik was zelf 10 toen ik het las en leefde erg met Lijsje mee. Ja, ze krijgt zowat alleen maar brood en aardappels te eten en haar lieve vader moet zo hard werken dat ze hem bijna nooit ziet, maar op zondagen, na de kerk, neemt hij haar toch mee ‘de velden in’ en dan mijmeren ze samen hoe heerlijk het zou zijn als ze de schoonheid van de natuur op een schilderij zouden kunnen vastleggen. Maar ja, ze hebben geen geld voor schilderspullen, natuurlijk, en moeder houdt ook helemaal niet van ‘zulke malligheid’. Op zo’n mooie zondag maakt Vader een huisje van klei uit een sloot. Hadden ze maar wat verf om het te schilderen! Maar kijk, ook een arm kind heeft weleens mazzel: het lot stuurt Lijsje een ‘juffrouw die schildert voor d’r werk’. De juffrouw geeft haar wat restjes verf, en dan is het hek van de dam: Lijsje blijkt talent te hebben, en wil niets liever dan tekenen en schilderen. Een koe, bijvoorbeeld: ‘Ja toch; wat was dat nu eigenlijk grappig! Zoo klein als ’t was keek het dier net zoo lief uit zijn oogen als in ’t echt! Hoe was dat toch zoo gekomen? Kwam dat nu maar zoo vanzelf? Want ze wist toch niet, hoe je een lieve en een kwaje kop teekenen moest!’ Over de auteurSchrijfster Sylvia Witteman bespreekt elk weekeinde een boek dat haar is opgevallen Lijsjes moeder heeft het helemaal niet op dat ‘kindergeprutsel’. Boenen en schrobben moet Lijsje, net als haar ‘flinke’ zus Marie, ‘boontjes rissen voor de inmaak, onkruid trekken uit het tuintje, en als er verder niets meer te doen was, dan maar weer breien, want kousen had je altijd nodig’. Maar het kunstenaarsbloed kruipt waar het niet gaan kan: de joviale dorpskruidenier laat Lijsje zijn etalage versieren. ‘’k Heb zooiets wel in de stad gezien, en ’t is een wonder wat een menschen dat trekt.’ Lijsje bouwt een kasteel van pakjes margarine, met een paadje van bruine en witte bonen, en een veldje van peterselie. Tot slot maakt ze een paar levensechte koeien van margarine. Het hele dorp stroomt toe, zo mooi is het geworden. Maar moeder blijft mopperen. ‘Lijs zou later hard genoeg moeten werken om haar broodje te verdienen. ’t Zou nog te bezien wezen, of ze er dan margarine op zou hebben en je deed er een kind geen goed mee, door het te leren morsen met dure levensmiddelen.’ Dat laatste begreep ik niet, want wij kregen thuis ook margarine te eten (van het merk Brio), juist omdat die zo  goedkoop was. Ik bekeek die margarine eens goed en begon ernstig te twijfelen aan Lijsjes verhaal: een koe van Brio zou beslist door haar slappe pootjes zakken. Gelukkig was mijn moeder wél overtuigd van het nut van creativiteit bij kinderen, en daarom hadden wij thuis vaak klei. Niet van die gekleurde speelgoedklei, maar échte, grauwe natuurklei, die een beetje naar sloot rook, net als de klei van Vaders huisje! Van die klei probeerde ik een koe te maken, maar ook háár pootjes konden het gewicht van haar lichaam niet dragen. Een varkentje lukte gelukkig wel. Nog steeds ben ik tamelijk bedreven in het kleien van varkentjes, maar een koe is me nooit gelukt. Daar moet je talent voor hebben, vrees ik.</p>]]></description>
      <guid>https://www.volkskrant.nl/boeken/nog-steeds-ben-ik-tamelijk-bedreven-in-het-kleien-van-varkentjes-maar-een-koe-is-me-nooit-gelukt~b92a38db/</guid>
      <pubDate>Fri, 5 Apr 2024 00:00:00 +02:00</pubDate>
    </item>
    <item>
      <title><![CDATA[De meeste Turkse spreekwoorden zijn universeel inzetbaar, maar hoe zit het met die dode geit?]]></title>
      <description><![CDATA[<p>In een straatbibliotheek trok een klein boekje mijn aandacht. Het heet A Brief Selection of Turkish Proverbs en behelst dan ook een paar honderd Turkse, naar het Engels vertaalde spreekwoorden. Het boekje, uitgegeven in 1955 door het Turkse Bureau voor Toerisme,  staat vol cartooneske tekeningetjes die in de verte wel wat aan Jean-Jacques Sempé doen denken. Ze zijn opvallend ruimdenkend voor een islamitisch land halverwege de jaren vijftig: alle afgebeelde vrouwen hebben voluptueuze zandloperfiguren en westerse kapsels zonder hoofddoek,  ze dragen strakke jurkjes en broeken, ze roken sigaretten en drinken cocktails; allemaal dankzij die goeie Atatürk, die Turkije (indertijd nog vrij recentelijk) hervormd had tot een seculiere, gealfabetiseerde, welvarende, ‘westerse’ natie. Daar begon ik me alweer van alles af te vragen. Bijvoorbeeld: hoeveel buitenlands toerisme was er nou helemaal in Turkije in de jaren vijftig? Genoeg, blijkbaar, om die reizigers (in spé) een boekje aan te bieden. ‘This little book will give an attentive reader an insight into the wisdom, humour, practical experience and mentality of the Turkish people’, aldus samensteller Mübin Manyasig. Over de auteurSchrijfster Sylvia Witteman bespreekt elk weekeinde een boek dat haar is opgevallen. Sommige van die spreekwoorden geven de westerling weinig houvast. ‘Als een blinde man sterft, krijgt hij amandelogen’, bijvoorbeeld. Of:  ‘Ook een dode geit heeft een stijve staart.’ Ik heb daar lang over nagedacht. Amandelogen? Is hier misschien iets misgegaan in de vertaling?  En die dode geit met die stijve staart?! Jazeker, een dode geit heeft ongetwijfeld een stijve staart. En wat dan nog? Nou ja, Turken hebben ongetwijfeld ook moeite met  ónze spreekwoorden. Ga ‘ik geef de pijp aan Maarten’ maar eens uitleggen aan een Turk, of ‘Hij heeft boter op zijn hoofd’ of ‘Dat slaat als een tang op een varken’ of ‘Op alle slakken zout leggen’ (‘Well, Mehmet, it means ‘to put salt on every snail’. You understand?’) Maar de meeste Turkse spreekwoorden zijn gelukkig universeel inzetbaar.  ‘De kip van de buurman lijkt wel zo vet als een gans, en zijn vrouw lijkt wel zo jong als een meisje’ (hierbij een plaatje van een likkebaardende man die over een schutting kijkt naar een vrouw met een wespentaille en tieten als torpedo’s): dat is duidelijk de Turkse pendant van  ‘Het gras is altijd groener aan de overkant’. Eigenlijk is de Turkse variant een stuk beter, want wie kan de kleur van gras wat schelen, als er moddervette kippen te halen zijn, en piepjonge vrouwen? ‘Een ezel blijft een ezel, al is zijn zadeldek van satijn’: die lijkt op ons ‘Al draagt een aap een gouden ring, het is en blijft een lelijk ding’. ‘Het heeft geen zin om de stal op slot te doen als het paard is gestolen’: dat is het Turkse ‘Als het kalf verdronken is, dempt men de put’. En ‘Men verbrandt geen deken om van een vlo af te komen’ doet denken aan dat kind met dat badwater. ‘Als een kat haar jongen wil opeten, zegt ze dat ze op muizen lijken’: iets recht praten dat krom is. ‘God heeft ons tot broeders gemaakt, maar wel met verschillende portemonnees.’ Duidelijk: je moet elkaar helpen, maar verschil zal er altijd zijn. ‘Een zorgeloos hoofd vindt men alleen op een vogelverschrikker’: glashelder. ‘Lik niet op wat je hebt uitgespuugd’: dito. ‘Je kunt geen hengst van een ezel maken door zijn oren af te knippen’: idem (plaatje van een ezel die – met lichte wrevel – zijn oren laat afknippen). Ik moet toch weer eens naar Turkije. De zegenrijke hervormingen van Atatürk zijn daar niet allemaal even bestendig gebleken, en dat is jammer. Maar er is vast wel een Turk die me kan uitleggen hoe dat zit, met die dode geit en haar stijve staart. Geselecteerd door de redactie</p>]]></description>
      <guid>https://www.volkskrant.nl/boeken/de-meeste-turkse-spreekwoorden-zijn-universeel-inzetbaar-maar-hoe-zit-het-met-die-dode-geit~ba05626e/</guid>
      <pubDate>Fri, 22 Mar 2024 00:00:00 +01:00</pubDate>
    </item>
    <item>
      <title><![CDATA[Hoe goedbedoeld ook, doen alsof je arm en ongeschoold bent heeft toch iets neerbuigends]]></title>
      <description><![CDATA[<p>Bij het lezen van Orwells Down and Out in Paris and London (vorige week) moest ik sterk denken aan Barbara Ehrenreich. Zij publiceerde in 2001 Nickel and Dimed, een verslag over mensen aan de onderkant van de Amerikaanse samenleving, met de laagstbetaalde banen. Om erachter te komen hoe die mensen rondkomen, gaat Ehrenreich als undercoverjournaliste aan het werk als schoonmaakster, serveerster, bejaardenhulp en verkoopster. Ze beschrijft met verve de vermoeienissen en vernederingen van het vaak zware en en geestdodende werk, met een loon dat amper genoeg is om van te leven. Ook komt ze achter een verbazende waarheid: in de VS kost arm zijn veel geld. Wie geen potje heeft om de huur voor een appartementje (of stacaravan) een maand vooruit te betalen, ziet zich gedwongen in een hotel te wonen, wat weliswaar duurder is, maar per week of per dag betaald kan worden. En, zo merkt ze op, als je zo’n kamer hebt, met hoogstens een kookplaatje, ben je aangewezen op (duur en ongezond) fastfood. Dan ‘kun je niet bezuinigen door voor de hele week linzensoep te maken (…), omdat ik geen grote stoofpan heb, geen pannenlappen en geen lepel om mee te roeren.’ Schrijnend. ‘Niemand heeft me ooit verteld’, schrijft ze, ‘dat je hard kunt werken – harder dan je ooit voor mogelijk had gehouden – terwijl je intussen steeds verder wegzinkt in armoede en schulden.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Intussen hebben de werkgevers het makkelijk. ‘De managers kunnen zelf lekker zitten, uren achter elkaar als ze willen, maar ze moeten er wel op toezien dat een ander dat niet doet (…). Wanneer de manager op een uitgesproken dooie middag ziet dat ik even in een USA Today kijk die een klant heeft laten liggen, moet ik de hele vloer zuigen met de kapotte stofzuiger waarvan je de buis maar een halve meter kunt uitschuiven, zodat je op je knieën van de ene plek naar de andere moet kruipen.’ Je zou er bijna communistische sympathieën van krijgen en die hééft Ehrenreich dan ook, getuige de verwijzinkjes naar Marx en Mao, her en der in het boek. Ze stamt zelf uit een arbeidersgezin. Haar vader was mijnwerker maar werkte zich later op tot directeur; het kán dus wel, van een dubbeltje een kwartje worden. Ik las het boek voor het eerst toen het net uit was, een kleine kwarteeuw geleden, en ik was diep onder de indruk. Nu, bij herlezing, rijzen er wel wat vragen. Undercoververslaggeving is altijd lekker om te lezen (denk ook aan Günter Wallraff, die zich in de jaren tachtig als Turkse gastarbeider vermomde en volop uitbuiting en vreemdelingenhaat te verduren kreeg) en kan een hoop misstanden aan de kaak stellen: zowel Ehrenreich als Wallraff werd wereldberoemd. Maar: was het niet nóg beter geweest als Ehrenreich de onderdrukten zélf aan het woord had gelaten? Er zit, hoe goedbedoeld ook, toch iets neerbuigends in het doen alsof je arm en ongeschoold bent, terwijl zo veel mensen die dat écht zijn, geen stem krijgen. Ook ergerde ik me wel een beetje aan Ehrenreichs starre, een tikje onoprechte hulpeloosheid. ‘Mens!’, riep ik. ‘Huur een stacaravan met iemand samen, dan deel je de huur. Kun je echt geen linzensoep koken? Kom op, je hebt nota bene een auto. Rijd even naar een kringloopwinkel, koop voor een grijpstuiver een oude pan en een lepel. Zeur niet over een pannenlap, gebruik een handdoek ofzo.’ Dat is vast heel oneerbiedig van mij. Maar ik ben dan ook dól op linzensoep. Geselecteerd door de redactie</p>]]></description>
      <guid>https://www.volkskrant.nl/boeken/hoe-goedbedoeld-ook-doen-alsof-je-arm-en-ongeschoold-bent-heeft-toch-iets-neerbuigends~b2d940c1/</guid>
      <pubDate>Fri, 15 Mar 2024 00:00:00 +01:00</pubDate>
    </item>
    <item>
      <title><![CDATA[Voor 4 euro per jaar zit ik afwastechnisch op rozen, besefte ik]]></title>
      <description><![CDATA[<p>Maandagochtend. Ik wilde koffie zetten maar het melkschuimertje vertoonde, op de bodem, een walgelijk, slijmerig-taai vel van aangekoekte melk. Toen ik de afwasborstel wilde pakken, trof ik die aan in een koekepan met een dikke laag gestold spekvet, frontaal, met zijn borstelharen diep verankerd in de bleke, kleverige reuzel. Zuchtend trok ik hem tussen duim en wijsvinger eruit, bespoot hem met afwasmiddel en hield hem onder de kraan. De waterstraal ketste af op de kop van de borstel, waardoor er een golf spekvet-zeepsop in mijn haar belandde. Vloekend probeerde ik de borstel te reinigen. Algauw zat ik tot mijn ellebogen onder het vet, maar de borstel werd alleen maar glibberiger en viezer. Over de auteurSylvia Witteman schrijft voor de Volkskrant columns over het dagelijks leven. Hoe krijg je zo’n ding schoon? In de afwasmachine, ja, maar die doet, ik geloof om ecologische redenen, tweeënhalf uur over dat klusje, en ik wilde nú koffie, met opgeschuimde melk. Schrobben dan, met een andere afwasborstel? Ja, maar ik had alleen die ene. Een oud kreng trouwens, járen oud, met kromme, afgesleten haren.  Hoe lang hoor je met een afwasborstel te doen? ‘Ik ga een nieuwe kopen’, zei ik tegen mezelf. Ik gooide de oude afwasborstel in de vuilnisbak, schuw om me heen kijkend of huisgenoot P. het niet zag, want die vindt altijd alles wat weggegooid wordt ‘zonde’. Hij vist zonder een spier te vertrekken beschimmeld brood uit de vuilnisbak want ‘daar proef je niks van’ en ‘penicilline is ook schimmel’. Vijf minuten later was ik in de supermarkt, waar een afwasborstel 35 cent bleek te kosten. 35 cent! Al zou ik elke maand een nieuwe kopen, dan zat ik voor 4 euro per jaar afwastechnisch op rozen, besefte ik. Waarom ook niet? Wijlen The Artist Formerly Known As Prince trok elke dag verse sokken aan, niks wassen en drogen, nee, elke dag een gloednieuw paar. Dan was een maandelijkse afwasborstel eigenlijk helemaal zo gek nog niet. Maar ja, Prince had geen huisgenoot P. En daar was ik alweer thuis, waar de nieuwe borstel zijn werk deed als een zonnetje. Nu kwam alles toch nog goed. Met behulp van de brandschone melkschuimer zette ik een uitmuntend kopje koffie, en bakte, om het te vieren, een eitje. Terwijl het sputterde in de pan roosterde ik een boterham. Het was een waar ontbijt-Nirvana, tot ik de bijtende stank rook van verbrand plastic: de nieuwe afwasborstel stond in de fik. Ik had hem op het fornuis laten liggen. Nu liggen er twéé afwasborstels in de vuilnisbak Die Alles Zag. Maar met een oude krant eroverheen is er geen haan die ernaar kraait. Geselecteerd door de redactie</p>]]></description>
      <guid>https://www.volkskrant.nl/columns-opinie/voor-4-euro-per-jaar-zit-ik-afwastechnisch-op-rozen-besefte-ik~b22c2fab/</guid>
      <pubDate>Mon, 11 Mar 2024 00:00:00 +01:00</pubDate>
    </item>
    <item>
      <title><![CDATA[De adviezen van Beatrijs Ritsema zijn zo prettig gedecideerd: geen gewik en
geweeg, nee, gewoon, BAM!]]></title>
      <description><![CDATA[<p>Alweer bijna een jaar geleden stierf Beatrijs Ritsema, veel te jong. Haar beroemde  rubriek, over hedendaagse etiquette, las ik altijd met veel plezier. Haar adviezen waren steevast trefzeker, en meestal ook geestig-ironisch. Voor mij ligt haar postume bundel Soms is beleefdheid het hoogst haalbare, vol antwoorden op de meest prangende etiquettevragen. Wat moet je bijvoorbeeld doen als de buren voortdurend ontzettend veel lawaai maken bij het neuken? (Ritsema, haast ik me te vermelden, zou nooit het woord ‘neuken’ in de mond nemen, zij spreekt van ‘luidruchtige vrijpartijen’.) Zelf schreeuw ik in zo’n geval ‘HEE! KEN HET WAT ZACHTER DAARO?!’ uit mijn raam, maar Ritsema heeft een elegantere oplossing: ‘Zodra het eerste gekreun opstijgt, zet u mooie muziek op. Het hoeft niet eens keihard. Vanuit uw kamer golft La Traviata over het terras. Ook Phil Spectors Wall of Sound is heel geschikt.’ Prettig aan Ritsema is ook dat ze altijd zo gedecideerd is in haar adviezen. Niet dat gewik en geweeg van enerzijds, anderzijds, nee, gewoon, BAM! Bijvoorbeeld in geval van het oer-Hollandse vraagstuk: ‘Mag ik geld vragen voor mijn verjaardag?’ Antwoord: nee. ‘Op  feestjes van mensen die iets te vieren hebben, staat men als gelijken tegenover elkaar, en dan gaat men elkaar geen geld overhandigen alsof men de taxichauffeur of de loodgieter betaalt. Dat is een affront en zal ook altijd een affront blijven, hoeveel iedereen ook tegenstribbelt dat dit tegenwoordig echt wel kan. Het kan niet, want het is gênant.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Cadeaus zijn sowieso een heikel onderwerp. Wat moet je doen als je een lelijke vaas cadeau krijgt, of erger nog, een lelijk, levensgroot schilderij, zelfgemaakt door je stiefzoon, die geregeld over de vloer komt? Antwoord: de vaas kun je naar believen weggooien, verpatsen of aan stukken slaan, maar teruggeven is niet aardig. Wat het schilderij betreft: hang het in de slaapkamer. ‘Daar zit u overdag niet, en ’s nachts is het donker.’ Heel bruikbare adviezen allemaal, al zitten er nogal wat kwesties tussen die ik nooit hoop mee te maken: een vrijgezellenuitje waar de bruid haar vriendinnen tot hun schrik uitnodigt voor een striptease-workshop (antwoord: ‘vriendelijk afzeggen’) en een jongen die op zoek is naar een ‘geweldig origineel huwelijksaanzoek’ (antwoord: ‘De essentiële dingen in het leven zijn niet origineel, en moeten ook vooral niet origineel worden aangepakt.’ Waarom niet? ‘U wilt een antwoord dat recht uit haar hart komt. Liever een eerlijk ‘nee’ dan een leugenachtig ‘ja’ dat wordt ingegeven door een ‘Yes, yes, yes’ scanderende menigte.’). Het zal duidelijk zijn: Ritsema heeft het niet op het soort gebruiken dat wijlen mijn oma met opgetrokken neus omschreven zou hebben als ‘ordinair’. Maar, als een werkelijk beschaafd mens, betracht ze daarbij ook mildheid. Bij deze ingewikkelde kwestie bijvoorbeeld: oma is onlangs weduwe geworden, en wil haar 70ste verjaardag vieren met alle kinderen en kleinkinderen, in een all-inclusive-resort op Mallorca. Haar kinderen walgen van dit soort vakanties en hebben bovendien, met het oog op het klimaat, besloten niet meer te vliegen. Ik hield mijn adem in. Wat zou Beatrijs doen? Zij heeft stellig nooit een voet in zo’n vulgair vakantieoord gezet. Maar wat antwoordde die verstandige vrouw: ‘Blijmoedig accepteren.’ Waarom? Het is zo heerlijk voor oma en de kleinkinderen, en het is maar voor één keer. Trouwens: ‘Het zich verplaatsen per vliegtuig kan alleen geleidelijk worden uitgefaseerd, maar er zullen zich altijd gelegenheden voordoen, waarbij er (tot ieders heimelijke plezier) niet aan vliegen te ontkomen valt.’ ‘Tot ieders heimelijke plezier’: helemaal raak, en nét goed voor die zure kinderen van die arme oma! En een wijze les: een beschaafd mens probeert altijd vriendelijk te zijn, ook al is beleefdheid soms het hoogst haalbare. Geselecteerd door de redactie</p>]]></description>
      <guid>https://www.volkskrant.nl/boeken/de-adviezen-van-beatrijs-ritsema-zijn-zo-prettig-gedecideerd-geen-gewik-en-geweeg-nee-gewoon-bam~b762f507/</guid>
      <pubDate>Fri, 1 Mar 2024 00:00:00 +01:00</pubDate>
    </item>
    <item>
      <title><![CDATA[In de droog-geestige memoires van Ansje Michorius is Gerrit Komrij een jonge
slungel met een capeje]]></title>
      <description><![CDATA[<p>Een vriendin drukte me een boek in handen. ‘Hier, dit moet je lezen’, zei ze. Ik kende de schrijfster niet (Ansje Michorius, 1946) maar de titel sprak me aan: Het meisje van Goldfinger (2023). Bovendien stond er rechtsboven op het omslag een ‘blurb’ (aanprijzing) van Nicolien Mizee: ‘een verrukkelijk boek’. Ik heb vertrouwen in Mizees oordeel, dus sloeg ik Het meisje van Goldfinger open. Memoires bleken het, van een meisje dat opgroeit in een onconventionele familie in een Amsterdamse volksbuurt, op haar 14de van school gaat, zich in het kolkende grotestadsleven van de woeste jaren zestig stort, ongewenst zwanger wordt, de kost verdient als korsettenverkoopster, animeermeisje  en stripteaseuse, en in dier voege uiteraard te maken krijgt met talloze intimiteiten, gewenst én ongewenst. ‘De mannen die ik het geld uit de zak troggelde wisten dat er geconsumeerd moest worden als zij met mij aan een tafeltje wilden zitten, en ik maakte er geen geheim van dat ik aan de te bestellen flessen appelcider die voor champagne moesten doorgaan een percentage van de opbrengst overhield. Verder had ik met die kerels een heleboel lol en zij met mij.’ Over de auteurSchrijfster Sylvia Witteman bespreekt elk weekeinde een boek dat haar is opgevallen. Dat klinkt gezellig en huiselijk, net als de striptease die Michorius beschrijft: in een gouden gewaad danst ze op de klanken van Shirley Bassey’s Goldfinger, waarbij ze zich letterlijk in allerlei bochten wringt om haar na de zwangerschap slap gebleven buik niet te laten zien: ‘Alle zeilen moesten worden bijgezet om die weke pudding te verbergen. De hele show was erop gericht de aandacht op mijn borsten te vestigen (…) zodra ik achter de klapdeuren verdwenen was liet ik mijn buik met een zucht van verlichting weer blubberen. (…) een echte schoonheid ben ik nooit geweest, maar ‘het meisje van Goldfinger’ was enige tijd wel degelijk een begrip op het Thorbeckeplein.’ Ook leuk is Michorius’ vriendschap met de dan nog piepjonge Gerrit Komrij. ‘Gerrit droeg meestal zijn zwarte capeje en hield zijn sigarettenpijpje vast met de flair van een ware diva. Zijn omhooggehouden pink gaf aan de goedkope sjekkies klasse.’ En hij heeft de grootste particuliere Goethe-verzameling van het land: ‘Ik had geen idee wie Goethe was. Ik interesseerde me meer voor die hikkende slungel met zijn sierlijke handen.  ‘In het dorp waar ik woonde voelde ik me een soort kermisattractie uit het rariteitenkabinet’, vertrouwde hij me toe. ‘Ik dacht altijd dat ik de enige was in mijn soort. Tot ik las over een verborgen wereld in Amsterdam.’ De vriendschap verdiept zich: Michorius volgt Komrij tot in Griekenland en later zullen ze zelfs een tijd (platonisch) samenwonen. Intussen ontmoet Michorius  een ‘grote viking’ met ‘een wollen schipperstrui en een spijkerbroek die strak om zijn goedgevulde kruis zat’ . ‘Zijn warme lijf voelde meteen vertrouwd. Een week later vroeg hij me ten huwelijk. Ik zei ja en vleide mijn hoofd tegen zijn borst.’ Je voelt de bui al hangen, en ja hoor, een paar bladzijden verderop: ‘de trap van zijn laars zag ik nog aankomen, daarna werd alles zwart.’ Ze krabbelt weer op, natuurlijk, want Ansje is een sterke vrouw. Net als haar moeder, grootmoeder en zusje trouwens, die ook allemaal uitgebreid aan bod komen, evenals de rest van de familie, vrijwel zonder uitzondering merkwaardige, boeiende en/of tragische types. Het zijn er wel veel: het gaat je weleens duizelen van alle Bennies, Antjes, Jopies en Sieny’s, en omdat Michorius de verhalen min of meer lukraak door elkaar heen vertelt, maakt het geheel soms een wat rommelige indruk. Het meisje van Goldfinger is desondanks een pakkende, droog-geestige verzameling verhalen uit wat men gerust een ‘veelbewogen leven’ kan noemen. En voor Komrij-liefhebbers  is het boek beslist een vondst.</p>]]></description>
      <guid>https://www.volkskrant.nl/boeken/in-de-droog-geestige-memoires-van-ansje-michorius-is-gerrit-komrij-een-jonge-slungel-met-een-capeje~b8f3439e/</guid>
      <pubDate>Fri, 16 Feb 2024 00:00:00 +01:00</pubDate>
    </item>
    <item>
      <title><![CDATA[Gretig greep ik de Candlelight-bundel uit het straatboekenkastje. Zou ik het
geheim van het succes kunnen doorgronden?]]></title>
      <description><![CDATA[<p>Jan van Veen is dood. Merkwaardig toeval: de dag na het slechte nieuws trof ik in een straatbibliotheekje een exemplaar van Candlelight – 30 jaar de mooiste gedichten, samengesteld door diezelfde Jan van Veen, ‘in betere tijden’, zoals dat heet. Jan van Veen was in mijn jeugd een fenomeen met zijn radioprogramma Candlelight. Hij las met zijn warme, rokerige verleidersstem door luisteraars ingezonden liefdesgedichten voor op de piratenradiozender Veronica en draaide er romantische muziekjes bij; Mantovani, Lionel Richie, dat werk. De luisteraars zaten thuis zwijmelend bij de radio. Vooral vrouwen, vermoed ik. Mannen hadden Meta de Vries. Wij, recalcitrante tieners, vonden het programma uiteraard volkomen belachelijk, en luisterden daarom graag, met ironische glimlachjes paraat om de mondhoeken. Die glibberige muziek, die overdreven bronzen stem, die oliedomme gedichten… Gretig greep ik de Candlelight-bundel uit het straatboekenkastje. Een vla-geel omslag, foto van een brandend kaarsje erop, rode roos ook, gouden randje. Nieuwsgierig sloeg ik hem open. Zou ik met dit boekje het geheim van Candlelight’s ongekende succes kunnen doorgronden? De amateurpoëzie bleek gezet in een elegant bedoeld lettertype dat door zijn krullerigheid danig aan leesbaarheid inboette, maar een bril bood uitkomst. Daar ging-ie dan: ‘Gescheiden’ heette het eerste gedicht. ‘Gescheiden en halverwege mijn leven/ wordt het moeilijk er nog wat inhoud aan te geven/ soms ineens heb ik verdriet/ Ik ben nu alleen, meer is er niet/ elf jaar gegeven aan drie personen/ die ineens verkozen ergens anders te gaan wonen’. Et cetera. Over de auteurSchrijfster Sylvia Witteman bespreekt elk weekeinde een boek dat haar is opgevallen. Een wrokkig sinterklaasgedicht, kortom. Het rijmt, het metrum klopt niet en de boodschap is duidelijk: hier is iemand verlaten door partner en kinderen.  Ik bladerde verder naar het gedicht ‘Houd me vast’: ‘Als alles donker is om me heen/ laat me dan niet alleen/ als mijn hart schreeuwt naar begrip/ laat me dan niet alleen/ als ik niet meer verder wil/ laat me dan niet alleen’. Et cetera. Ja, zo kan ik ook rijmen! Maar ook hier is weer duidelijk wat er aan de hand is: de auteur zoekt verbinding. Ofzo. Lastiger wordt het met het versje ‘Cirkels’: ‘in de lente van mijn glimlach/ mag ik drinken uit de bronnen van hoop/ waarin verwachting stroomt/ als teken van leven’. Et cetera. Deze auteur heeft ooit op school geleerd dat een gedicht niet hóéft te rijmen, nee júíst niet, want rijmen is een concessie aan het gevoel dat de dichter wil uitdrukken, en metrum ook trouwens, kijk maar naar Nijhoff en Hans Faverey! Jan van Veen zat tijdens het voorlezen meestal flink te zuipen, las ik. Daar kreeg ik met terugwerkende kracht begrip voor. En opeens herinnerde ik me de geniale parodie op Candlelight die André van Duin eind jaren zeventig maakte in zijn (immens populaire) Dik Voormekaar-show, met zijn slome sidekick Harry Nak. Dik probeert voor te lezen, maar de her en der geplaatste druipkaarsen maken het gedicht deels onleesbaar. Dik: ‘De eerste keer dat jij me wilde… wilde… er zit hier een kaarsvlek overheen, die grote kaarsen die druipen als een gek! Wie koopt er nou van die druipende joekelaars? Je koopt toch een beetje behoorlijke? Dit is een hartstikke duur programma, weet je wel wat dat kost? Harry:  ‘Het was een aanbieding… druipkaarsen…’ Dik: ‘Druipkaarsen! Moet je eens kijken, de hele boel zit onder het kaarsvet! Het loopt overal heen! Nou… (aanzwellende vioolmuziek)  ‘de eerste keer dat jij me wilde… kaarsvlek…  stond ik voorover in de keuken. Jij gaf me een… kaarsvlek… En ik vond het nog… kaarsvlek… ook.’ Dúbbel, lagen we. Nou ja, u had erbij moeten zijn.</p>]]></description>
      <guid>https://www.volkskrant.nl/boeken/gretig-greep-ik-de-candlelight-bundel-uit-het-straatboekenkastje-zou-ik-het-geheim-van-het-succes-kunnen-doorgronden~bc50c36b/</guid>
      <pubDate>Fri, 9 Feb 2024 00:00:00 +01:00</pubDate>
    </item>
  </channel>
</rss>
