<?xml version="1.0" encoding="utf-16"?>
<rss version="2.0">
  <channel>
    <title>Sylvia Witteman</title>
    <link>https://www.volkskrant.nl/auteur/Sylvia%20Witteman</link>
    <description>Sylvia Witteman</description>
    <item>
      <title>Ontboezemingen van een hoer, leuk, maar zo’n boek zou nu niet meer kunnen</title>
      <description><![CDATA[Mijn ouders hadden een boekenkast. Dat was niet vanzelfsprekend, begrijp ik inmiddels, maar toen ik klein was dacht ik van wél, want iedereen die ik kende had een boekenkast. Pas toen ik een jaar of 10 was, kwam ik eens thuis bij een klasgenootje waar ze geen boekenkast hadden. Dat bevreemdde me, alsof je in een huis komt zonder keuken.

Een keuken hadden ze daar trouwens wel, en hoe: de moeder van het klasgenootje bakte frites, ‘omdat het woensdagmiddag was’. Blij verrast zat ik te smullen. ‘Bakt jouw moeder dan nooit frites?’, vroeg die moeder medelijdend. Nee, nooit. Ik kende helemaal niemand die frites bakte. Ik kreeg ze alleen een enkele keer op vakantie in Frankrijk.

Op dat moment had ik die boekenkast graag ingeruild voor een keuken waarin frites werden gebakken, maar als kind heb je het niet voor het zeggen. Ik moest het met die boekenkast doen. Het was niet eens een grote en de inhoud was wat lukraak. Mijn ouders kochten zelf nauwelijks boeken. Ze waren geen grote lezers en boeken waren duur. Er stonden dus vooral boeken in die kast die ze cadeau hadden gekregen. Iedereen deed elkaar toen boeken cadeau, tenminste: iedereen die ik kende.

Een van die krijgertjes was

Wat zien ik... gesprekken met Blonde Greet

van Albert Mol. Het stamt uit mijn geboortejaar 1965 en was toen een overweldigende bestseller die, we kunnen het ons niet meer voorstellen, maandenlang wekelijks herdrukt werd. Het ging dan ook over seks en in de jaren zestig was seks nu eenmaal hip.

‘Ontboezemingen van een vrouw uit het Amsterdamse leven’ was de ondertitel. Op de voorkant een foto van hooggehakte damesbenen, op de achterkant het aimabele hoofd van Albert Mol. Hij schreef Greets ‘ontboezemingen’ op, in de directe rede, in plat Amsterdams. Greet begint, zonder introductie of uitleg te vertellen, en voor de lezer is het alsof je naast haar zit.

‘Ik heb der ook eentje bijlopen... nou ik schat een jaar of 55. Die komt eens in de maand met ze eigen kleine koffertje, en daar zit dan een matrozenpakkie in. Nou, dat doet ie dan an, hè. En dan heb ik het bord al klaargezet, een schoolbord. Heb ik in de Hema gekocht, zogenaamd speelgoed voor me kleine neeffie – met krijtjes. En dan heb ik een jurk aan met niks deronder en ik ben de juffrouw.’

Ik las het als kind achter elkaar uit. Het meeste ging me boven de pet, maar het boeide me toch, door die pakkende vertelstijl. Heel veel later zou ik Frank McCourts

Angela’s Ashes

lezen met hetzelfde gevoel van nabijheid en intimiteit.

Gisteren heb ik

Wat zien ik...

herlezen, opnieuw met plezier. ‘Ik mot zo met die knul lachen hè. Ik lach me dood met die knul. En ik zal je wat vertellen, hij weet van wanten hoor, hij weet gotverdorie waar Abraham de mosterd haalt. Nou, ik zal der geen lik aan toe te voegen hebben hoor.’

Zo’n boek zou je tegenwoordig niet meer kunnen schrijven, denk ik. Het letterlijk en fonetisch citeren van iemand met een volks accent wordt inmiddels als denigrerend beschouwd en de belevenissen van hoeren kun je niet meer neerzetten als ‘komisch met een vleugje melancholie’. Nee, prostitutie is al geruime tijd de inzet van een controverse: moeten we sekswerkers serieus nemen als beroepsgroep, of moeten we prostitutie (met alle nevenverschijnselen als uitbuiting en vrouwenhandel) verwerpen als een uitwas van het patriarchaat?

Maar een leuk boek was het. Ik ben mijn ouders dankbaar voor die boekenkast, al was die ook maar een vreemd allegaartje, en al had ik indertijd nóg liever die frites gehad.
]]></description>
      <guid>https://volkskrant.nl/cultuur-media/ontboezemingen-van-een-hoer-leuk-maar-zo-n-boek-zou-nu-niet-meer-kunnen~b2d0e90af/</guid>
      <pubDate>Fri, 25 Feb 2022 00:00:00 +00:00</pubDate>
    </item>
    <item>
      <title>Ik staarde naar die tragische boomstronk en dacht met weemoed aan mijn woeste jeugd</title>
      <description><![CDATA[Omdat ik een misselijk karakter heb, fietste ik tóch even naar het Leidseplein,

the morning after

, om te zoeken naar sporen van de gijzeling. Patroonhulzen, een losse voet of desnoods alleen het flesje water dat tot de ontknoping leidde (‘het flesje dat alles zag’), maar niks hoor, de boel lag er smetteloos bij, onder een vriendelijk zonnetje.

Naar het park dan maar. Het bleek weer open, drie dagen na de storm, maar het ruimen van de omgewaaide bomen was nog in volle gang. Kettingzagen knetterden. De eendjes zaten amechtig God op hun blote knietjes te danken dat ze de storm overleefd hadden, en wilden best een hapje van mijn krentenbol.

Ik wilde juist concluderen dat er nog een heleboel bomen óver waren, toen ik op een tragisch verwoeste stronk stuitte, een slordig afgerafelde stomp, aan de voet van het Pater van Kilsdonk-bruggetje. De schrik sloeg me om het hart. Dit was niet zomaar een stronk, nee, ik stond hier oog in oog met de stoffelijke resten van een boom waartegen ik, lang geleden in de jaren tachtig, nog eens geneukt heb/ben. (doorhalen wat niet verlangd wordt)

Het was (uiteraard) midden in de nacht, ik was (uiteraard) dronken, maar ik weet nog hoe het park indertijd zuchtte onder een rupsenplaag. Die rupsen hadden een spookachtig rag door het hele park geweven, waardoor het geheel een lugubere aanblik bood.

Ook weet ik nog wat voor spijkerbroek ik toen aan/uit had. Niet omdat ik zo’n fabelachtig geheugen heb, maar omdat ik de complete jaren tachtig in één spijkerbroek heb doorgebracht, een Levi’s 517. Spijkerbroeken waren toen nog van goede kwaliteit.

Ik staarde naar die stomp (‘de stomp die alles zag’), ik dacht aan Pater van Kilsdonk (Kater van Pilsdonk noemde iedereen hem, omdat hij altijd in cafés bier zat te drinken), ik dacht aan die spijkerbroek (veel meisjes lopen nu weer in dat zelfde model) en ik dacht met weemoed aan mijn woeste jeugd.

Naast de stomp stond een bankje. Er zat een koperen plaatje op met de tekst ‘Uw naam hier? www.Vondelpark.com’. Dat was misschien wel leuk als herinnering, nu die boom ter ziele was. De ‘adoptie’ van zo’n bankje kostte 3.000 euro, las ik op mijn telefoon. 3.000 euro?! Ja, dág, dan fiets ik wel even naar de Praxis, bedacht ik, daar heb je voor 100 euro al een knappe tuinbank. Zo’n naamplaatje kost je ook de kop niet, en dan kon ik het geheel vannacht nog naast die stronk neerpoten.

Maar ja, dat mag natuurlijk niet.

Er mag ook niks meer.
]]></description>
      <guid>https://volkskrant.nl/mensen/ik-staarde-naar-die-tragische-boomstronk-en-dacht-met-weemoed-aan-mijn-woeste-jeugd~b22ec1ae/</guid>
      <pubDate>Wed, 23 Feb 2022 00:00:00 +00:00</pubDate>
    </item>
    <item>
      <title>Madame Tussauds kan wel opdoeken nu de ene na de andere artiest in ongenade valt</title>
      <description><![CDATA[Ja, er komt oorlog, maar er zijn belangrijker dingen; Madame Tussauds heeft het wassen evenbeeld van Lil’ Kleine uit de collectie gehaald omdat hij zijn vriendin geslagen heeft. Met zijn lil’ losse handjes. Nou ja, zelf noemt hij haar meestal geen ‘vriendin’ maar ‘de moeder van mijn kind’. Dat heeft iets smartlapperigs, en omslachtigs. Waarom niet gewoon ‘huisgenoot J?’

Alas, poor Jorik! Verstoten uit de galerij der groten. Wat zouden ze met zijn lil’ wassen beeldje gedaan hebben? Mocht het stiekem met een verstokte fan mee naar huis, om daar in een hoekje van de keuken broeierig voor zich uit te staren met zijn chagrijnige lil’ rotkop (tot er bezoek komt, dan rollen ze hem snel de bezemkast in)?

Of hebben ze hem meteen zijn lil’ kleertjes van zijn lil’ lijfje getrokken en hem omgesmolten tot, bijvoorbeeld, Famke Louise? Daarvoor levert hij iets te weinig was, denk ik, dan hebben ze er nog een stukje van Paul de Leeuw bij moeten doen (die ligt daar nog ergens op zolder), een elleboog of zo.

Je vraagt je wel af hoe dat nu verder moet, nu de ene na de andere artiest in ongenade valt. Wat doet bijvoorbeeld Marco Borsato daar nog? En Michael Jackson? Picasso en Robbie Williams hebben zich trouwens ook niet altijd even netjes gedragen, dacht ik, en die staan daar ook nog gewoon. Hoe lang nog?

Annie M.G.Schmidt , Fidel Castro en Freddy Heineken zijn al weg, zag ik. Wat zouden die voor smerigs uitgevreten hebben? Of waren ze gewoon niet ‘hot’ genoeg meer? Henny Huisman: ook weg. ‘Na verwijdering is het hoofd nog enige tijd gebruikt in een horror-attractie.’ Las ik op Wikipedia. Echt waar.

Vroeger moest je decennia wereldberoemd zijn en van onbesproken gedrag voor je in Madame Tussauds kwam te staan. Maar tegenwoordig pleuren ze elke willekeurige Enzo Knol of Martin Garrix meteen, hop!, dat museum in; je bent 5 minuten beroemd en je staat er al. Nou ja, zo’n beeld zal inmiddels ook wel snel klaar zijn, met een

3D-printer of zo. In mijn tijd duurde zoiets jaren, ze namen uitsluitend échte beroemdheden als Elvis Presley of Johan Cruijff, en alles kwam op het

Polygoonjournaal

. Dan zag je de maker van zo’n beeld fronsend in een la met oogbollen grabbelen tot hij precies de juiste oogbol had voor Liesbeth List. Of Max Tailleur. Of Majoor Bosshardt.

Alleen maar nette mensen. Tenminste, dat hebben we altijd gedacht. Maar God weet wat er nog boven water komt. Nog even en dat hele Madame Tussauds is woest en ledig als de eerste dag.
]]></description>
      <guid>https://volkskrant.nl/mensen/madame-tussauds-kan-wel-opdoeken-nu-de-ene-na-de-andere-artiest-in-ongenade-valt~b6f202ad/</guid>
      <pubDate>Mon, 21 Feb 2022 00:00:00 +00:00</pubDate>
    </item>
    <item>
      <title>Modern koken in 1893: ‘gebroeide kalfspooten’, een ‘oude kip’ en veel gelei. Maar die Bruidstranen zijn vast lekker</title>
      <description><![CDATA[En weer kreeg ik een stapel oude boeken, ditmaal kookboeken van divers allooi.

Hoe bewaar ik mijn levensmiddelen in oorlogstijd?

heette er een. Mijn eerste gedachte was dat die levensmiddelen in oorlogstijd net zo kunnen worden bewaard als in vredestijd, want levensmiddelen hebben geen idee van bezetting, onderduik of Dolle Dinsdag.

Leerzaam was het wel. Zo las ik dat meel in beweging moet worden gehouden om mijt en schimmel te voorkomen. ‘Veelal is voldoende om het zakje op de andere zijde te leggen, telkens na 3 weken. Door een weinig forsch neerzetten van het pakje wordt de inhoud dan voldoende geschud.’

Komen er toch maden in het meel? Die kunnen er worden uitgezeefd. ‘Het pluimvee eet de maden graag.’ Beschimmelde peulvruchten kunnen, met azijn gekookt, naar ‘het varken’. Geen boekje voor stadsmensen, lijkt me.

Ook leerde ik hoe ik mijn levensmiddelen kan beschermen tegen ‘oorlogsgassen’: verpakken in ‘cellophane’, aldus ‘Dr. J. Visser van het medisch gaslaboratorium te Bandoeng’. ‘ Het mosterdgas is een verschrikkelijk strijdgas, en niet met water afspoelbaar. Besmette levensmiddelen zijn levensgevaarlijk voor mens en dier.’ Jammer voor ‘het varken’ en ‘het pluimvee’, maar helaas.

En dóór, naar het boek

Moderne kookkunst

uit 1893, toen modern koken nog zwaar leunde op koude vleesgelei: daar komen ‘gebroeide kalfspooten’ aan te pas en ‘een oude kip’, ‘4 kan water’, ‘4 lood zout’, diverse ‘maatjes azijn’, we leren de kunst van het ‘chemiser’: ‘Na den vorm in ijs gezet te hebben doet men er wat gelei in en laat die al draaiend langs den vorm loopen, totdat zij een dik vlies op de bodem en aan de kanten vormt.’

Als je het leest, voel je dat dikke vlies al op je tong. Maar die ‘Liqueur Bruidstranen’ ga ik zeker eens maken: ‘Vul eene fles met wijde hals goed half vol met goed gewassen sultane-rozijnen. Vul de flesch met brandewijn en doe op iedere kan 2 ons suiker; doe er nog wat kruidnagel en pijp-kaneel in en laat het ruim 3 maanden trekken.’ Dat lijkt eigenlijk op wat wij nu ‘boerenjongens’ noemen, maar lekker is het vast.

Dan een boekje uit 1920:

100 Amerikaansche tomaten-recepten

. Uit het voorwoord: ‘Gedurende mijn vijfjarig verblijf in Amerika leerde ik zooveel tomaten-recepten kennen en de tomatenvrucht waarderen als smakelijk en gezond, dat het mij dikwijls speet dat mijn Hollandse landgenooten nog zoo onbekend zijn met de tientallen lekkere en voedzame spijzen, die met behulp van tomaten zijn samen te stellen.’

De meeste recepten zijn, een eeuw na dato, open deuren (plakken tomaat met mayonaise, gebakken ei met tomaat), maar interessant is een ‘droge puree’ genaamd gerecht: ‘De tomatenpuree wordt zoolang ingekookt dat ze, dun uitgesmeerd op een bord, wanneer ze koud is, eruit ziet als een lapje zacht leer. (Men noemt het hier ‘tomato-leather’.) Wrijf de handen in met plantenolie en kneed de puree tot ballen, ter grootte van een maasbal (houten bal die gebruikt werd bij het sokken stoppen,

SW

). Berg ze weg in stopflesschen.’

Grappig: dit spul is, honderd jaar later, onder de naam ‘fruitleer’ weer in trek bij hippe meisjes. Tegenwoordig komt er een blender aan te pas, een siliconen-bakvel, een ‘dehydrator’ en vaak ook de ‘natuurlijke’ (maar ontzettend smerige) zoetstof stevia.

Het laatste boekje,

Een keur van practische recepten voor de keuken

, ongedateerd, maar kennelijk uit de jaren dertig. Uitgeverij: Maggi. Ingrediënt van elk recept: Maggi. Ja, ook de ‘Eendvogel’, de ‘Mayonnaise saus’ en het ‘Indisch kipgerecht’.

Maar ja, ‘bij wetenschappelijke onderzoekingen is Maggi’s Aroma als een middel van den eerste rang, om de spijsvertering te bevorderen, erkend’.

Dat u het weet.
]]></description>
      <guid>https://volkskrant.nl/cultuur-media/modern-koken-in-1893-gebroeide-kalfspooten-een-oude-kip-en-veel-gelei-maar-die-bruidstranen-zijn-vast-lekker~be0aa728/</guid>
      <pubDate>Fri, 18 Feb 2022 00:00:00 +00:00</pubDate>
    </item>
    <item>
      <title>Kom, ik ga online gokken, dacht ik, wie weet raak ik zo gegrepen dat ik van dat stomme Candy Crush afkom</title>
      <description><![CDATA[Ik zie de laatste tijd voortdurend reclames voor onlinecasino’s. Er ligt een man in bed met een laptop, je hoort iemand hijgerig ‘ja... ja... jááá!’ roepen en dan spuit er opeens een enorme hoeveelheid confetti uit die laptop. Ik ben nogal traag van begrip, dus in eerste instantie dacht ik: wat een rotzooi, die confetti in je bed, wie zit daarop te wachten? Maar algauw begon het toch te dagen: je kunt tegenwoordig gokken vanuit je bed. En winnen, dus.

Ik ben weleens in een casino geweest. Ik verloor in 10 minuten 100 euro en hield het toen voor gezien. Huisgenoot P. daarentegen speelde de hele avond door, met puilende ogen van opwinding. Ik dacht aan Dostojevski en pakte zijn portemonnee af zodat de schade beperkt bleef. Daarna leek het me beter om geen casino’s meer te bezoeken.

Maar ja, die man met die spuitende laptop bleef maar voorbijkomen, op alle schermen in mijn huis. En ik ben dol op dingen die je vanuit bed kunt doen. Zo ben ik al jaren tragisch verslaafd aan het spelletje Candy Crush, een stom spel waar je niet eens iets mee kunt winnen. Ja, ‘lollyhamers’ en ‘kokoswielen’, ammehoela.

Dus dacht ik gisteravond: kom, ik ga online gokken. Wie weet raak ik zo gegrepen dat ik van dat stomme Candy Crush afkom. En als ik een heleboel geld win, dan koop ik eindelijk zo’n grote wereldbol die je kunt openklappen en dat hij dan vanbinnen een drankkast is. Met een zilveren ijsemmertje en een spuitwaterfles van ribbeltjeskristal.

Ja, ik begon nu echt warm te lopen. Ik klikte op die confetti-site. ‘Registreren is zo gepiept!’, stond er. ‘Speel meteen supersnel!’ Het bleek net zo’n leugen als ‘de perfecte lasagne in 15 minuten’ van Jamie Oliver. Ik moest mijn bank invullen en doorklikken naar een nogal enge site die foto’s van mijn rijbewijs wilde hebben. De foto’s waren onscherp en moesten opnieuw. En nog eens. Ik moest mijn ‘burgerservicenummer’ invullen. Dat staat in onvoorstelbaar kleine cijfertjes op je rijbewijs. Ik vulde het verkeerd in. Ik pakte er een vergrootglas bij en deed het nog eens. En nog eens.

Na drie kwartier gepriegel leek er eindelijk schot in te komen: ‘Verifieer je account. We hebben je een code per email en sms gestuurd’, stond er op mijn scherm. Vol verwachting klikte ik op mijn telefoon. Niks. Een uur later: nog niks. Nu, de volgende ochtend: nog steeds niets.

Ik wacht vol spanning af. Intussen speel ik Candy Crush. Daar ben ik tenminste niet te stom voor.
]]></description>
      <guid>https://volkskrant.nl/mensen/kom-ik-ga-online-gokken-dacht-ik-wie-weet-raak-ik-zo-gegrepen-dat-ik-van-dat-stomme-candy-crush-afkom~bbb825a0/</guid>
      <pubDate>Wed, 16 Feb 2022 00:00:00 +00:00</pubDate>
    </item>
    <item>
      <title>Gothic steampunk in de Bommelerwaard</title>
      <description><![CDATA[Het was winderig maar zonnig. Ik struinde opgewekt door de Bommelerwaard en passeerde een bord met het opschrift ‘ANTIEK’. Daar stuitte ik op een omheind stuk grond met daarop een gigantische oude fabriek. Er was niemand te bekennen, maar het hek stond open en ik liep het terrein op.

Tussen allerlei ondefinieerbaar schroot stond het er stampvol met industriële voorwerpen uit lang vervlogen tijden: roestige hijskranen, stoommachines, aambeelden, stookketels, metershoge grondboren, afgebladderde vleesmolens, en een windmotor, zeker 100 jaar oud maar onvermoeibaar knarsend aan het werk in de onstuimige wind. Gothic steampunk in de Bommelerwaard.

Het geheel deed me denken aan die adventuregame

Machinarium

, alweer 13 jaar oud, waarin een verlegen robotje allerlei avonturen beleeft tegen de achtergrond van dergelijk victoriaans schroot, een vervallen mechanische stad in grauwe halftinten. Het geheel is erg mooi, maar ook wat beklemmend.

Er was nog steeds niemand op het terrein, maar een bordje met een pijl wees me het gebouw in en de trap op. Ik passeerde een levensgroot, bemost Christusbeeld en belandde in een loods die vol stond met spullen van vroeger. Afgebladderde racefietsen uit de jaren dertig, een zwarte tandem, verstoft glaswerk, een opgezet stekelvarken, kamerschermen, heiligenbeelden, 19de-eeuwse naaimachines en hobbelpaarden, oude schoolplaten...

Weer geen mens te zien. ‘Hallo? Is er iemand?’, riep ik, maar er kwam geen antwoord. In een hoek van de loods stond een fin-de-sièclekinderbedje van gietijzer met ingewikkelde patroontjes. Het was ooit witgeverfd geweest. Het kindje dat hierin geslapen had was onvermijdelijk al vele jaren dood. Daarnaast stond een kinderwagen uit dezelfde periode. Een grote, diepe wagen, met de zwarte kap omhoog getrokken, zo’n ding uit een griezelfilm. Hoorde ik nou iemand hoesten? Nog eens ‘Hallo!’ Niks.

De wind gierde nog iets harder en doordat er een wolk voor de zon schoof werd het er opeens een stuk donkerder. Bewoog daar nou iets in de hoek? Ik moest maar weer eens opstappen. Terwijl ik met een grote boog om die kinderwagen heen sloop hoorde ik opeens een ijle stem: ‘Syl...! Sylvia...!’

Geheel volgens protocol ging mijn nekhaar overeind staan. ‘Hallo?!’ riep ik, veel te hard. Niemand. Ja, een etalagepop met holle ogen in een charlestonjurkje. En nog eens die ijle stem. ‘Syl...? Sylviaaa...?’ Voor ik het wist was ik bij die trap en stommelde naar beneden, de frisse lucht in. Ontredderd keek ik om me heen, maar er was nog steeds niemand.

Thuis lachten ze me uit, natuurlijk.

De volgende ochtend werd ik na een nacht vol dromen ziek wakker. Koorts. Hoesten.

Mocht ik het overleven: daar kom ik nóóit meer.
]]></description>
      <guid>https://volkskrant.nl/mensen/gothic-steampunk-in-de-bommelerwaard~bba0d8db/</guid>
      <pubDate>Mon, 14 Feb 2022 00:00:00 +00:00</pubDate>
    </item>
    <item>
      <title>De nieuwe Suske en Wiske is niet te harden zo onnozel, maar wat erger is: waar is Schanulleke gebleven?</title>
      <description><![CDATA[Ik kocht, na vele jaren van geheelonthouding, weer eens een nieuwe

Suske en Wiske

. Zoals het hoort had hij een alliteratie in de titel:

De grot van Gregorius

. Nummer 361 in de reeks. Dat is nog flink opgeschoten sinds ik, halverwege

De vlijtige vlinder

(nr. 163) definitief concludeerde dat de ‘nieuwe’

Suske en Wiskes

echt niet meer leuk waren en dat ook niet meer zouden worden. Dat moet in de late jaren zeventig geweest zijn. Door die strontvervelende

De mollige meivis

,

De vinnige viking

en

De minilotten van Kokonera

had ik me blijkbaar nog heen geworsteld.

Er was iets vreemds met de

Suske en Wiskes

uit mijn jeugd. Ten eerste begon de nummering niet bij 1, maar bij 67,

De poenschepper

. Dat zat me enorm dwars. Er was een verklaring, iets met oude nummers in zwart-wit met een steunkleur die niet meer in druk waren en later opnieuw, ingekleurd en vaak ook anderszins veranderd, werden uitgegeven.

Dat maakte het alleen maar ingewikkelder. Zo is in

De poenschepper

bijvoorbeeld de hele familie, Lambik, Sidonia, Jerom, Suske en Wiske al compleet, terwijl je in latere albums pas te zien krijgt hoe ze voor het eerst Suske ontmoeten. En in werkelijkheid is trouwens niemand echt familie van elkaar, behalve Wiske en Sidonia.

Tot overmaat van ramp kreeg ik ook weleens een écht oude

Suske en Wiske

onder ogen. Daar schrok ik altijd van. Die tekeningen waren heel anders, alle personages hadden iets knolligs, aapachtigs. Zo had Willy Vandersteen ze natuurlijk bedoeld, maar ik was de gestroomlijndere versies gewend. Iets dergelijks had ik met James Bond. Mijn eerste James was Roger Moore in

The Spy Who Loved Me

, een geparfumeerd fatje vergeleken bij alle andere Jamesen, maar ik wist niet beter en moest later erg wennen aan de oudere (en veel betere) films met Sean Connery.

Ik sloeg

De grot van Gregorius

open. Suske en Wiske zijn eigenlijk alleen nog herkenbaar aan hun afzakkende sokjes, Wiske had natuurlijk nooit tietjes moeten krijgen, Lambik heeft wel nog steeds die rare zwarte streep onder zijn neus waarvan ik nooit geweten heb of het nou wel of niet een snor is, en de humor is nog suffer dan vroeger: Wiske zoekt naar eetbare planten en roept heel hard ‘Hallooo!’ tegen een dovenetel. Waarom doet ze dat? ‘Voor ik hem opeet wil ik zeker zijn dat het een DOVE netel is!’

Ook het verhaal zelf is niet te harden zo onnozel, maar wat erger is: waar is Schanulleke gebleven? Schanulleke, mijn lievelingspersonage! Weten jullie nog dat ze eens kapot ging en overal zaagsel lekte? Gruwelijk was het. Zouden ze haar voorgoed eruit geschreven hebben? En waarom?

Ik kreeg

De grot van Gregorius

met moeite uit. Ja, er zat weer een flinke scheut maatschappijkritiek in. Dat was vroeger ook al. In

De poenschepper

bijvoorbeeld, waarin Lambik een steenrijke, meedogenloze zakenman wordt, letterlijk ten koste van zijn hart. Geweldige rol ook voor Sidonia, die zich met hulp van Wiske vermomt als hippie. ‘Eerst je haar spoelen met afwaswater… nog wat vetvlekken op je jasje… je voeten even door een modderbad halen… je scalp met medewerkers van een vlooientemmer bevolken! Een half pond is voldoende!’

En dan die ouwe hippie Fantamoer (iets met ‘enfant’ en ‘amour’?) die Lambiks leven redt, waarna de slechteriken Mazoetan en Belzabel ‘eensklaps in de grond verdwijnen, omgeven door een rossige vlam’.

Behalve dat ik het doodeng vond, ging het verhaal me ook nog grotendeels boven de pet. Waren die strips eigenlijk wel voor kinderen bedoeld?

Ja, die nieuwe wel.

Maar daar is dan ook geen flikker aan.
]]></description>
      <guid>https://volkskrant.nl/cultuur-media/de-nieuwe-suske-en-wiske-is-niet-te-harden-zo-onnozel-maar-wat-erger-is-waar-is-schanulleke-gebleven~bf7c5d41/</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title>Lastige mannen waren overal, van vieze ooms tot docenten die hun handen niet thuis hielden</title>
      <description><![CDATA[Ik luisterde naar een interview met Beatrijs Smulders. Zij is verloskundige, bekend als controversieel pleitbezorgster van (thuis)bevallingen zonder pijnbestrijding. In het interview ging het over ‘pornoficatie’ van de samenleving. Smulders ziet een verband tussen de huidige overvloed aan porno en de toename van seksueel geweld en spreekt van ‘jonge vrouwen die soms niet eens meer over straat kunnen’ omdat er ‘veel mannen veel te opgewonden rondlopen’. Zelf heeft ze ‘in haar tijd nergens last van gehad’, terwijl ze toch ‘veertig jaar lang midden in de nacht de straat op is gegaan’.

Daar hoorde ik van op. Veertig jaar geleden was ik een tiener. Lastige mannen waren overal, van vieze ooms die na een paar borrels wilden dat je op hun schoot kwam zitten tot docenten die hun handen niet thuis hielden. De gymleraar kwam steevast bij de douchende meisjes binnenlopen, want ‘naaktheid was niks om je voor te schamen’.

De klusjesman in mijn ouderlijk huis zat de hele tijd aan me en verklaarde daarbij klaaglijk dat hij ‘met zó’n leuter in zijn broek zat’. Hij vond dat ik er iets aan moest doen, denk ik, maar ik was 13 en zou niet hebben geweten wát. Later hoorde ik dat hij het ook bij mijn zusje van 10 had geprobeerd.

Een huisvriend van mijn ouders kroop opeens ’s nachts bij me in bed. Ik was niet bang, want ik vond hem aardig, maar ik was wel stomverbaasd. Toen ik zei dat ik gewoon wilde slapen ging hij gelukkig weer weg. We zijn trouwens altijd goed bevriend gebleven. Hij is alweer vijftien jaar dood.

Ook op straat gebeurde er van alles. Meermaals ben ik, op de fiets, achtervolgd door jongens op brommers, die in het voorbijgaan naar mijn kruis of kont grepen. ‘Zo zijn mannen’, zei de moeder van mijn toenmalige vriendje, en ried me aan voortaan niet zonder ‘hoedenspeld’ op stap te gaan, dan kon ik ze eens flink prikken, als het al te bar werd.

Niet lang daarna werd ik een auto ingetrokken door drie mannen. Ik kon op het nippertje ontkomen omdat de mouw van mijn jasje afscheurde. Een vriendin van me werd, rond die tijd, in de bosjes getrokken en gedwongen een man te pijpen. Ze heeft hem in zijn lul gebeten en kon toen ontsnappen.

Dit soort dingen gebeurden in de jaren zeventig en tachtig, toen er van ‘pornoficatie’ nog geen sprake was. Ik ken geen meisjes of vrouwen die toen niet geregeld met ongewenste seks te maken kregen. Er kwam alleen geen ophef van. Nu wel, gelukkig.

Nu maar hopen dat het helpt.
]]></description>
      <guid>https://volkskrant.nl/mensen/lastige-mannen-waren-overal-van-vieze-ooms-tot-docenten-die-hun-handen-niet-thuis-hielden~b76eebe5/</guid>
      <pubDate>Wed, 9 Feb 2022 00:00:00 +00:00</pubDate>
    </item>
    <item>
      <title>Op het naamkaartje stond ‘Amanda’. Een dure hoer, ongetwijfeld, in de jaren negentig</title>
      <description><![CDATA[Op straat passeerde ik een vuilnisbak waaruit, behalve de obligate kapotte paraplu, ook een zwart plastic mapje stak. Een zwart mapje heeft altijd een air van belangrijkheid. Er kunnen creditcards in zitten, of autopapieren. Of een paspoort. Ja, er bestaan mensen die hun paspoort in een mapje stoppen, er is niets aan te doen.

Het mapje bleek vol te zitten met naamkaartjes, allemaal verschillend, in doorzichtige plastic hoesjes. Het zag er ouderwets uit, een voorwerp van vroeger, als een kolenkit of een beddenpan, een ding van de meneer Demesmaeker-achtige zakenmannen. Op veel van de kaartjes stond, behalve een telefoonnummer, ook een faxnummer afgebeeld en op slechts enkele een mailadres. Geen twijfel mogelijk, dit mapje stamde uit de jaren negentig.

In de jaren negentig waren naamkaartjes niet meer voorbehouden aan belangrijke mannen, nee, opeens had iederéén een eigen naamkaartje. Ook ik, met mijn lullige vijf vinkjes. Die kaartjes kon je toen overal laten maken voor een habbekrats, zelfs in een automaat op het station.

Wat deed je als student met die kaartjes? Je deelde ze uit aan je vrienden. Het was volkomen belachelijk, want mijn vrienden en ik kenden elkaars telefoonnummers uit ons hoofd, en we wisten ook best van elkaar dat we geen ‘designer’, ‘journalist’ of ‘schrijver’ waren, zoals dat kaartje doorgaans pochte, maar gewone, minimumlijdende sukkels. Dus wat deed ik met die kaartjes van David G. ,‘musicus’ en Robert B., ‘kunstenaar’? Die liet ik vervilten in mijn jaszak.

De bespottelijkheid van die kaartjes daalde al gauw in. In mijn coterie gold het vervolgens nog een poosje als geestig-ironisch om een wonderlijk beroep op je kaartje te zetten (‘begrafenisondernemer’, ‘taxidermist’, ‘interim-prostituant-in-ruste’) net zoals het bon ton was om een geinige boodschap op je antwoordapparaat te hebben staan (ik had een bandje van een 06-sekslijn, een vrouwenstem die hijgend iets over haar strakke natte kutje ten beste gaf; ja, we vonden onszelf heel grappig indertijd) maar ook daar was de lol gauw vanaf. Exit kaartjes.

Ik bladerde in het mapje. Er zaten veel Georgische kaartjes bij, met die fascinerende Kartveelse letters die aan taartgarnering doen denken, maar ook Russische en Turkse. Eén kaartje viel op tussen al die witte en beige exemplaren. Het was roze, met in gouden krulletters de naam ‘Amanda’ erop. Daaronder een Amsterdams telefoonnummer, en verder niets.

Amanda. Een dure hoer, ongetwijfeld, in de jaren negentig. Ik zag haar voor me, roodbruine lippenstift, wafeltanghaar met vlinderclipjes, flamingokleurige string van bobbeltjesstof.

Ik belde aarzelend het nummer, maar er werd niet opgenomen. Zelfs geen antwoordapparaat.
]]></description>
      <guid>https://volkskrant.nl/mensen/op-het-naamkaartje-stond-amanda-een-dure-hoer-ongetwijfeld-in-de-jaren-negentig~b0dc983b/</guid>
      <pubDate>Mon, 7 Feb 2022 00:00:00 +00:00</pubDate>
    </item>
    <item>
      <title>‘Heeft mama nou weer nieuwe ouwe zooi?’, bromden mijn zoons. ‘We hébben al zo veel’</title>
      <description><![CDATA[Ik heb een erfenis gekregen. Yvonne, een mij onbekende vrouw, bepaalde dat ik na haar dood in haar verzameling boeken mocht grasduinen en meenemen wat ik maar wilde. ‘Ik heb veel lievelingsboeken’, stond er op de kaart die ik postuum van haar kreeg. ‘Ook boeken die je afkraakte. Dan moest ik altijd lachen.’

Yvonnes huisje bleek bij mij om de hoek. Het stond er vol met boeken. Van mij maakte zich een onbeschaafde hebzucht meester, maar Yvonnes nabestaanden verzekerden me dat ik echt alles van mijn gading mocht, ja moest! meenemen.

Mijn literaire gading is groot en gevarieerd, dus ik zette alle schroom opzij en begon onbekrompen te graaien. Daar was een oude druk van

Kees de jongen

en, ook van Thijssen,

Het taaie ongerief

met oranje-gouden kaft, daar een vroeg 20ste-eeuwse

Negerhut van oom Tom

met een prachtige linoleumsnede voorop.

Een boek van Cissy van Marxveldt dat ik nota bene niet eens kende, haar debuutroman uit 1917,

Game-and set!

, met art deco-tennisrackets erop, zowat alles van de naturalistische bestsellerschrijfsters Cornélie Noordwal en Jeanne Reyneke van Stuwe (de vrouw van dichter Willem Kloos, over wie collega Boutens eens zei dat ze Kloos zowel van de drank als van de poëzie had afgeholpen).

Knut Hamsuns

Hoe het groeide

, een titel die mij altijd afkeer inboezemde, maar het boek bleek (hoewel nogal

Blut und Boden

-achtig avant la lettre) prachtig. Hamsun kreeg er in 1920 trouwens de Nobelprijs voor Literatuur voor.

Hoe de katjangs op de kostschool van Buikie kwamen

uit de jaren dertig, maar nog steeds heerlijk…

Mijn boodschappentassen kraakten in hun voegen. ‘Weten jullie het zeker?’, vroeg ik nog eens aan de nabestaanden, maar ja, ze wisten het écht zeker, want wat er overbleef moest toch weg en de antiquariaten hadden gek genoeg geen belangstelling.

Het lijkt vreemd, maar dat laatste is waar. Juist voor bekende, indertijd goed verkopende boeken, hoe mooi (en schitterend vormgegeven) ook, krijg je zowat niks. Ze zijn in grote oplages verschenen en zo vaak herdrukt dat er gewoon te veel exemplaren van in omloop zijn.

Mensen die de complete 19de- en 20ste-eeuwse bibliotheek van hun dode overgrootvader laten taxeren, verwachten er vaak duizenden euro’s voor te krijgen, maar meestal mogen ze al blij zijn als ze de boel gratis kunnen achterlaten. Een eerste druk van een beroemde roman kan nog weleens wat waard zijn, liefst met opdracht, of een historisch curiosum, maar ook dan gaat het meestal maar om een paar tientjes.

‘Vraag niet hoe het kan, maar profiteer ervan’, ronkte een oude reclameslogan door mijn hoofd, terwijl ik

Het beugeljong

in mijn tas vlijde, een verrassend moderne titel voor een bijna honderd jaar oud kinderboek, maar de beugel in kwestie zat dan ook niet om het gebit van een 21ste-eeuwse snotneus, maar om het door polio misvormde beentje van een ‘ongelukkig’ kind, zoals dat toen heette.

Thuis stalde ik mijn buit trots op tafel uit, maar

Het beugeljong

nam ik mee naar mijn

woman cave

, en spoedig was ik geheel verzonken: ‘Misschien is het wel een voorrecht om een beugeljong te zijn’, zei Paps. ‘Dat zei vrouw van Vechten, Wiesjes moeder laatst ook tegen me’, peinsde Beugeltje. Dokter ten Hemert knikte weemoedig. Wiesje had een ongeneeslijk hartgebrek en vrouw van Vechten wist wel, dat de dagen van haar dochtertje geteld waren.’

Beneden hoorde ik de bromstemmen van mijn zoons. ‘Heeft mama nou weer nieuwe ouwe zooi? We hébben al zo veel…’

Ja, zo veel, maar nooit genoeg. Niets waard voor een ander, maar voor mij een grote schat: misschien is dat wel een definitie van geluk.
]]></description>
      <guid>https://volkskrant.nl/cultuur-media/heeft-mama-nou-weer-nieuwe-ouwe-zooi-bromden-mijn-zoons-we-hebben-al-zo-veel~b6e2e672/</guid>
      <pubDate>Fri, 4 Feb 2022 00:00:00 +00:00</pubDate>
    </item>
  </channel>
</rss>
