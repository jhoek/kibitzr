<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[‘Ach ja, Japan,’ zei de man. Hij glimlachte meewarig. ‘Tokio is toch een beetje het nieuwe Barcelona geworden, hè’]]></title>
      <description><![CDATA[<p>In de Kinkerstraat stapte ik in de volle lijn 17 en struikelde daarbij bijna over een stofzuiger. Hij stond in het gangpad in een blauwe Ikeatas en behoorde toe aan een wat haveloze jongen in een verweerde krakerstrui die zat te knikkebollen en slaperig “Oepsie...” mompelde. Naast hem stonden een man en een vrouw, begin 30 en uit een heel andere categorie. De man was lang, met het sportieve postuur, vlotte kapsel en de zelfverzekerde blik van iemand die in het leven altijd alles heeft meegezeten. Hij droeg een donkerblauwe winterjas en sneakers in het genre ‘Casual Friday bij Deloitte’. De vrouw, een blakend, kordaat type met een blonde knot was geheel bijpassend, maar toch vormden ze geen stelletje, want ze vroeg: “Hoe was Japan?” en dat vraag je niet in de tram aan iemand die ’s nachts naast je ligt. “Ach ja, Japan,” zei de man. Hij glimlachte meewarig. “Tokio is toch een beetje het nieuwe Barcelona geworden, hè. Nou ja, zonder zakkenrollers en zo, maar je begrijpt wat ik bedoel: iederéén gaat naar Japan. Maar omdat ik toch in Tokio moest zijn voor werk, ben ik daarna dus naar Sachalin gegaan. En dát was een eyeopener, hoor. Sachalin. Totale rust en schitterende natuur.” “Sachalin?” vroeg de vrouw. De man lachte weer zo meewarig. “Ja, niemand kent dat. Een Russisch eiland ten noorden van Japan. Enorm gedoe met visa, moest via China en zo, maar daar had ik een mannetje voor, en als je er eenmaal bent: onbeschrijflijk. Echt een plek waar je heel dicht bij jezelf kunt blijven.” “Goh,” antwoordde de vrouw lauwtjes. Vakantieverhalen zíjn ook stomvervelend, zeker van mensen die dicht bij zichzelf willen blijven in godverlaten oorden. Stomtoevallig ben ik wel eens op Sachalin geweest, om de gevolgen van een hevige aardbeving te verslaan. Het is dertig jaar geleden, maar ik zie alles nog haarscherp voor me: de aanblik van al dat puin, die honderden verfomfaaide doden en de wanhoop van de overlevenden was inderdaad onbeschrijflijk. “Dicht bij mezelf blijven’ kwam er niet echt van, en ‘schitterende natuur’ was ver te zoeken: louter grauwe toendra’s en zware industrie zover het oog reikte. De lange man zwatelde intussen voort over de geneugten van Sachalin. Om zijn weidse armgebaren de ruimte te geven deed hij een stap achteruit. Daarbij struikelde hij over die stofzuiger en belandde ruggelings op de sjofele schoot van de jongen met de krakerstrui. ‘Oepsie...’ mompelde die nogmaals. “Tjezus, mán!” foeterde de lange, terwijl hij opkrabbelde. “Dit is een tram hè, geen fokking verhuisbedrijf!” en, met een woedend voilà-gebaar naar de vrouw: “Zoiets zal je dus nóóit overkomen, op Sachalin.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ach-ja-japan-zei-de-man-hij-glimlachte-meewarig-tokio-is-toch-een-beetje-het-nieuwe-barcelona-geworden-he~bf1ecb90/</guid>
      <pubDate>Tue, 11 Nov 2025 00:00:00 +0100</pubDate>
    </item>
    <item>
      <title><![CDATA[Voor 3 euro per stuk kun je geen kroketten aan zwangere olifanten gaan voeren, dacht ik spijtig]]></title>
      <description><![CDATA[<p>Is er nog nieuws? Om met Gerard Reve te spreken: ‘Jawel, goed nieuws, zeer goed zelfs. Spreek maar gerust van blijde tijding.’ Er zijn twee olifanten drachtig in Artis. Twéé! Ik las het verheugende bericht vrijdagochtend in de krant, sprong in mijn kleren, en fietste naar de dierentuin. Een stralend zonnetje verjoeg de laatste kille nachtnevelen, en daar zag ik de jongste olifantenkoe al staan. Het wordt haar eerste kalf, maar erg opgewonden leek ze niet. Ze stond rustig te eten. Zelf had ik tijdens mijn eerste zwangerschap een hardnekkige zucht naar Febokroketten, die toen nog 1 gulden per stuk kostten. Inmiddels is dat 3 euro. Voor die prijs kun je ze niet aan olifanten gaan voeren, dacht ik spijtig, maar zij leek ook heel tevreden met de grote bos takken die ze kalmpjes naar binnen werkte. De aanstaande vader is inmiddels afgevoerd naar een andere dierentuin. Olifanten leven in een matriarchaat, waar de aanwezigheid van vaders na de geboorte niet op prijs wordt gesteld. Maar: “Hij heeft heel goed werk gedaan,” aldus een blije oppasser, vrijdag in deze krant. Hij heeft de daad ook nog eens verricht terwijl een jonge bul – vijf jaar oud – toekeek. Een dikke blessing, aangezien olifanten niet van nature weten hoe het moet. Ze moeten het eerst zien voordat ze het zelf kunnen. “Dat onze kleine jongen het nu bij herhaling heeft kunnen meemaken, is geweldig.” Ach gos! Vertederd bekeek ik de ‘kleine jongen’, die naast zijn moeder een mals takje stond weg te slurven. Hij heet Oscar. Dat wil zeggen, zo heb ík hem genoemd, omdat Artis de dieren geen namen meer geeft. Dat is om ‘de vermenselijking van dieren te voorkomen’. (Onzin, natuurlijk, want het kan die dieren geen reet schelen hoe wij ze noemen, zolang ze maar niet gedwongen worden te dansen, of sigaretten te roken, of zo.) Oscar is nu nog van bescheiden formaat, maar eenmaal volwassen zal hij zo’n 4000 kilo wegen. Een heel gewicht, als je een vrouwtje wilt bespringen. Het is dan inderdaad wel handig als je weet waar je moet mikken, anders wordt het een uitputtingsslag voor beide partijen. (‘Maar Miep, zeg jíj dan waar die in moet! Onder je staart, toch? Nee? Waar dan?! Jij ook geen idee? Nou, láát dan maar, als je in Godsnaam maar niet weer voor Studio Sport gaat staan.’) “Zo Oscar,” zei ik, “jij weet nu waar Abraham de mosterd haalt, hè?” Ik gaf hem een knipoog. Hij kauwde verder, met een verlegen lachje. Ach gos, het duurt nog zeker vijf jaar voor hij geslachtsrijp is. Als hij het nou intussen maar niet vergeet. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/voor-3-euro-per-stuk-kun-je-geen-kroketten-aan-zwangere-olifanten-gaan-voeren-dacht-ik-spijtig~bfeaa527/</guid>
      <pubDate>Sat, 8 Nov 2025 00:00:00 +0100</pubDate>
    </item>
    <item>
      <title><![CDATA[De oogkliniek wilde graag weten of mijn moeder met ‘levende slachtkuikens’ werkte]]></title>
      <description><![CDATA[<p>Mijn oude moeder, 86, ging naar de dokter voor een middeltje tegen tranende ogen, maar die arts was blijkbaar nogal een doortastend type: “Ik blijk staar te hebben,” zei mijn moeder even later beduusd aan de telefoon. “Ik moet geopereerd worden.” Meteen dacht ik aan wijlen mijn vader. Ook hij had, een jaar of tien geleden, een dergelijke operatie ondergaan, en daar was hij zo tevreden over dat hij het iedereen aanried. “Je moet je aan staar laten opereren,” drong hij aan, elke keer dat ik hem zag. “Maar papa, ik héb geen staar,” antwoordde ik dan, waarop hij steevast met een wegwuivend gebaar zei: “Maakt niet uit. Gewoon dóén.” En nu was dus mijn moeder aan de beurt. Ze vond het eng. “Kom op, fluitje van een cent,” zei ik, want dat is het – als je zelf niet hoeft. We vulden samen de ellenlange vragenlijst van de oogkliniek in. Er waren bijzonder vreemde vragen bij, zoals (en ik zweer dat ik dit niet verzin) ‘Werkt u met levende slachtkuikens?’ “Nou, biecht maar op,” zei ik tegen mijn moeder, waarna ze even goed nadacht, en tenslotte plechtig verklaarde: “Nee, ik werk niet met levende slachtkuikens.” Gisteren was het zover. Met mijn zenuwachtige moeder aan mijn arm schuifelde ik de kliniek binnen. “Maak je geen zorgen, ze doen één oog tegelijk, dus als het mislukt, heb je er nog een over,” suste ik. Dat hielp niet. “Ik vraag wel of ik mee de operatiekamer in mag,” vervolgde ik. Dat hielp wél. Daar lag mijn moeder, een bang en mager vogeltje, onder een operatiedeken. Ik pakte haar kleine, koude hand. Zulke dingen doe ik anders nóóit. Ook zij was verrast, maar ze liet niet los. Daar begon de chirurg al, met zijn fluitje van een cent. Mijn moeder kneep in mijn hand. Op een groot scherm achter haar hoofd zag ik haar oog, ter grootte van een voetbal. Er stak een gigantische naald in. Ik moest even slikken. “Dit is niet eng, dit is fascinerend,” zei ik tegen mezelf. En dat was het ook. “Klaar!” zei de chirurg al gauw. Met tranende ogen stond mijn moeder op. “Wat heb je lekker warme handen,” zei ze even later, toen ik haar in haar jas hielp. “Je vader had ook altijd van die warme handen...” Let wel: mijn ouders zijn bijna vijftig jaar geleden gescheiden. Afgezien daarvan is mijn vader al ruim een jaar dood en begraven. “Die warme handen heeft hij nu niet meer,” zei ik. “Ik denk zelfs dat hij inmiddels helemáál geen handen meer heeft.” “Hè, getverdemme,” huiverde mijn moeder. Maar ze moest tóch lachen, door haar tranen heen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-oogkliniek-wilde-graag-weten-of-mijn-moeder-met-levende-slachtkuikens-werkte~b6e5cc1c/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[Nieuwsgierig sloeg ik de bladzijde terug. Nu gingen we het beleven, de schuimbekkende kritiek op dit heerlijke hotel!]]></title>
      <description><![CDATA[<p>In Amsterdam regende het en daarom reisde ik naar Gelderland. Daar regende het óók, maar dan met de altijd schitterende Ooijpolder op de achtergrond, waar ‘wilde’ koeien en paarden grazen rond een aantrekkelijk meer. Erg wild zijn ze niet, want ze kijken meteen naar je handen of je koekjes bij je hebt (nee, sorry), maar soit. Ook staat daar een voortreffelijk oud hotel, waar alles precies is zoals het zijn moet. Neem nu alleen al het gastenboek op mijn kamer. Waar vind je zoiets goeiigs nog? Er wordt blijkbaar enthousiast gebruik van gemaakt, want het viel bijna uit elkaar van de loftuitingen. ‘Een schitterende plek, en een weergaloos onthaal!’ bezwoeren Kees en Karin uit Beetsterzwaag. Jos en Femke uit Didam hielden het bij een verrukt ‘ZALIG!’, maar Willy en Carla uit Kortrijk (35 jaar getrouwd!) dweepten erop los: ‘Wij hebben genoten van de ouderwetse gastvrijheid, de rijke natuur en de fijnzinnige schotels, een unicum in deze tijd!’ Vertederd bladerde ik verder. Er stonden zelfs gedichten in, en kindertekeningen met hartjes. ‘Wat een heerlijk verblijf, zo zonder tv,’ verzuchtten Sjoerd en Miek uit Werkendam. (Tip: thuis ook je tv wegdoen, Sjoerd en Miek! Durven jullie niet, he?) Zo schattig, zo’n papieren boek vol gestold enthousiasme, in tijden dat we gewend zijn geraakt aan giftig-ironische online beschrijvingen van gebruikte condooms onder het bed, kakkerlakken achter de radiator, lawaaiig neukende buren of krenterige ontbijtbuffetten, mét schandaleuze foto’s! Van dit soort smeerlapperij was in dat beregezellige logement overigens beslist geen sprake, haast ik me te zeggen, integendeel, al las ik een (naamloze) bijdrage van iemand die nogal mat opmerkte: ‘Het was leuk. Minder schoon, maar prima.’ Dat was meteen ook de enige negatieve recensie in dat boek vol juichende liefdesverklaringen. Tenminste, dat dacht ik. Maar toen zag ik een bladzijde die heftig beschreven leek, met grote, maar onzichtbare reliëfletters. Alsof iemand de voorgaande pagina woedend had volgekalkt, waarbij de letters diep waren doorgedrukt in de volgende. Nieuwsgierig sloeg ik de bladzijde terug. Nu gingen we het beleven, de schuimbekkende kritiek op dit heerlijke hotel! Maar helaas: de betreffende boze bladzijde was eruit gescheurd. Wie had dat gedaan? De auteur zelf, met spijt van zijn/haar uitval, of de eigenaars van het hotel, die de smet op hun blazoen wilden uitwissen? En, belangrijker: wát had er gestaan? ‘Er zat een roestige spijker in de hazenpeper, er droop bloed uit de gordijnen, er bonsde een hol schaterend spook tegen de ramen en ’s nachts vloog er een hondsdolle vleermuis pardoes mijn snurkende mond in’? Schichtig ging ik in het (ogenschijnlijk?) zo knusse bed liggen. Klaar voor een lange, onrustige nacht. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/nieuwsgierig-sloeg-ik-de-bladzijde-terug-nu-gingen-we-het-beleven-de-schuimbekkende-kritiek-op-dit-heerlijke-hotel~b91f3c55/</guid>
      <pubDate>Tue, 4 Nov 2025 00:00:00 +0100</pubDate>
    </item>
    <item>
      <title><![CDATA[Van Hans Wiegels vrouw herinner ik de ‘salade Pien Wiegel’. Nee, dat komt allemaal nooit meer terug]]></title>
      <description><![CDATA[<p>Als het een beetje meezit krijgen we niet alleen Rob Jetten als premier, maar ook zijn razend knappe Argentijnse verloofde als ‘first gentleman’. Zoals de Volkskrant kopte: ‘Argentijnse media zijn vol van Nicolás Keenan, de mogelijke “eerste heer” van Nederland.’ Dat ‘eerste heer’ bleef me wel even in de keel steken. Het bekt niet lekker. Bij eerste heer moet ik denken aan de oberkelner van een Gelders restaurant met een moeizaam verworven ster en salie-kleurige lambriseringen, die gedempt-joviaal je stoel komt aanschuiven achter een op 63 graden langzaam doodgetreiterde pastinaak met daslookolie en kombucha van duindoorn. Ik sloeg de Argentijnse media er even op na. Zij spreken van ‘el primer caballero’. Dat klinkt al een stuk beter dan eerste heer, al krijg je toch vage associaties met de paardrijsport (caballero betekent ruiter). Meteen moest ik ook denken aan Jackie Kennedy, ‘eerste dame’ van JFK. “Als ik íets niet genoemd wil worden is het ‘first lady’,” klaagde ze herhaaldelijk. “Het klinkt als een rijpaard.” Daar had ze wel een beetje gelijk in. Het is bijna even lullig als dat eerste heer waar die nog zo jeugdige Nicolás Keenan vast ook niet op zit te wachten. (‘Eerste jongeheer’ dan misschien? Neu.) Het is wél heel gezellig voor koningin Máxima, zo’n Argentijntje erbij. Ze worden vast dikke vrienden, die samenzweerderig giechelend in een geblindeerde limousine naar de Gauchos in het Hofkwartier rijden, voor een ribeye van een pond (elk!), met een gepofte aardappel, chimichurri en een ijscoupe ‘Don Pedro’ met een scheutje Baileys toe. (Keenan draagt daarbij een plaksnor en een fedora, en Max een Caroline van der Plas-pruik, zodat ze lekker anoniem kunnen zitten schransen, terwijl Willem-Alexander thuis een restje chili con carne opwarmt en Rob Jetten zijn afgunst verbijt in de gym, achter een fles HiPro Stracciatella.) Ja, dat hoop je dan, he. Maar wat die mensen allemaal écht eten, daar kom je nooit achter. Ze houden zich tegenwoordig culinair allemaal op de vlakte, omdat voedsel totaal is gepolitiseerd: met vlees kun je echt niet meer aankomen, vis is elitair, en vegetariërs verpesten het klimaat met hun ingevlogen avocado’s. Met weemoed dacht ik aan de jaren zeventig, toen de vrouwen van politici zich in de damesbladen nog onbevangen lieten uithoren over hun mans favoriete gerechten. Dat was me een feest van varkensrollade met perziken en een vleugje kerrie, zalmsoufflé met een dakje van bladerdeeg (in de vorm van een visje!), en vleesfondue met stokbrood en kruidenboter. Van Hans Wiegels vrouw herinner ik specifiek de ‘salade Pien Wiegel’ met witlof, amandel, hamblokjes en blikmandarijntjes. Nee, dat komt allemaal nooit meer terug. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/van-hans-wiegels-vrouw-herinner-ik-de-salade-pien-wiegel-nee-dat-komt-allemaal-nooit-meer-terug~b7c08efee/</guid>
      <pubDate>Sat, 1 Nov 2025 00:00:00 +0100</pubDate>
    </item>
    <item>
      <title><![CDATA[Beschamende bekentenis: ik woon al sinds mijn achttiende in Amsterdam, maar was nog nooit in het Anne Frank Huis geweest]]></title>
      <description><![CDATA[<p>Meestal ga ik stemmen bij het schooltje om de hoek, maar dit jaar had ik een beter plan. Je kon stemmen in het Anne Frank Huis, had ik in de krant gelezen, en dan mocht je ook meteen (gratis!) het museum in. Een beschamende bekentenis: ik woon al sinds mijn achttiende in Amsterdam, maar ik had het Anne Frank Huis nog nooit van binnen gezien. Hoe gaan die dingen? Je loopt er duizend keer langs, je ziet telkens weer die enorme rij staan, en dan denk je: nou ja, dat kan altíjd nog. Maar dit was mijn kans. De feestdag der democratie brak aan en trappelend van voorpret dronk ik koffie, staand bij het aanrecht. “Vergeet nou niet wéér je ID, zoals vorige keer,” maande huisgenoot P.. Goed idee. Ik keek voor de zekerheid twee keer in mijn tas; ja, mijn rijbewijs zat er echt in. Ik kan helemaal niet autorijden, maar zo’n rijbewijs toont ook aan dat je bestáát, en dat was in dit geval genoeg. Vol verwachting fietste ik naar het Anne Frank Huis. Wat een goed idee van de gemeente, zo’n lokkertje naar het stembureau! Ik dacht aan Moskou, waar ik 35 jaar geleden woonde. Ook daar waren de verkiezingen aantrekkelijk voor de inwoners: op alle stembureaus kreeg je na het stemmen volop champagne en dik met kaviaar belegde boterhammetjes. Wat betreft de partijen had je niet zo gek veel keus (eigenlijk maar één), maar een behoorlijke opkomst was desondanks gegarandeerd. Daar stond ik al in de rij voor de ingang, en maakte hier en daar een praatje. Een heleboel andere Amsterdammers waren ook nog nooit in het Anne Frank Huis geweest, zo bleek tot mijn opluchting. “Ik woon hier nota bene tegenover,” biechtte een man van mijn leeftijd op. “Maar ja, je denkt elke keer als je die rij ziet....” “Dat kan altíjd nog!” vulde een vrouw lachend aan. Nu begon iedereen tegen elkaar op te pochen wat ze allemaal nog méér niet gezien hadden, in hun eigen stad. Eye. Nemo. De Heineken Experience. Het Van Gogh Museum, godbetert. Ik fleurde er helemaal van op, en kijk eens aan, daar was ik al aan de beurt! Ik pakte mijn rijbewijs uit mijn tas, en mijn stembiljet. Nee, niet mijn stembiljet, want dat bleek ik niet bij me te hebben. Democratie is een feestje, maar dan moet je de slingers niet thuis op het aanrecht laten liggen, tussen de broodkruimels. Achter mij was de rij aangegroeid tot alarmerende proporties. Vloekend droop ik af. Een half uur later stemde ik alsnog: voor de zoveelste keer bij het schooltje om de hoek. Nou ja, dat Anne Frank Huis kan altíjd nog. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/beschamende-bekentenis-ik-woon-al-sinds-mijn-achttiende-in-amsterdam-maar-was-nog-nooit-in-het-anne-frank-huis-geweest~b980c2fe/</guid>
      <pubDate>Wed, 29 Oct 2025 00:00:00 +0100</pubDate>
    </item>
    <item>
      <title><![CDATA[‘Kijk maar niet gek op als ’s nachts de politie voor de deur staat: heeft ie zijn scooter in de prak gereden’]]></title>
      <description><![CDATA[<p>Op het Museumplein was het min of meer droog. Méér positiefs viel er over de status quo niet te zeggen, of het moest de aanwezigheid van een oliebollenkraam zijn. Zelf ben ik niet dol op oliebollen. Niks tegen frituur, maar dan liever een kroket. Bij de kraam stonden allemaal mensen die wél zin hadden in een oliebol. Een jonge moeder met een baby en een peuter bijvoorbeeld. De baby, in een kinderwagen, was nog heel klein, de peuter was snipverkouden, en de moeder zag eruit zoals men er dan uitziet: afgepeigerd en aan de dikke kant. Baren en zogen maakt vraatzuchtig. Uitputting ook. Zij kocht twee oliebollen, gaf er één aan de peuter, en beet zelf gretig in de andere. In het vale zonlicht stoof de poedersuiker rond haar vermoeide, maar knappe gezicht. De peuter vroeg iets dat ik niet verstond. De moeder antwoordde: “Nee, Nina is nog te klein voor oliebollen.” Er kwam een andere vrouw bij staan. Zij was vijftig, groot, fors en blond, in een regenjas met luipaardmotief. Ook zij had een oliebol gekocht. Ze wierp een blik in de kinderwagen, en vroeg glimlachend: “Zes weken?” “Vijf,” antwoordde de moeder. De luipaardvrouw nam een hapje. “Ik heb er drie,” zei ze toen ze het doorgeslikt had. “De mijne zijn al volwassen, hè. Of wat daar dan voor dóór moet gaan. Sores genoeg, nog steeds. O, kijk uit, hij verslikt zich!” Inderdaad hoestte de peuter vervaarlijk. Zijn moeder klopte hem tussen de schoudertjes, en plukte een stuk oliebol uit zijn mond. De kwijldraden hingen erbij. Ze wierp het klamme brok voor de duiven, die meteen toehapten. “Ja, nou is het nog maar een oliebol,” zei de luipaardvrouw. “Maar over tien, vijftien jaar... je moet niet gek opkijken als ’s nachts de politie voor je deur staat. Dan heeft er weer een zich in coma gezopen. Of zijn scooter in de prak gereden. Ik heb er ook één, mijn dochter dus, die is nog een keer weggelopen naar Spanje. Veertien was ze. Met een verkeerd vriendje. Je gaat het allemaal meemaken, hoor.” “O, joh,” zei de moeder. Ze keek naar haar kauwende zoontje, en probeerde zich vergeefs een voorstelling te maken van al dat naderend onheil. Ze nam nog een hap. Wéér stoof de poedersuiker in de rondte. De luipaardvrouw keek haar meewarig aan. “Ik heb op de mijne maar geen suiker genomen,” zei ze. “Die zwangerschapskilo’s hè, het blijft de rest van je leven een gevecht.” De moeder liet ontsteld haar oliebol zakken. “Ja,” vervolgde de luipaardvrouw. “En niet om lullig te zijn, hoor: maar je vraagt je af waar je het allemaal voor doet.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/kijk-maar-niet-gek-op-als-s-nachts-de-politie-voor-de-deur-staat-heeft-ie-zijn-scooter-in-de-prak-gereden~beeab796/</guid>
      <pubDate>Tue, 28 Oct 2025 00:00:00 +0100</pubDate>
    </item>
    <item>
      <title><![CDATA[Op een Amsterdamse kinderboerderij kun je vast niet meer aankomen met een vleespuzzel als attractie]]></title>
      <description><![CDATA[<p>Mijn zus en ik gaan in onze vrije tijd graag ‘wandelen met de auto’, wat neerkomt op lukraak rondrijden (niet zeuren, die auto is elektrisch) en uitstappen op willekeurige plaatsen om daar de situatie in ogenschouw te nemen. Zo belandden wij in een buitenwijk van het Brabantse Oss, bakermat van de Unoxrookworst. In Oss was hoegenaamd geen sprake van welke situatie dan ook, maar wel van een kinderboerderij. Een héél fijne kinderboerderij. Het begon al met een hok waarin twee mottige eekhoorntjes mismoedig voor zich uit zaten te kijken. Er hing een verontschuldigend printje aan de plint, met de tekst: ‘Onze eekhoorns zijn al best een beetje bejaard. Daarom is hun vachtje wat minder mooi en liggen ze vaak te chillen.’ Daarna bekeek ik vol ontzag het allergrootste en -dikste varken dat ik ooit van mijn leven heb gezien, tevreden slapend in een stal. Ik borstelde een geit (die daar zichtbaar plezier in had), voerde een peertje aan een ezel (dito) en keek toe hoe een koe gemolken werd (dito) door een meisje ‘met afstand tot de arbeidsmarkt’ (dito). De Hof van Eden, vóór de zondeval. Ook was er allerlei leerzaams te doen. Zo stond er, op kindhoogte, een muurtje waarop, naast elkaar, een plastic biefstuk, een plastic plakje salami en een blikje (Unox!) leverworst waren gespijkerd. (Er moet dus, ergens op de wereld, een fabriek bestaan waar plastic biefstukken en salami worden vervaardigd.) ‘Vlees komt van de spieren van dieren’, stond erbij, en: ‘De organen gebruiken we om bijvoorbeeld leverpastei van te maken.’ Daarnaast stond een houten varken, met luikjes op zijn lichaam. Je moest raden welk vlees elk deel van het varken was: karbonade, schnitzel, varkenshaas, spek, ham... (Bij openen van de luikjes bleek dat we alles goed hadden!) Tegenover dat varken kon je een – ook weer houten – koe in elkaar puzzelen; de sukadelappen naast de hachee, de ossenhaas tegen de entrecote en de côte de boeuf bij de ribeye. Mijn eigen – ruimschoots volwassen – grotestadskinderen kunnen met het blote oog amper een lamsbout van een slavink onderscheiden, maar voor Brabantse kleuters is zo’n vleespuzzel blijkbaar gesneden koek. We constateerden ook dat je op een Amsterdamse kinderboerderij vast niet meer aan kunt komen met een dergelijke attractie, zonder dat er woedende vegan activisten emmers kunstbloed over de spelende kindertjes komen uitgieten. Nederland leek opeens heel groot, en divers. Daarna ging ik nog even kijken bij dat ontzagwekkend dikke, slapende varken. Ik haalde een viltstift uit mijn zak, en schreef in koeienletters WORST op zijn enorme pens. (Nee, hoor, dat deed ik niet, want ik had geen viltstift bij me. Een gemiste kans.) Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/op-een-amsterdamse-kinderboerderij-kun-je-vast-niet-meer-aankomen-met-een-vleespuzzel-als-attractie~b5c70faf/</guid>
      <pubDate>Sat, 25 Oct 2025 00:00:00 +0200</pubDate>
    </item>
    <item>
      <title><![CDATA[‘Mam. Voor de zoveelste keer: ik ga dat regenpak níét dragen. Besef je dat?’]]></title>
      <description><![CDATA[<p>Ik was net in de trein naar Den Bosch gestapt toen er een jonge vrouw tegenover me kwam zitten die vriendelijk zei: “U rijdt achteruit hoor, zo. Wilt u niet liever met me ruilen van plaats? Ík vind het niet erg, achteruitrijden.” Verbaasd zei ik : “Ik ook niet hoor. Zijn er mensen die dat vervelend vinden?” Waarop ze antwoordde: “Mijn moeder. Die weigert achteruit te rijden, ze blijft nog liever de hele reis staan. En ze is ongeveer van uw leeftijd, dus ik dacht...” Ik verzekerde haar dat ik geen enkele voorkeur had voor de rijrichting van een trein, toen haar telefoon ging. “O,” zei ze. “Als je het over de duivel hebt... hoi mam!” Ze hield de telefoon tegen haar oor. Ze was nét niet meer van de generatie die met draadloze oortjes belt: begin 30. Slank, met een schrander, spits vossengezichtje en dik, kastanjebruin haar, dat nat was van de regen. “Ja, ik zit erin,” zei ze. “Over een uur, dus. Het duurt precies een uur, naar Den Bosch. Mama. Dat wéét je zo langzamerhand toch wel?” Ze rolde met haar ogen. Ik zond haar een begrijpende glimlach. Haar moeder, in Den Bosch, zei iets. “Nou, een béétje,” antwoordde de jonge vrouw. “Droogt wel weer op, hoor... wat? Nee, dat hoeft écht niet. Niet doen hoor, dan weet ik wel een leuker cadeautje. (...) Mam. Luister nou. Ik wil geen regenpak voor Sinterklaas. Ik wil helemáál geen regenpak. Écht niet.” De moeder zei weer iets. De dochter keek me mismoedig aan. “Mama,” zuchtte ze. “Dat zegt me niets, Helly Hansen. Is dat een merk of zo? (...) Mam. Ik hoef sowieso geen nieuwe kleren. Als ik iets nodig heb koop ik het tweedehands. Voor het klimaat is dat...” De moeder was nu vrij lang aan het woord. De dochter maakte met haar vrije hand een ‘kwekkwekkwek’-gebaar en onderbrak haar toen: “Mam. Voor de zoveelste keer: ik ga dat regenpak níét dragen. Besef je dat? (...) Wat? O, vanavond? Nou, als ik mag kiezen: een stukje vis, want dat maak ik zelf eigenlijk nooit. Lekker! Kabeljauw of zo? (...) Hoezo ‘pappig’? Sinds wanneer is kabeljauw ‘pappig’?” De moeder was andermaal lang aan het woord terwijl de dochter mismoedig luisterde. “Oké, een varkenslapje is ook prima,” antwoordde ze uiteindelijk gelaten. “Mam? Ik ga hangen hoor, ik bén er al bijna. Tot zo. (...) Mam, ik ga nu echt hangen!” Ze hing op en keek me aan. “Straks kom ik thuis, hè,” zei ze grijnzend. “En weet u wat ik dan doe als mijn moeder in de keuken is? Dan hang ik alle schilderijen in de huiskamer nét een beetje scheef.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/mam-voor-de-zoveelste-keer-ik-ga-dat-regenpak-niet-dragen-besef-je-dat~b746b05b2/</guid>
      <pubDate>Thu, 23 Oct 2025 00:00:00 +0200</pubDate>
    </item>
  </channel>
</rss>
