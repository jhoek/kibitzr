<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Vrouwen denken dat het helpt als je een compleet Tinderprofiel van zo’n vermist beest door de buurt verspreidt]]></title>
      <description><![CDATA[<p>In de Diamantbuurt trof ik, aan een lantaarnpaal, zo’n kleurenprintje in een plastic mapje: kat vermist. Ik lees zulke dingen altijd huiverend van plaatsvervangende bezorgdheid. Het betrof hier een kater met de naam ‘Dexter’, eigendom van ‘Naomi’ die er, vermoedelijk in tranen, bij vermeldt dat Dexter ‘ontsnapt is door het keukenraam’ en ‘voor het laatst is gezien op de hoek van de Van Wou en de Lutmastraat’. Niet dat die details ook maar íets bijdragen aan de opsporing van een kat: ze dienen uitsluitend om de wanhoop van de eigenaresse te bezweren. Mannen zijn meestal beknopter in hun opsporingsverzoek. Die kalken ‘VERMIST: KAREL’ op een A4’tje, met een foto van Karel erbij, een telefoonnummer, en dat is dat. Vrouwen zijn anders. Die denken dat het helpt als je een compleet Tinderprofiel van zo’n beest door de buurt verspreidt. Zo ook Naomi, het bazinnetje van Dexter: ‘Dexter is rood-zwart gevlekt met witte sokjes’ (alsof je dat op die foto niet kunt zien). ‘Hij is erg lief, maar een beetje verlegen. Dexter is gechipt, maar hij heeft geen halsbandje, want daar houdt hij niet van. Hij krijgt speciaal dieetvoer, dus a.u.b. geen eten geven! Ik mis hem heel erg!’ Arme Naomi. Ze voelt zich duidelijk schuldig omdat ze haar kat, zonder bandje nota bene, heeft laten ontsnappen door het keukenraam. Daarom ook dat ‘Ik mis hem heel erg’. We mochten eens denken dat die hele kat haar niks kan schelen, en in de verleiding komen om Dexter zelf te houden als we hem tegenkomen, met zijn witte sokjes! Ik dacht aan die keer dat mijn eigen kat zoek was. Ik ben toen, met een brok in mijn keel, paniekerig honderden A4’tjes door de hele buurt in alle brievenbussen gaan stoppen. (‘Lola is voor het laatst gezien in het keukenraam van de Derde Looiersdwarsstraat 1. Ze is grijs met wit, pluizig en erg lief’, et cetera). Toen ik uitgeput thuiskwam trof ik mijn onnozele kat daar gewoon aan op het platje, en moest vervolgens een paar honderd nieuwe A4’tjes ‘HOERA, LOLA IS GEVONDEN’ in al die brievenbussen gaan stoppen, want anders blijven al die brave mensen maar zoeken; tenminste dat denk je dan, hè. Het opsporingsbericht van Dexter stamde helemaal uit februari, zag ik nu. Dat voorspelt niet veel goeds. Waarschijnlijk is hij dood. Of hij is allang terug, en Naomi was te beroerd om dat papiertje even weg te halen, ja, zo zijn sommige mensen. En, wat ook nog kan: Dexter was het ‘speciale dieetvoer’ zat, en is ingetrokken bij een oud vrouwtje dat hem elke dag twee ons grillworst geeft. Met zijn witte sokjes. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/vrouwen-denken-dat-het-helpt-als-je-een-compleet-tinderprofiel-van-zo-n-vermist-beest-door-de-buurt-verspreidt~b8e04c32/</guid>
      <pubDate>Sat, 28 Jun 2025 00:00:00 +0200</pubDate>
    </item>
    <item>
      <title><![CDATA[‘Dat zo’n man nog steeds als een held wordt vereerd, schandalig!’]]></title>
      <description><![CDATA[<p>Aan de Kennedylaan stond ik het borstbeeld van John F. Kennedy te bekijken. Het doet hem geen eer: de schrandere, knappe president lijkt hier voornamelijk op zo’n oliedomme Amerikaanse scholier die met veel hulp van lieve, geduldige buurmeisjes en toegeknepen oogjes van leraren tóch zijn highschooldiploma haalt, wat iedereen hem van harte gunt omdat hij zo goeiig is, en zo ontzettend goed in honkballen. Naast mij hield een vrouw stil met een fiets aan haar hand. In de krat achterop zat zo’n hondje van het soort dat altijd, weer of geen weer, een beetje rilt. De vrouw zelf was fors, roodwangig en zestig, in een uitbundig gebatikte kaftan. Ze keek mee naar Kennedy’s kop en sprak schamper: “Dat was óók geen lieverdje, hoor. Hij gebrúíkte vrouwen. Hij gebruikte vrouwen als papieren zakdoekjes.” Nu is dat wáár. Kennedy was een groot schuinsmarcheerder. Ik heb ooit de memoires gelezen van Mimi Alford, die als 19-jarige stagiaire (niet geheel vrijwillig) door Kennedy werd ontmaagd. De verhouding zou anderhalf jaar duren, en was verre van idyllisch. Ze bleef hem ‘Mr. president’ noemen, en hij zoende haar niet eens, maar dwong haar wel zijn vrienden te pijpen, als het zo uitkwam. Geen lieverdje, inderdaad. Anderzijds heeft hij wel de wereld behoed voor een nucleaire oorlog, dus hij kon een potje breken. (Terwijl Kennedy met Chroesjtsjov de Cubacrisis bezwoer, lag die arme Mimi trouwens in zijn bed te wachten tot het klusje was geklaard. Dat zijn wel herinneringen om aan je kleinkinderen te vertellen.) “Zo’n man wordt nog steeds als een held vereerd,” vervolgde de vrouw. “Schandalig. Die straatnaam had allang veranderd moeten worden. Net als de Churchilllaan. Churchill was een ontzettende racist, wist je dat?” Nee, ik wist het niet, maar het klopt vast. Racisme was heel gewoon indertijd, net als het dragen van een hoed. Ik vreesde al dat de vrouw alle straatnamen in de Rivierenbuurt wilde gaan doornemen (gelukkig heet de Stalinlaan al sinds 1956 niet meer zo) toen ze nogmaals een blik op Kennedy’s kop wierp, en tevreden sprak: “Nou ja. Hij is dood.” Ik dacht aan mijn oude moeder. Toen Kennedy werd vermoord, in 1963, woonde zij in Los Angeles, waar ze een jaar werkte als kleuterjuf. Ze weet nóg hoe diep Amerika rouwde. Zelf was ze hevig verliefd op een knappe Amerikaanse man, en het was geheel wederzijds. Toch ging ze terug naar Nederland, waar ze met mijn vader trouwde, want dat had ze nu eenmaal beloofd. Dat had ze beter niet kunnen doen. Mijn vader bleek al spoedig óók geen lieverdje, al is er gelukkig nooit een straat naar hem genoemd. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/dat-zo-n-man-nog-steeds-als-een-held-wordt-vereerd-schandalig~b1680a41/</guid>
      <pubDate>Thu, 26 Jun 2025 00:00:00 +0200</pubDate>
    </item>
    <item>
      <title><![CDATA[Ik had tóch naar dat feest op de Ring moeten gaan, desnoods om vertrapt te worden in de hitte]]></title>
      <description><![CDATA[<p>Ik had geen zin om in de hitte vertrapt te worden bij dat feest op de Ring, dus reisde ik in het weekend naar de Bommelerwaard, waar je ongestoord kunt zwemmen in diverse koele rivieren. Daar zat ik op een terras in Rossum, een lief dorpje waarvan ik bij elk bezoek éven overweeg om er voorgoed te gaan wonen. Aan de tafel achter mij zaten tegenover elkaar een vrouw van ver in de tachtig en haar kennelijke zoon, rond de zestig. Ze waren zondags gekleed, de vrouw in een ijselijk keurig gestreken pauwblauwe jurk, met zo’n door haarlak geschraagd kapsel dat ook in de stevige bries dapper standhield. Ze dronken koffie en aten appeltaart. De appeltaart was bedolven onder een royale portie slagroom. “Heerlijk, hè, mam?” riep de zoon op scheepstoetersterkte. Hij had staalgrauw, naar achter gekamd haar en kleine, stekende blauwe ogen. “Wat zitten we hier gezellig, hè?!” Hij keek parmantig om zich heen, of iedereen wel hoorde wat een goede zoon hij was. De moeder nam voorzichtig een hapje slagroom, maar haar handen trilden, en ze morste op haar jurk. “Hahahaha, mam, wat doe je nu?!’ riep de zoon. “Nou, geeft niets, hier heb je een servetje!” Veel zachter, maar toch nog hoorbaar, siste hij: “Jezus mam, neem dan geen slagroom, als je er elke keer zo’n rotzooi van maakt...” De moeder probeerde zich te reinigen, maar het schoot niet op. De zoon rukte haar het servet uit de handen en boende haar ruw schoon. Ze onderging het met opgeheven handen, als een kind, en begon daarna onhandig met haar vorkje in de taart te prikken. “Moet ik je helpen, mam?!” riep de zoon, weer op volle sterkte. ‘Die taart heeft een harde bodem, hè, da’s een beetje lastig!” Met zijn eigen vork hakte hij haar taart bruusk in stukken en sprak, veel zachter: “Bestel dan verdomme ook geen appeltaart, maar een sóes of zo...” Daarna riep hij, weer hardop: “Wat een héérlijke dag, hè?” Er viel een stilte. De oude at bedeesd en schutterig verder. De zoon keek met zijn stekende ogen toe, de armen over elkaar als een scheidsrechter, een akelige glimlach gebeiteld op zijn gezicht. Hij keek telkens even op zijn horloge. “We moeten ook onze koffie niet koud laten worden, hè?!” schalde hij na een minuut of vijf over het terras. “Dat zou zonde zijn!” En, zachter, tegen zijn moeder: “Vooruit. Opdrinken.” Met neergeslagen ogen nam de vrouw gehoorzaam een slokje. Nee, ik ga daar beslist niet wonen, en ik had tóch naar dat feest op de Ring moeten gaan, desnoods om vertrapt te worden in de hitte. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-had-toch-naar-dat-feest-op-de-ring-moeten-gaan-desnoods-om-vertrapt-te-worden-in-de-hitte~b712574c/</guid>
      <pubDate>Tue, 24 Jun 2025 00:00:00 +0200</pubDate>
    </item>
    <item>
      <title><![CDATA[Ik ken weinig Spaans, maar het was niet moeilijk te begrijpen wat daar stond: ‘Mama is verdwenen!’]]></title>
      <description><![CDATA[<p>In de straat waar ik woon, tegen een gevel drie huizen verderop, trof ik op een druilerige avond een poppenwagen aan. Het ding was felgeel met hardroze als de hoes van een Doe Maar-plaat in de vroege jaren tachtig, en er lag een pluchen aap in met van die reusachtige, wezenloos starende ogen als in een Japans stripverhaal. Zowel de poppenwagen als de aap zagen er gloednieuw uit. Er was nergens een kind te bekennen, die aap lag daar apathisch te grijnzen in de schemerige motregen, en het geheel bood dan ook de aanblik van een scène uit zo’n horrorfilm in het genre ‘leeg kinderbedje, speeldoosje pingelt Für Elise, gemaskerde, zwaar ademende peuter (op rode regenlaarsjes) gaat vozend tienerpaartje te lijf met kettingzaag: VROEMVROEM, AAAARGH, IEIEIEIEIE, FLAAATSSSJ!’ Stel je niet aan, zei ik tegen mezelf, dat is gewoon speelgoed van een kind dat hier woont en die ouders zijn vergeten het binnen te halen. Zal ik even aanbellen? De vochtige ogen van de aap leken te bewegen in het licht van een passerende koplamp. Er wónen helemaal geen kleine kinderen in dat deel van de straat, bedacht ik. Ik ging snel mijn eigen huis binnen en draaide de deur op slot. De volgende ochtend stond die poppenwagen er nog steeds. Ook de aap lag er nog in, maar hij was blijkbaar niet waterbestendig: er liepen zwarte tranen uit zijn ogen. Gelukkig was het inmiddels mooi weer. Een week later. Het gezichtje van de aap was inmiddels kromgetrokken door zon en regen, waardoor hij keek alsof hij erge pijn had. Er lag een leeg blikje Red Bull naast hem in de poppenwagen. Waarom nam niemand dit speelgoed mee naar huis? Waarschijnlijk omdat elke passant dacht dat het er nét stond, en dat de kleine eigenaresse even een ijsje halen was met haar moeder. Kom, ik moest ingrijpen. Ik tilde het wagentje op (het was zwaarder dan ik dacht) en zette het naast de vuilcontainer. Uit ervaring weet ik dat alles wat je naast die vuilcontainer zet (of het nu een gebarsten ovenschaal is, een dode ficus, of een roman van Arie Storm) onmiddellijk wordt meegenomen. Zo niet dit wagentje. Ja, de volgende dag was die enge aap verdwenen, dat wel. Waar hij gelegen had lag nu een boekje. Een zachtblauw kinderboekje met daarop een plaatje van een ongerust meisje met een verrekijker, en de titel ¡Mamá está perdida! Ik ken weinig Spaans, maar het was niet moeilijk te begrijpen wat daar stond: ‘Mama is verdwenen!’ Ik zweer dat ik het niet verzin, en ik ga vandaag nog verhuizen, héél ver weg, misschien wel helemaal naar Tuindorp Oostzaan. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-ken-weinig-spaans-maar-het-was-niet-moeilijk-te-begrijpen-wat-daar-stond-mama-is-verdwenen~b160044d/</guid>
      <pubDate>Sat, 21 Jun 2025 00:00:00 +0200</pubDate>
    </item>
    <item>
      <title><![CDATA[Ik illustreerde mijn kleine pantomime met een stuiptrekkend, rochelend kokhalzen]]></title>
      <description><![CDATA[<p>Ik drentelde door de haven van Piraeus in afwachting van de veerboot naar zo’n fijn Grieks eilandje (ongerept, maar mét wifi en airco) en keek naar de boten die af- en aanvoeren in de feestelijke geur van souvlaki. In mijn hoofd begon algauw een bouzouki te jammeren, en daar viel Dalida’s warme contra-alt al in: ‘Ich bin ein Mädchen aus Piräus und liebe den Hafen, die Schiffe und das Meer...’ “Kop dicht, Dalida,” snauwde ik, want hoe gaat het met zo’n liedje, daar kom je in geen dagen vanaf. ‘Ich lieb’ das Lachen der Matrosen...’ hield ze vol, en die bouzouki maar pingelen, alsof ik niks anders aan mijn hoofd had. Dat had ik wél, namelijk: een nagelschaartje. Bij gebrek daaraan liep ik met een half afgescheurde teennagel door Piraeus. ‘Ein Schiff wird kommen und meinen Traum erfüllen,’ zong Dalida onvermoeibaar voort, maar dat ging niet over een nagelschaartje. “Je moet even naar een apotheek voor pillen tegen zeeziekte,” appte mijn vriendin, reeds aanwezig op het ongerepte eiland (met wifi en airco), “want het waait, en dan gaat die boot nogal tekeer.” Prima, dan kon ik meteen ook dat nagelschaartje kopen. Ik stapte een van de duizend apotheken binnen die Piraeus rijk is en trof daar een stokoude apotheker, die wel een vertrouwenwekkend witte jas droeg maar geen woord Engels bleek te spreken. Ik, op mijn beurt, spreek geen woord Grieks. Ja, ik heb ooit op school twee jaar oud-Grieks gehad, maar daarvan herinner ik me alleen nog flarden als ‘De burgers gaan naar de marktplaats’, ‘De oorlog is de vader van alles’ en ‘Deugd en wijsheid zijn noodzakelijk voor heersers’. Waarheden als koeien, maar de oude Grieken leunden niet zwaar op nagelschaartjes, en van zeeziekte hadden ze al helemaal nooit gehoord. Geen nood: ik wees, onder veel bezwerend glimlachen, naar mijn gehavende teennagel, waarop de man mij achtereenvolgens hoopvol een vijl, een flesje nagellak en een tube voetschimmelcrème toonde, maar ten slotte kwam hij wel degelijk met dat schaartje aanzetten. Nu de zeeziekte nog. Ik wees naar de haven en vervolgens naar mijn maag. De man haalde zijn schouders op. Ik stak mijn tong uit en trok een smartelijk gezicht. De man keek alsof hij het in Keulen hoorde donderen. Er zat niets anders op: ik illustreerde mijn kleine pantomime met een stuiptrekkend, rochelend kokhalzen. Ik werd er zelf misselijk van. En dan zat ik nog niet eens op die boot, waar het even later inderdaad enorm bleek te spoken; overal werd uitgebreid en erbarmelijk gekotst. Maar niet door mij, want die apotheker had me uiteindelijk, goddank, toch begrepen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-illustreerde-mijn-kleine-pantomime-met-een-stuiptrekkend-rochelend-kokhalzen~b5ae5856/</guid>
      <pubDate>Tue, 17 Jun 2025 00:00:00 +0200</pubDate>
    </item>
    <item>
      <title><![CDATA[Als je 13 bent ga je over lijken om cool te zijn, vooral het lijk van je moeder]]></title>
      <description><![CDATA[<p>Overal hangen de vlaggen van geslaagde scholieren uit de ramen, met zo’n eindelijk voorgoed overbodig geworden schooltas eronder; ik weet nóg hoe heerlijk dat was. (Een vriend van mij heeft indertijd zijn schooltas zelfs nog geprobeerd te verbranden, met alle boeken erin. Dat lukte niet. Vooral Getal en ruimte wilde maar niet vlam vatten, terwijl die toch het meest van allemaal de brandstapel had verdiend.) ‘Schooltas’ is trouwens een rekbaar begrip; je ziet vooral rugzakken en in De Baarsjes hing er zelfs een deerlijk gehavende Dirktas onder zo’n vlag. 48 jaar geleden stuurde mijn moeder mij hoopvol naar het gymnasium, met zo’n door de school warm aanbevolen, gloednieuwe leren schooltas. Hij woog léég al 5 kilo en je liep ermee voor lul, dat ontdekte ik al op de eerste dag. Je hoorde je boeken te vervoeren in een zo smerig mogelijk linnen tasje van een platenzaak, of in een dito pukkel van Loe Lap, met buttons van The Stranglers erop plus zelf met viltstift aangebrachte teksten als ‘No future’ en ‘Fuck the system’. (Wat ‘the system’ eigenlijk was bleef vooralsnog vrij vaag.) Na een week wilde ik niet meer met die varkenslederen schandvlek naar school. (Ik wilde helemáál niet meer naar school, maar dat is een ander verhaal.) Mijn moeder heeft nog maanden gesmeekt en gedreigd, ze had kromgelegen voor dat ding en kindertjes in de derde wereld zouden God op hun blote knietjes danken voor zo’n prachtige schooltas, maar ik hield mijn poot stijf, want als je 13 bent ga je over líjken om cool te zijn, zelfs het lijk van je moeder, ja wellicht júist dat. Het hielp. Algauw hoorde ik helemaal bij het kliekje cynische, sjek rokende nihilisten op het schoolplein. Samen fuckten wij gezellig the system, en we werden dan ook een voor een van school verwijderd. (Al waren er ook een paar bij die tijdens dat fucken gewoon stiekem hun huiswerk maakten en wél elke keer op het nippertje overgingen. Ja, Pieter, Gijs en Stasio, de waarheid moet nu maar eens op tafel!) Dit proces herhaalde zich vervolgens op nóg twee scholen, er vielen harde woorden als ‘galg’ en ‘rad’ en toen ik 18 was en nog steeds niet wilde deugen, kwam dat ‘no future’ opeens wel heel dichtbij. Ik kon gelukkig bij een vierde school terecht waar ik, tegen heug en meug, toch maar aan het leren sloeg. The system bleek eigenlijk best mee te vallen. Ik slaagde glansrijk voor mijn eindexamen. Bij de uitreiking kwamen mijn ouders trouwens niet opdagen. Ze gelóófden het niet, denk ik. Dat kan ik me inmiddels eigenlijk best voorstellen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/als-je-13-bent-ga-je-over-lijken-om-cool-te-zijn-vooral-het-lijk-van-je-moeder~b7d38603/</guid>
      <pubDate>Sat, 14 Jun 2025 00:00:00 +0200</pubDate>
    </item>
    <item>
      <title><![CDATA[Volgend jaar bij World Press Photo graag ook een dappere Friese kleuter op zijn eerste schaatsjes]]></title>
      <description><![CDATA[<p>Vol verwachting liep ik de Nieuwe Kerk in, waar zoals elk jaar de winnende World Press Photo’s uitgestald hangen. Ooit was dat een leuk uitje, een soort internationale kijkdoos van volkenkundige gezelligheid; een lachende postbode in Alaska die op een hondenslee over een glinsterende sneeuwvlakte suist, schilderachtige meisjes in fleurige jurkjes die sinaasappelen verkopen op een markt in Peru, of een aap met een gestreept truitje aan die de camera probeert af te pakken van een ook alweer lachende toerist op Bali. Jazeker, er zat ook wel eens een gewonde soldaat tussen, of een hongerig kind met grote vragende ogen achter een leeg rijstkommetje, of een massagraf in een eng land, en daar bleef je dan hoofdschuddend een halve minuut naar staan kijken, in de veilige wetenschap dat de volgende foto gewoon weer een bonafide kameel zou zijn, met een lachende bedoeïen op zijn rug (Omar Sharif). Of een vrolijk schooltje in Paramaribo, waar brave overzeese rijkskinderen in hun hoofdjes stampen dat Willem van Oranje in 1584 te Delft vermoord werd door Balthasar Gerards (en dat je de kogelgaten nog steeds kunt zien!). Die tijden zijn voorbij. Op vrijwel alle World Press-foto’s van dit jaar wordt minimaal één mensenrecht geschonden (meestal meer), en verder crepeert iedereen door hitte, droogte, watersnood en klimaathufters die uit verveling onophoudelijk lollige eierwekkers bestellen bij Temu. De sfeer was dan ook bedrukt op die tentoonstelling. Ja, de wereld staat overal in brand, maar dankzij de zegeningen van internet wísten we het allemaal al, en snakten we nu juist naar giechelende nonnen die de was ophangen in de tuin van een Siciliaans klooster, of een Jemenitisch omaatje dat, tandeloos maar blij, brood staat te bakken in een klei-oven, geflankeerd door kleinkinderen met typische mutsjes. “Jezus, Ellen,” zei zo’n goed geconserveerde Zwitserlevenbejaarde naast me tegen zijn dito vrouw. “ Ik kán niet meer. Al die ellende...” Ze keken naar de zoveelste foto van een klimaatramp. De vrouw knikte. “En wij ons afval maar scheiden,” zei ze. “Nou, dat kunnen we net zo goed láten voortaan. Kom, we gaan.” Bedrukt verlieten ze de zaal. Jury van de World Depress Photo, sorry voor de suffe woordspeling, u bent gewaarschuwd. Zeker, de ellende moet voor het voetlicht, maar overdaad werkt demotiverend. Dus volgend jaar graag ook hier en daar een dappere Friese kleuter op zijn eerste schaatsjes, of een stralend bruidspaar in Tasjkent, of zo’n snaakse zeeleeuw met een bal op zijn neus. Doen, hoor! Anders gaan Nederlandse bejaarden voortaan cynisch grinnikend hun lege batterijen in de gft-bak gooien, en dan zijn we nóg verder van huis. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/volgend-jaar-bij-world-press-photo-graag-ook-een-dappere-friese-kleuter-op-zijn-eerste-schaatsjes~bad783c86/</guid>
      <pubDate>Thu, 12 Jun 2025 00:00:00 +0200</pubDate>
    </item>
    <item>
      <title><![CDATA[‘Nee, je mag godverdomme níét buiten wachten tot het klaar is,’ zei mijn vader]]></title>
      <description><![CDATA[<p>Afgelopen zaterdag vierden we de verjaardag van mijn vader. Hij zou 86 zijn geworden als hij niet vorig jaar, kort na zijn 85ste, was gestorven aan de gevolgen van een onstuimig leven. Hij kon er dus zelf niet bij zijn, wat eigenlijk wel lekker rustig was. Er was genoeg volk: vrienden, ex-leerlingen (mijn vader was leraar aan een conservatorium) en ook mijn vaders zes kinderen (verwekt bij drie vrouwen) waren er allemaal, inclusief zijn jongste zoontje van zeven. Behalve met onstuimigheden was mijn vader zijn hele leven vooral bezig met muziek. Als kind sliep ik in bij het geluid van mijn vaders vleugel, waar hij slordig en dronken op placht te raggen, meestal samen met diverse vrienden die lukraak bij ons kwamen binnenlopen om op uiteenlopende instrumenten te spelen terwijl mijn moeder tobberig gehakt stond te braden in onze aftandse keuken. Die impromptu huisconcerten waren best gezellig, maar wij, kinderen, moesten ook voortdurend mee naar échte concerten, waarbij we moesten Stilzitten en Luisteren. Ik vond dat verschrikkelijk. Ik was zeven of acht, ik hield van Rob de Nijs en Les Poppys, en ik moest niks hebben van Prokofjev, al zei mijn vader er ook honderd keer bij dat het speciaal voor kinderen was, Peter en de Wolf. “Hoor je die pauken? Dat zijn de geweerschoten van de jagers! Leuk hè? Nee, je mag godverdomme níét buiten wachten tot het klaar is, en je krijgt ook geen cola.” Die concerten duurden in mijn herinnering altijd eindeloos, lange uren van martelende verveling, tot eindelijk het verlossende applaus kwam. Zodra ik onder mijn vaders vleugels vandaan was heb ik concertzalen de rest van mijn leven gemeden als de pest. Ik schrok dus wel een beetje toen mijn vaders vrienden een concert aankondigden, voor zijn postume verjaardag, maar ja, wegblijven is lullig. Daar zaten we dan, in zo’n zaaltje, terwijl een artistiek jongmens met van vervoering gesloten ogen zijn dwarsfluit naar de mond hief. Ik voelde me weer helemaal kind, en begon al kribbig te wiebelen op dat harde stoeltje. Het viel ontzettend mee: de muziek bleek gevarieerd en verrassend, (onder andere een mij onbekende, aanstekelijke sonatine die mijn vader schreef op zijn twintigste), het geheel duurde niet te lang, en ik verveelde me geen moment. Halverwege viel mijn blik op mijn zevenjarig halfbroertje, aan de andere kant van de zaal. Wat zat die schat braaf te luisteren! Of nee, toch niet. Hij zat gewoon stilletjes op zijn telefoon te kijken, en vermaakte zich daarmee uitstekend. Ach, had ik als kind maar zo’n telefoon gehad! En dan zeggen ze nog dat vroeger alles beter was. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/nee-je-mag-godverdomme-niet-buiten-wachten-tot-het-klaar-is-zei-mijn-vader~b9008906/</guid>
      <pubDate>Tue, 10 Jun 2025 00:00:00 +0200</pubDate>
    </item>
    <item>
      <title><![CDATA[‘Als ik een mán was, en ik zat hier naar die kindertjes te kijken, zou iedereen denken: getverderrie, wat moet die ouwe viezerik daar?’]]></title>
      <description><![CDATA[<p>In de J.P. Heijestraat passeerde ik basisschool Het Winterkoninkje. J.P. Heije werd onsterfelijk door zijn liedje ‘Er zaten zeven kikkertjes al in een boerensloot’ en ook Het winterkoninkje heeft het ver geschopt: de school bestaat 100 jaar. Ter ere van het jubileum hangen er tientallen oude schoolfoto’s bij de ingang. Ik bekeek ze vertederd. De meisjes met grote, stijve strikken in het haar en jongetjes met geruite bloesjes uit de jaren vijftig, de scheefgeknipte pony’s en afrokapsels op verschoten kleurenfoto’s uit de jaren zeventig, de meesters met pornosnorren en bloesjes met van die langgerekte puntkragen, de jaren tachtig met die foeilelijke, wijde kleren in felle kleuren... Toen ik naar buiten liep zat er op een bankje voor de ingang een oude vrouw. Ze was klein en tenger, maar ze lachte monter. Op haar grijze krullen droeg ze een baret die haar goed stond. “Leuk, hè?” zei ze, met een knikje naar de foto’s. “Heel leuk!” zei ik. “Komt u een kleinkind ophalen?” Ze schudde haar hoofd. “Nee joh,” lachte ze. “Ik héb ze wel, hoor. Acht kleinkinderen heb ik. Maar die zijn allemaal al in de twintig. Er komt er weleens een langs, hoor. Dat spreken ze zo af onder elkaar, geloof ik. Zo van ‘nou moet jíj maar weer eens naar oma’.” Ze lachte, een beetje spottend, maar niet bitter. “Het zijn aardige kinderen,” zei ze. “Maar ja, ik ben 85. Wat heb ik ze te vertellen? Ik maak niks meer mee. Ja, mijn gootsteen was laatst verstopt, maar dat is geen bloedstollend verhaal, wel? En zíj maken allemaal verre reizen, naar Vietnam en zo. ‘Vietnam is prachtig, oma,’ zegt mijn kleinzoon dan. En ík denk bij Vietnam alleen maar aan die afschuwelijke oorlog. Nou ja, er is daar allang geen oorlog meer, natuurlijk. Dáár niet....” Ze schudde haar hoofd. “Toen ze klein waren was het leuk” ging ze voort. “Zo gezellig, die kleuters om je heen... liedjes zingen, ijsjes kopen... ik mis het wel, die tijd. En daarom kom ik dus hier af en toe zitten, als de school uitgaat. Gewoon, even kijken naar die kleine schatjes...” Ik knikte dat ik het snapte. Ze lachte, weer zo spottend. “En als ik hier dan zo zit hè,” zei ze. “Je hoort vaak dat mannen een makkelijker leven hebben dan vrouwen, nog steeds. Maar ik denk dan altijd: als ik een mán was, en ik zat hier naar die kindertjes te kijken, dan zou iedereen denken: getverderrie, wat moet die ouwe viezerik daar. Dus ben ik tóch blij dat ik geen man ben. Want nu denken ze gewoon: kijk, een lief omaatje.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/als-ik-een-man-was-en-ik-zat-hier-naar-die-kindertjes-te-kijken-zou-iedereen-denken-getverderrie-wat-moet-die-ouwe-viezerik-daar~bf01f6bb/</guid>
      <pubDate>Sat, 7 Jun 2025 00:00:00 +0200</pubDate>
    </item>
  </channel>
</rss>
