<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Dat alarm op je telefoon: een rotgeluid, bij uitstek geschikt voor het einde der tijden]]></title>
      <description><![CDATA[<p>De brandweer had opgeroepen om ‘de reisbewegingen zo veel mogelijk te beperken’, maar de ware Amsterdammer trekt zich daar niks van aan. Bij de ingang van de supermarkt aan het Museumplein stond een groepje tieners de gebruikelijke versnaperingen te eten. Het gesprek ging over de rooklucht in de stad, van dat brandende schip. “Ik had het eerste uur vrij, maar die kankeralarm heeft me wakker gebeld,” klaagde een lange jongen. Zijn weerbarstige bos blonde krullen had, ongetwijfeld toevallig, de vorm van een atoomwolk. Hij beet in een kaascroissant. Aan zijn voeten pikte een duif verveeld de kruimels op. “Om half acht!” riep de jongen. Ook ik was wakker geschrokken van dat alarm op mijn telefoon. Een rotgeluid, bij uitstek geschikt voor het einde der tijden. Vervolgens had ik de vertederende instructies van de brandweer gelezen: wie ‘in aanraking komt met roetdeeltjes’ wordt aangeraden ‘zich even te wassen met zeep’, raamkozijnen kunnen worden ‘gereinigd met een sopje’, en de hond uitlaten ‘kan wel, maar niet te lang’. Het klonk al met al toch niet helemáál als Armageddon. “Ik ruik niks,” zei de blonde jongen. Hij keek naar de lucht boven het Museumplein. “Gewóne wolken toch,” constateerde hij. “Niks aan de hand. Kankeralarm...” “Ik ruik het wél, bro,” zei het meisje naast hem. Zij was struis en bruin, met honderden vlechtjes aan haar hoofd, deels van roze kunsthaar. “Mannen kunnen gewoon niet ruiken.” Haar gezicht leek op dat van Rihanna: ze keek alsof ze elk moment kon gaan niezen. Misschien kwam dat ook door de ‘roetdeeltjes’. Ik rook het ook, maar heel vaag, net als de domme hond Rataplan uit Lucky Luke. De jongen lachte naar het meisje, en sloeg stoeierig een arm om haar heen. Ze duwde hem weg, maar lachte toch ook, hoog en gierend. 16 of 17 moesten ze zijn. Een wat kleiner ventje keek vanachter zijn frikandelbroodje afgunstig naar die prille paringsdans. Ook hij hunkerde naar liefde, maar hij was pas 1 meter 60, en vreesde wanhopig dat dat altijd zo blijven zou. Veel mensen denken dat kinderen een zorgeloos leven hebben. Die mensen zijn niet goed bij hun hoofd. Het meisje keek op haar telefoon. “Die brand is nog steeds niet over,” zei ze. En, op verheugde toon: “Misschien wordt het wel erger! Dan doen ze de scholen dicht!” Ze keek naar de lucht. De lange jongen keek mee. “Ik ruik nu toch ook wel soort van rook,” loog hij, en schoof een stukje dichter naar haar toe. Ook het kleine ventje keek hoopvol omhoog. Liefde zat er voorlopig niet in, maar een vrije middag is altijd meegenomen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/dat-alarm-op-je-telefoon-een-rotgeluid-bij-uitstek-geschikt-voor-het-einde-der-tijden~b61c1d41/</guid>
      <pubDate>Sat, 17 May 2025 00:00:00 +0200</pubDate>
    </item>
    <item>
      <title><![CDATA[Een compacte, kale vijftiger-met-hondje stond te mopperen over Femke Halsema, wier schuld het allemaal was]]></title>
      <description><![CDATA[<p>Bij de kaasboer in de Gerard Dou stond een lange rij, maar er heerste een sfeer als in een sterfhuis. De winkel gaat sluiten, na 43 jaar, ongetwijfeld om plaats te maken voor de zoveelste pretentieuze pop-upboetiek of zo’n lunchtent waar koffie vijf euro kost en een tosti een tientje. Of er komt een nieuwe kaaswinkel, maar dan is de knieval voor de toeristen gauw gemaakt, met allerlei onjuiste sambal- of (o horror) kokoskaasjes en minikaasschaafjes met Delfts blauwe handvatjes. De kaasboer stond met tranen in de ogen en bedrukt bestelde ik veel meer dan ik nodig had. Nou ja, dat zou wel opkomen. Kaas marcheert altijd, zoals Elsschot al schreef. Naast mij stond een compacte, kale vijftiger-met-hondje te mopperen over Femke Halsema, wier schuld het allemaal was. Hij rammelde, als een pianola, zijn hele repertoire af: dat mens had de bouw van een zoveelste luxehotel op de gracht doorgedrukt, terwijl zijn kinderen geen kamer konden vinden, dan was er die laaghartige poging om ons de nachtelijke kroket te ontnemen, en nu dit! Hij klaagde voort over Nutellawafels, fatbikes en de mocromaffia, maar toen was hij eindelijk aan de beurt. Pondje jong belegen. Ook zijn hond kreeg een plakje. “En ze geven me hier altijd een plat stuk, daar hoef ik niet eens om te vragen!” Hij stak zijn duim in de lucht. Naast hem biechtte een Beethovenstraatachtige dame van een jaar of zeventig op dat ze zelf ‘liever een puntje’ had. De kale man wierp tegen dat dat ‘lastig schaven’ was. Dat moest de dame toegeven, maar zij sneed haar kaas gewoon met een mes, want ze had als kind geleerd dat het schaven van kaas ‘calvinistisch’ was. “En met een puntje kaas is dat eerste stukje dan zo heerlijk hè, dat gaat niet op de boterham, dat stop ik zó in mijn mond.” Ik glimlachte. De kale man keek alsof hij het in Keulen hoorde donderen. Het hondje likte zich dromerig de bek af. Toen ik even later naar buiten liep, stond de Beethovenstraatmevrouw daar nog. Ze verdeelde boodschappen over haar fietstassen en keek me aan. “Is dat nou gek, dat ik dat eerste stukje kaas zomaar in mijn mond steek?” vroeg ze een beetje verlegen. “Helemaal niet,” antwoordde ik, “ik doe het zelf ook weleens.” “Gelukkig maar,” zei ze. “U moet weten, mijn ouders hebben de Hongerwinter meegemaakt. En mijn moeder, ze is al twaalf jaar dood hoor, maar zij zei altijd: ‘Kind, je moet nooit beknibbelen op lekker eten. Voor je het weet, is het weer oorlog.’” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/een-compacte-kale-vijftiger-met-hondje-stond-te-mopperen-over-femke-halsema-wier-schuld-het-allemaal-was~be9760a0/</guid>
      <pubDate>Thu, 15 May 2025 00:00:00 +0200</pubDate>
    </item>
    <item>
      <title><![CDATA[‘Je moet tóch smeren,’ zei mijn dochter. ‘Anders krijg je rimpels’ – een keihard argument]]></title>
      <description><![CDATA[<p>Voor moederdag nam mijn dochter mij een dagje mee naar buiten. Zij heeft een autootje dat even oud is als zij zelf, 27. Het ding rijdt nog prima, ere wie ere toekomt. Alleen: er zit geen airconditioning in. De zon brandde op het dak. Ik voelde mij als de kip aan het spit in de Moulinexgrill van mijn moeder, eind jaren zeventig. Ik moest denken aan een reportage over de amish die ik ooit maakte, ergens in Pennsylvania. De amish rijden geen auto. Een vriendelijke amishboer liet me meerijden in zijn door paarden getrokken koetsje. Het was warm en hij zette de raampjes open. ‘Amish airconditioning,’ grinnikte hij. Zo reden we onder gezellig hoefgetrappel over de lommerrijke weg tussen Bird-in-Hand en Intercourse, wat toch wat anders is dan in een oude Toyota Yaris over de A2 (lange file bij Vianen). Toen we eindelijk uit de auto stapten leek de buitenlucht in vergelijking koel en fris. Ideaal voor een flinke wandeling. Mijn dochter haalde een tube uit haar tas waar ‘spf 50’ op stond en smeerde de crème op haar gezicht. (Waarom noemt men dat spul eigenlijk ‘zonnebrand’ terwijl het juist tégen zonnebrand is? We noemen tandpasta toch ook geen ‘cariës’ of de pil ‘zwangerschap’?) Zelf stam ik uit een tijdperk waarin het woord ‘beschermingsfactor’ nog niet bestond. De olie waar wij op het strand mee ingesmeerd werden had geen enkele andere functie dan het verspreiden van een hevige kokoslucht. Ik verbrandde als kind een paar keer tot de vellen erbij hingen en ik heb de rest van mijn leven alleen nog in de schaduw gezeten. Dan hoef je ook niet te smeren, dacht ik; en verbrand ben ik nooit meer. “Nee, je verbrandt misschien niet, maar je moet tóch smeren,” zei mijn dochter terwijl ze me de tube toestak. “Anders krijg je rimpels.” Een keihard argument. Ik smeerde dus mijn gezicht in met die crème, we maakten een heerlijke, lange wandeling, en ik zocht geen enkel moment de schaduw op want ik was immers beschermd. Factor 50! We leven in wonderbaarlijke tijden. Ook lunchen deden we, tegen mijn gewoonte in, in de zon. Aan het eind van de dag stapten we weer in de auto. Geweldig spul, die crème, zag ik in het spiegeltje van de zonneklep. Mijn gezicht was nog net zo wit als tevoren. Maar mijn oren! Ze gloeiden als de hoogovens, en ze waren bruin en krokant als de kip in mijn moeders Moulinexgrill. Vergeten in te smeren, hè? Ja, dat was een lange, hete tocht terug naar Amsterdam, in die auto zonder airconditioning (lange file bij Vianen). Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/je-moet-toch-smeren-zei-mijn-dochter-anders-krijg-je-rimpels-een-keihard-argument~b55e5772/</guid>
      <pubDate>Tue, 13 May 2025 00:00:00 +0200</pubDate>
    </item>
    <item>
      <title><![CDATA[Het schaamrood steeg me, 35 jaar na dato, naar de kaken]]></title>
      <description><![CDATA[<p>Bij de slager bestelde ik een half pond gekookte ham. Hij keek me wat bevreemd aan. Vond hij het raar veel? “Het is voor bij de asperges,” voegde ik eraan toe, waarna hij schouderophalend zijn snijmachine ter hand nam. Naast mij stond een oude dame. “Wat leuk dat ik u tegenkom,” zei ze. “Ik ben de weduwe van Wim Klooster. U heeft bij hem gestudeerd.” In mijn herinnering ging een luikje open waaruit onmiskenbaar het vriendelijk-bescheiden, altijd wat droefgeestige hoofd van de bekende emeritus hoogleraar tevoorschijn kwam. Hij schreef gedichten, een metier waarbij neerslachtigheid tot aanbeveling strekt, maar overdag onderwees hij ons, jonge neerlandici in spe, in de geheimen van de taalkunde; een ondankbaar karwei, want studenten Nederlands waren (en zijn) verwaande blagen die gewoon wereldberoemd schrijver willen worden, zonder gezeur over syntaxis. De slager, intussen, toonde mij een zeer geringe portie ham. “O, dat is een half óns! Ik wilde graag een half pónd hebben!” riep ik, waarna wij beiden lachten, en hij terug naar de snijmachine liep. “Bij het opruimen van Wims spullen, na zijn dood, heb ik een heel oud briefje van u gevonden,” zei de weduwe. “U vindt het vast leuk. Ik doe het straks bij u in de bus.” Ik kon me geen briefje herinneren. “Heel grappig, iets met een poes,” zei ze. Toen ik thuiskwam, lag het briefje daar inderdaad. Het was gedateerd op 30 oktober 1990 en geschreven op een typemachine. ‘Geachte heer Klooster,’ begon het. ‘Bij deze wil ik u mijn oprechte excuses aanbieden voor het overschrijven van het tentamen fonologie van een medestudent.’ Het schaamrood steeg mij, 35 jaar na dato, naar de kaken. Ik las verder. ‘Het weekeinde vóór de inleverdatum had ik het zeer druk met allerlei spoedeisende en tijdrovende zaken, o.a. een zieke poes die naar de dokter moest en een overstroomde wasmachine.’ Ik dacht na. Fonologie? Wat was dat in godsnaam? En die zieke poes? Wijlen mijn witte kater Harry was in 1990 pas een jaar of vijf en nooit ziek. Een overstroomde wasmachine? Ik bezat helemaal niets in 1990, en al helemáál geen wasmachine. ‘Hopelijk kan ik u in het vervolg van mijn studie weer recht in de ogen zien,’ besloot ik mijn brief. Maar er kwam geen vervolg. Ik vertrok kort daarop naar wat toen nog de Sovjet-Unie heette en zou daar jaren blijven. Ik heb nooit meer een collegezaal van binnen gezien. Ik pakte mijn boodschappen uit. De slager had me uiteindelijk geen half ons en ook geen half pond ham meegegeven, maar een halve kílo. Een enorme berg. Het kan verkeren. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/het-schaamrood-steeg-me-35-jaar-na-dato-naar-de-kaken~b6a13d27/</guid>
      <pubDate>Sat, 10 May 2025 00:00:00 +0200</pubDate>
    </item>
    <item>
      <title><![CDATA[‘Ik zie ze nóóit meer. Dat heb je als mensen kinderen krijgen: die worden ontzettend saai’]]></title>
      <description><![CDATA[<p>Bij een drukbeklante koffiebar in De Baarsjes vond ik nog net een stoel op het terras, naast twee jonge vrouwen in sportkleren. Ze waren allebei blond en begin 30, de een met een knot, de ander met een paardenstaart en ze bloosden van de zojuist ondergane inspanningen. Ze dronken koffie, afgewisseld met grote slokken uit hun waterflessen. “Het voelt toch allemaal nog best wel heel onwezenlijk of zo,” zei de knot terwijl ze een banaan uit haar tas pakte. “Mijn moeder zegt, je hebt negen maanden om eraan te wennen, maar negen maanden is echt best wel kort. Ik zat voor mijn tussenjaar negen maanden in Valencia, en dat was zó voorbij.” “Ja, daar mocht je bij drínken,” zei de paardenstaart spottend. De knot knikte, glimlachend. “Het moet echt nog wel even landen of zo,” vervolgde ze. “Ik dacht...nou ja, bij Anouk duurde het zeker twee jaar. En bij Amber en Jesse nog langer, want Jesse had zwak zaad. Nou, dat heeft Lars dus bepaald niet. Ik stop met de pil en een maand later is het raak!” Op haar gezicht verscheen een uitdrukking van naïeve trots. “Ach ja, Lars,” zei de paardenstaart niet zonder geringschatting. “Die staat zeker nú al wiegjes te timmeren?” De knot lachte vertederd. “Hij heeft van het weekend de rommelkamer leeggehaald” zei ze. “O, ik vind het echt zó onwerkelijk! Ik zeg nog tegen Lars, laten we nou even afwachten, want Anouk en Niels die hadden dus ook al de hele kinderkamer klaar, en toen kreeg ze een miskraam. Een láte miskraam. Echt best wel traumatisch, maar nu hebben ze Noah, gelukkig...” “Ik zie ze nóóit meer,” sprak de paardenstaart. “Dat heb je hè, als mensen kinderen krijgen. Die worden ontzettend saai.” De knot hoorde het niet. “We hebben wel al verf gehaald, voor de muren,” ging ze voort. “Een hele rustige, geborgen kleur, tussen grijs en paars in. California mauve heet het.” Ze nam een hap van de banaan. “En voor de vloer nemen we...” “Jezus. Jullie hebben vast al een naam ook?” riep de paardenstaart. De ironie droop inmiddels van haar stem, maar haar vriendin had nog steeds niks door. “Nou,” zei die, “het is natuurlijk allemaal nog heel pril en zo, maar, nou ja: Charlie, dus. Dat vinden we allebei zo’n superleuke naam, Charlie! En het kan voor een jongen én een meisje!” “Charlie,” zei de paardenstaart, op de doffe toon van iemand die een bang vermoeden bevestigd ziet. Ze zette haar koffiekop met een klap op tafel, maar ook dát hoorde haar vriendin niet. “Ja, Charlie...” zuchtte ze. Ze stráálde. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-zie-ze-nooit-meer-dat-heb-je-als-mensen-kinderen-krijgen-die-worden-ontzettend-saai~bd553f23/</guid>
      <pubDate>Thu, 8 May 2025 00:00:00 +0200</pubDate>
    </item>
    <item>
      <title><![CDATA[Om me heen een weids uitzicht op Amsterdam, maar ook: een misselijkmakende afgrond]]></title>
      <description><![CDATA[<p>Ik was op de IJ-pont gestapt, want dat is een leuk uitstapje: lekker fris, op het water, en je bent in een paar minuten in Noord. Daar stond ik dan, met het gevoel alsof ik op vakantie was. Ik drentelde rond, praatte wat met een meeuw, en zag een buitensporig hoog gebouw waar mensen op het dak liepen. ‘Amsterdam Lookout’ stond er op de gevel. “Ga daar maar eens naar binnen,” lispelde het duiveltje op mijn linkerschouder. Hij was vermomd als toerist, met zonnebril en camera, maar onder zijn hawaiibloes glipte zijn gevorkte staart tevoorschijn. “Ik heb hoogtevrees!” riep ik, waarop hij gniffelde: “Nou, daar kom je hier vast in één keer vanaf.” Zijn adem rook naar zwavel. En daar stond ik al, in de rij. Er waren voornamelijk vrolijke jongelui, die hun best deden zo veel mogelijk op hun Instagramposts te lijken, maar er was ook één ouder echtpaar bij; een zware, moeizaam lopende man van een jaar of zeventig die zichtbaar tegen de attractie opzag, en zijn tien jaar jongere vrouw, ook dik, maar lichtvoetiger, in een zuurstokroze luxe joggingpak. Ik betaalde €16,50. Met zijn allen gingen we een lift in. ‘Mensen met epilepsie mogen deze lift niet gebruiken’, stond erbij, op een bordje. Hoopvol keek de man naar zijn vrouw. “Jij hébt geen epilepsie,” sprak ze. Met een spijtige blik slofte hij voort. In de lift waren allerlei lichteffecten te zien waardoor hij nóg sneller leek te gaan. En daar waren we al, helemaal boven, in een grote ruimte die aan alle kanten van plafond tot vloer van glas was voorzien. Om me heen: een weids uitzicht op Amsterdam. Onder me: een afgrond. Mijn hart bonkte, en in mijn oren klonk een steeds luidere pieptoon. “Mooi hè?” grinnikte het duiveltje. De jongelui renden allemaal juichend naar die glazen muren. Sommigen durfden er zelfs tegen te léúnen, zag ik. Het was misselijkmakend. Behoedzaam, naar de vloer kijkend, schuifelde ik er zo ver mogelijk vandaan. Rustig ademen. Rustig. De dikke man intussen had zich op een stoel laten zakken. Hij zag lijkbleek en zweette. Zijn vrouw riep angstig om een glas water, en wuifde hem koelte toe met een folder. “Het gaat wel weer,” blufte hij, maar het glas klapperde tegen zijn tanden. Voor mijn ogen begon het te schemeren. Voetje voor voetje schoof ik terug naar de lift. “Dat was echt de moeite waard, hè?” fleemde het duiveltje, met zijn bedorven adem. Toen ik eindelijk weer buiten stond, heb ik hem van mijn schouder gerukt en in het IJ gesmeten. Maar hij kan vást zwemmen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/om-me-heen-een-weids-uitzicht-op-amsterdam-maar-ook-een-misselijkmakende-afgrond~b3d0c48c/</guid>
      <pubDate>Tue, 6 May 2025 00:00:00 +0200</pubDate>
    </item>
    <item>
      <title><![CDATA[Wat gééft het waar iedereen aan denkt? Zolang ze het maar kunnen opbrengen om die twee minuten hun bek dicht te houden]]></title>
      <description><![CDATA[<p>Nog even over dat herdenken. Mijn ouders hielden er in mijn jeugd geen strakke regels op na wat opvoeden betrof, maar de dodenherdenking namen ze heel serieus: allebei mijn grootvaders hadden in een concentratiekamp gezeten en de vader van mijn moeder was ‘niet teruggekomen’, zoals dat toen heette. Hij was van honger en ziekte gestorven in kamp Sachsenhausen, vlak voor het eind van de oorlog. Mijn moeder was toen vijf. “Jullie opa zat in het verzet,” vertelde mijn moeder. “Daar moeten jullie trots op zijn.” Als kind vond ik dat al onzin, want hoe kon je trots zijn op iets wat je zelf niet gedaan hebt? Ik wist trouwens zeker dat ík nooit in het verzet gedurfd zou hebben. Nee, een heldhaftige opa is beslist geen garantie voor dappere (klein)kinderen. Dat geldt ook voor het omgekeerde. Bij ons in de straat woonde een man die Dolf heette. Eigenlijk heette hij Adolf, beweerden boze tongen, en hij was nota bene midden in de oorlog geboren. Zijn ouders waren dus hartstikke fout. (A)dolf moest dus ook wel een engerd zijn, concludeerde mijn moeder. Ook dat vond ik onzin. Wat kon híj eraan doen? Maar dat de herdenking heel belangrijk was, dat geloofde ik wél. Tijdens de twee minuten stilte deed ik altijd mijn best om aan mijn opa te denken. Hij had zijn jeugd doorgebracht in ‘Indië’, wist ik. Zou hij een aapje hebben gehad? At hij elke dag rijsttafel? Met kroepoek? Vast wel. Mazzelaar... en dan klonk de Last Post, de twee minuten waren voorbij, en tot mijn schrik moest ik constateren dat ik niet aan mijn dode opa had gedacht maar aan lekker eten. Wat erg! Zo ging dat elk jaar. Ik probeerde aan de oorlog te denken, maar droomde telkens weg bij onbenullige details, zoals de beruchte fiets met houten banden (wel handig dat die nooit lek konden raken!) het verlangen een knijpkat te bezitten, of de vraag hoe tulpenbollen smaakten. (Eenmaal volwassen heb ik ze eens klaargemaakt. Ze waren best lekker.) Zo was die dodenherdenking mijn hele jeugd een bron van pijnlijke schaamte. Alle andere mensen konden het wél opbrengen om die twee lullige minuutjes aan de gevallenen te denken. Maar ik niet. Ik heb er altijd over gezwegen. Maar inmiddels begrijp ik dat zo véél mensen aan heel andere dingen denken tijdens die twee minuten stilte. Aan kroepoek, aan hun pas gestorven poes, of aan Gaza. Wat gééft het? Die Gedanken sind frei, nietwaar? Zolang ze het maar kunnen opbrengen om die twee minuten hun bek dicht te houden. Dan is er niks aan de hand. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/wat-geeft-het-waar-iedereen-aan-denkt-zolang-ze-het-maar-kunnen-opbrengen-om-die-twee-minuten-hun-bek-dicht-te-houden~bbf8d8ab/</guid>
      <pubDate>Sat, 3 May 2025 00:00:00 +0200</pubDate>
    </item>
    <item>
      <title><![CDATA[We gooiden allemaal een schepje aarde op de poes, tot ook het puntje van haar staart bedekt was]]></title>
      <description><![CDATA[<p>Mijn oude poes Lola is gestorven. De dood kwam aan de zachte hand van de dokter, op Lola’s lievelingsplek, halverwege de trap. Mijn zoons en ik keken sprakeloos toe hoe Magere Hein zijn zeisje liet maaien. Zij huilden niet, want het zijn grote jongens, met baarden. Ik huilde ook niet, want ik ben hun moeder. Elkaar aankijken durfden we niet. Dag lieverdje. Daar lag het lijkje, een schim van haar ooit zo dikke zelf, in een kartonnen doos. Merry Christmas stond erop, met feestelijke gouden krulletters. Haar oortjes werden al koud. Ze was 17. “Het is goed zo,” logen we. Daarna fietste ik naar de visboer, want een sterfhuis zonder lekkernijen, dat gaat niet. Het ‘twee ons gerookte zalm graag’ kwam er wat beverig uit, maar bij de makreel ging het al beter. Die poes moest de grond in, maar wij hebben geen tuin. In het park dan? Daar heb ik jaren geleden onze tamme rat Miep begraven, met behulp van een juslepel, maar een kat is toch wat anders. Goede raad was gelukkig niet duur, want mijn zus, om de hoek, heeft een piepklein tuintje. Daar lág al een kat, en daar kon Lola wel naast. De jongens, met hun baarden, groeven het grafje. Huisgenoot P. kwam, tussen zijn herenbeslommeringen door, een speech houden. Dat kan hij heel goed. Wij gooiden allemaal een schepje aarde op de poes, tot ook het puntje van haar pronte pluimstaart bedekt was. Dag lieverdje. Terwijl ik de vis op een schaaltje legde, dacht ik aan Lola’s jeugd. Ze was van oorsprong Amerikaanse. Wij woonden, 17 jaar geleden, in de buurt van Washington, en haalden haar als aanbiddelijke kleine pluisbal op uit een chaotisch huishouden in het groene stadje Rockville, Maryland. Ach, u had de ogen van mijn – toen nog kleine – kinderen moeten zien! En nu lag ze daar, 17 jaar later, ten zuiden van een polletje daslook in de Derde Looiersdwarsstraat. Het was niet te bevatten. Toen de vis op was ging iedereen zijns weegs. In mijn eentje liep ik door de zonnige avond naar huis. In de Bosboom Toussaintstraat trof ik, op de treeplank van een scooter, een kat. Hij leek in niets op mijn Lola, maar een kat is een kat. Het was een slanke, jonge kater. Zijn zwarte smoking zat hem als gegoten. Van mijn aaien was hij wel gediend, maar toen ik hem optilde schopte hij geërgerd met zijn achterpoten. Ik zette hem weer neer, in de zonovergoten Bosboom Toussaintstraat. En ik huilde, met veel snot, maar niet te hard, want er zaten mensen buiten te eten. Dag lieverdje. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/we-gooiden-allemaal-een-schepje-aarde-op-de-poes-tot-ook-het-puntje-van-haar-staart-bedekt-was~ba227350/</guid>
      <pubDate>Thu, 1 May 2025 00:00:00 +0200</pubDate>
    </item>
    <item>
      <title><![CDATA[De eeuwige dooddoener: ‘Zodra je die lieve baby in je armen hebt, ben je de pijn meteen weer helemaal vergeten!’]]></title>
      <description><![CDATA[<p>In het park stond ik te kijken naar een ooievaar, die op zijn beurt hongerig loerde naar een groepje eendenkuikens in de vijver. Nét uit het ei zo te zien; de levende bitterballen van moeder natuur. Ja, zeg, het zijn er ácht, zag je die ooievaar denken. En die stomme eenden kunnen toch niet tellen. Dus... Zijn plan werd verstoord door een grote hond die de vijver in sprong, midden tussen die dobberende pulletjes. Hun ouders snaterden panisch. “Hier, Bofje! Hier!” riep een vrouwenstem, waarop de hond uit het water klom en zich schudde dat de spetters in het rond vlogen. ‘Bofje’ bleek een Duitse herder die verbazend veel op Theo Maassen leek, zijn bazin bleek een frisse blondine van 40 zonder opsmuk, en in haar kielzog verschenen een blozend meisje van een jaar of 8 en een kwieke vrouw van 70 met een kort, staalgrijs kapsel. Oma, moeder en dochter, alle drie met spijkerbroeken en identieke, pretentieloze ‘lekker uitwaaien’-gezichten. “Kijk, Sara, een ooievaar,” zei de oma, wijzend, tegen het meisje, en diste vervolgens het onvermijdelijke verhaal op over de ooievaar en de baby’s. “Ja, dat kregen wij, kinderen, dan vroeger te horen hè,” vertelde de oma, nadrukkelijk hoofdschuddend. “Want mensen vonden het toen niet netjes om over seks te praten. Jij weet wel dat je in mama’s buik bent gegroeid, hè, omdat papa en mama...” Het kind knikte verveeld. “Jezus, mam!” zei de moeder geïrriteerd. “Túúrlijk weet ze dat.” De oma liet haar glimlach even zakken, maar gaf niet op: “En weet je, Sara,” vervolgde ze. “Dan zeiden ze er vroeger bij dat de ooievaar de moeder van het baby’tje per ongeluk in haar been gepikt had. En dat ze dáárom een paar dagen in bed moest liggen.” Het meisje dacht even na. “O,” zei ze. “In bed liggen? Waarom dan?” Het was een slimme vraag, dat vond haar oma ook. “Om uit te rusten, Sara,” zei ze plechtig. “Een baby op de wereld zetten is heel hard werken.” Het meisje knikte begrijpend. “En,” vervolgde de oma, “het doet ook behoorlijk pijn.” Daar schrok het meisje zichtbaar van. “Jezus, mam!” riep de moeder weer, maar oma was nog niet klaar. Ja hoor, daar kwam hij al, de eeuwige dooddoener: “Maar zodra je die lieve baby in je armen hebt ben je de pijn meteen weer helemaal vergeten!” “Echt?” piepte het meisje ongerust. Hond Bofje begon met energieke urgentie zijn kont te likken. “Echt!” riepen de moeder en oma in koor. Het was een heel wat smeriger leugen dan dat verhaal over die ooievaar, maar daar komt het arme kind vanzelf wel achter. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/de-eeuwige-dooddoener-zodra-je-die-lieve-baby-in-je-armen-hebt-ben-je-de-pijn-meteen-weer-helemaal-vergeten~be06ffe5/</guid>
      <pubDate>Tue, 29 Apr 2025 00:00:00 +0200</pubDate>
    </item>
  </channel>
</rss>
