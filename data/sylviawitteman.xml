<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.”</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[‘Ik weet niet,’ zei haar vriendin. ‘Hij kijkt alsof hij moet poepen en dat het niet lukt’]]></title>
      <description><![CDATA[<p>In de speelgoedwinkel stond ik iets uit te zoeken voor een jarig achternichtje. Naast me stonden twee meisjes van een jaar of 20, een kleine en een lange. Uit hun gesprek begreep ik dat de lange net tante was geworden; haar zus had een dochtertje gekregen, en nu kwamen die twee meisjes hier een ‘knuffel’ uitzoeken. Een heikele opdracht. Jonge ouders krijgen in de kraamtijd tientallen kleurrijke knuffelbeesten, die stuk voor stuk heftig vloeken bij de zorgvuldig gekozen bank. Bovendien – maar dat weten ze dan nog niet – hecht zo’n kind zich uiteindelijk maar aan één knuffeltje. Dat is nooit dat ene, schattige olifantje, maar meestal een grauw doekje met een knoop erin, of een hardgroene plastic salamander die dronken oom Jaap onderweg bij een pompstation heeft gekocht. Zelf had ik als kind een geliefd speelgoedbeest met een moeilijk te duiden uiterlijk. Een poes, vond ik. (Bij nader inzien bleek het een soort aap. Ik vind dat nog steeds onverteerbaar.) Mijn broer bezat een stramme, maar onafscheidelijke teddybeer. Die ‘poes’ en die beer hadden elk een eigen koninkrijk, namelijk Poeskanië en Beranië, en ook een eigen munteenheid, de Poeskan en de Beran. Daartoe vervaardigden wij bankbiljetjes in coupures van 1 tot 10 miljoen. We tekenden er portretjes van respectievelijk de ‘poes’ en de beer op, met kroontjes op hun kop. We hadden geregeld felle discussies over de wisselkoers van die valuta. Dat gaf natuurlijk onmin. Poeskanië en Beranië waren voortdurend met elkaar in oorlog, waarbij Tio, het pluchen paard, geregeld aan weerszijden van de frontlinie de toegesnelde troepen kwam vertrappen. Mijn andere lievelingsspeelgoed was trouwens een luciferdoosje met daarin een bolletje kwik uit een kapotte koortsthermometer. Ach, we hadden niet veel, maar wat waren we gelukkig! (haha, nee hoor) De meisjes, intussen, drentelden besluiteloos langs de schappen. “Deze is wel cute, toch?” sprak de piepjonge tante terwijl ze op een lila haasje wees. “Ik weet niet,” zei haar vriendin. “Hij kijkt alsof hij moet poepen en dat het niet lukt.” Inderdaad had het haasje een wat benard, geconstipeerd snuitje. “Deze dan?” opperde ze, wijzend op een babypop met van die nylon-bewimperde, lege blauwe ogen die met een hoorbare klik dichtklappen als je hem op zijn rug legt. De pop droeg een roze jurkje, had een kaal hoofd, een felrode pruilmond en leek sprekend op wijlen Sugar Lee Hooper. “Creepy,” vonniste de verse tante. “Jezus, wat is alles hier trouwens fucking duur.” Ze dacht even na en besloot: “Ik ga hier helemaal niks kopen. Ik ga bonbons kopen voor mijn zus, want zij heeft die baby eruit geperst en dat deed superveel pijn.” Groot gelijk. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ik-weet-niet-zei-haar-vriendin-hij-kijkt-alsof-hij-moet-poepen-en-dat-het-niet-lukt~bf3e6cad/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[‘Krijg de tyfus, kutwijf,’ zei ik tegen de Amerikaanse expat bij het stoplicht]]></title>
      <description><![CDATA[<p>Je hoort veel Amsterdammers klagen over expats. Expats zijn rijker dan wij, dankzij die bespottelijke 30 procent belastingvoordeel, ze kopen voor idioot hoge prijzen onze huizen op zodat er niets meer overblijft voor onze kinderen, ze overbelasten de zorg en de kinderopvang, onze gezellige kaas- en visboeren moeten allemaal plaatsmaken voor hun minimalistische koffiebars en ze verdommen het om Nederlands te spreken. Dat laatste stoort me trouwens niet echt. Net als de meeste Amsterdammers versta ik toch wel Engels – al moet ik zeggen dat ik zelf als expat in Moskou, Berlijn, Den Haag en Washington wél overal vrij behoorlijk de taal heb geleerd, terwijl dat lang niet altijd makkelijk was. Vooral het Haags krijg ik nog steeds niet puntgaaf uit mijn strot. Maar goed, ík maak me niet druk over expats. Als ze na tien jaar in Nederland nog steeds doodgewone woorden als ‘krentenbol’ of ‘stofzuiger’ niet kennen, is dat niet mijn probleem, en als ze onze mooie oude huizen omkatten tot zielloze schoenendozen met kookeilanden en overal zwart staal: zelf weten, ík hoef er niet in te wonen. Wie weet zijn het verder heel leuke, lieve mensen. Leven en laten leven, zeg ik altijd maar. Tot ik vanochtend op de fiets stopte voor een rood licht en achter me een Amerikaanse vrouwenstem hoorde roepen: “Hey! You’re blocking the way!” Ik draaide me om en zag een rigoureus afgetrainde vrouw van een jaar of 30, op een stadsfiets, maar uitgedost alsof ze de Mount Everest ging beklimmen: helm, rugzak met waterflessen aan weerszijden, jas vol reflectoren. Ze had nog net geen pikhouweel bij zich, of een stel sherpa’s. Voor veel expats is fietsen geen vervoer, maar een potentiële noodsituatie. “Ja, het licht is rood,” antwoordde ik in het Engels. “Je blokkeert me,” herhaalde de vrouw op hoge toon. “Ik wil rechtsaf en je blokkeert me.” Nu mag je in de VS inderdaad rechtsaf bij rood, maar hier niet, tenzij het er expliciet bij staat, en dat was in dit geval niet zo. “Je mag in Nederland niet rechtsaf bij rood,” zei ik dus. De vrouw kwam naast me staan met haar fiets, en bitste: “Dat maak ik zelf wel uit. Ga je nog sorry zeggen?” Een Amsterdammer had ik allang de huid vol gescholden, besefte ik. “Nou? Ga je nog sorry zeggen, of wat?” herhaalde het kreng, nog steeds in dat knauwerige Amerikaans. “Krijg de tyfus, kutwijf. Zak maar in de stront,” zei ik, uit de grond van mijn hart en in het Nederlands. “Wat zei je? Wát zei je?!” gilde de vrouw uitzinnig. Maar het licht werd groen, en ik reed door, zonder antwoord te geven. Had ze maar Nederlands moeten leren. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/krijg-de-tyfus-kutwijf-zei-ik-tegen-de-amerikaanse-expat-bij-het-stoplicht~bbbbaffb/</guid>
      <pubDate>Tue, 27 Jan 2026 00:00:00 +0100</pubDate>
    </item>
    <item>
      <title><![CDATA[Het zou mij plezier doen als iemand op Zanzibar vol vreugde mijn nooit bezorgde douchegordijn zou uitpakken]]></title>
      <description><![CDATA[<p>Op de Albert Cuypmarkt hield ik stil bij een kraampje waar een berg pakjes lag uitgestald. Het bleken verdwaalde en nooit aangekomen postpakketten, opgekocht door een handige ondernemer. Hij verkoopt ze voor 3 euro per 100 gram. Wat erin zit is voor iedereen een verrassing. Nu ben ik van nature niet goklustig, casino’s en loterijen laten me koud, maar bij de aanblik van al die verrassingspakketjes maakte een ongekende hebzucht zich van mij meester. Dit was mijn kans op een levensveranderende aankoop! Nee, ik geloofde heus niet dat het lot mij een gouden Rolex in de schoot zou werpen, of zo. (Ik wíl ook helemaal geen gouden Rolex, want die wordt toch maar van je pols gejat, en met een beetje pech slaan ze je nog in elkaar ook.) Nee, ik hoopte iets te vinden waar ik nooit naar gezocht had, iets waar ik zonder het te weten al mijn hele leven op zat te wachten. Een teken van de kosmos. Je moet wát, als je geen religie hebt. Bovendien was het een nobele daad om dat pakje te kopen, bedacht ik. Er heeft iemand vergeefs op zitten wachten, het is in het vagevuur van de anonimiteit beland, en ik zou het nu redden van de vergetelheid. Ook door mij bestelde pakjes raken wel eens kwijt, en het zou mij veel plezier doen als er ergens op Zanzibar iemand vol vreugde mijn nooit aangekomen douchegordijn uitpakte, of dat pak Brabantia Perfect Fit vuilniszakken 40/45 liter. En dan, wat is nou 3 euro per ons voor een knipoog van het universum ? Ik koop wel eens káás die duurder is. “Geef me deze maar,” zei ik tegen de man achter de kraam. Hij woog mijn pakje. 18 euro. ‘Wil je het meteen openmaken?” vroeg hij. Ja, dág, en als er dan een kist vol goudstaven in zat zou hij natuurlijk moeilijk gaan doen. “Nee, dat doe ik thuis wel,” loog ik, en maakte me uit de voeten. Zodra ik de hoek om was rukte ik huiverend van voorpret en nieuwsgierigheid het papier van mijn pakje. Er zat een witte doos in. En in die doos zat: een opzetsproeier voor een bidet. Ik heb geen bidet. Bedoelde het universum misschien dat ik een bidet moest gaan kopen? Tsja, waarom eigenlijk niet? ‘Ideaal voor mensen met diarree, aambeien, beperkte mobiliteit en hoge leeftijd’ stond er in onbeholpen Engels op de doos. Maar dat soort sores heb ik niet (afkloppen). Nee, besloot ik dus. Ik ga géén bidet kopen. Mijn verrassingspakketje was, kortom, volstrekt nutteloos. Een loepzuivere anticlimax. 18 euro naar de gallemiezen. En morgen ga ik er nóg een kopen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/het-zou-mij-plezier-doen-als-iemand-op-zanzibar-vol-vreugde-mijn-nooit-bezorgde-douchegordijn-zou-uitpakken~bac013cd/</guid>
      <pubDate>Sat, 24 Jan 2026 00:00:00 +0100</pubDate>
    </item>
    <item>
      <title><![CDATA[Heb geduld. Laat de kat eerst rustig wennen aan het tuigje. Niet dwingen]]></title>
      <description><![CDATA[<p>Op het terras van het Blauwe Theehuis zat ik kleumend koffie te drinken toen er naast me een meisje van een jaar of 25 neerstreek met een kat. Het meisje was klein, met Aziatische trekken. De kat was groot, grijs en pluizig, droeg een tuigje met een lijn eraan en scharrelde – volkomen op zijn gemak – rond over het terras. Je ziet zoiets niet vaak, maar in voorkomende gevallen ontplof ik altijd bijna van afgunst. Een kat die vrijwillig overal met je mee naartoe gaat! Mijn eigen poes doet helemaal niets vrijwillig, behalve eten en slapen. Toen ze klein was heb ik wel degelijk geprobeerd haar te trainen. Op Google stonden handige tips, als: ‘Heb geduld. Laat de kat eerst rustig wennen aan het tuigje. Niet dwingen’. Dus ik kocht een tuigje, zei tegen mijn poes: ‘Zo, en nu maar rustig wennen,’ en probeerde het haar aan te trekken. Wat er toen precies gebeurd is, weet ik niet meer, maar nadat ik weer was bijgekomen en het bloed van mijn gezicht had gewassen, heb ik het verder maar opgegeven. “Hoe heb je dat voor elkaar gekregen?” vroeg ik aan het meisje. “Kwestie van geduld,” legde ze uit. “Eerst rustig laten wennen aan het tuigje. Niet dwingen.” Ach, zo. Ik lachte, en vertelde over mijn mislukte poging. Ze lachte ook. “Ik heb roots in Mongolië,” verklaarde ze. “Daar zijn ze goed met dieren.” Nu ben ik toevallig wel eens in Mongolië geweest, zo’n dertig jaar geleden, en Mongolen zijn inderdaad goed met dieren. Dat wil zeggen: ze hebben paarden, waar ze (zonder zadel!) op rijden, en schapen, die ze opeten. Een kat heb ik daar toen niet gezien, maar nogmaals, het is dertig jaar geleden. Wie weet loopt heel Ulaanbaatar inmiddels vol tamme katten. De grijze kat, intussen, ging zich doodgemoedereerd zitten wassen. Het meisje zag mijn jaloerse blik, en zei: “Waarom neem je geen hond? Met honden gaat het vanzelf.” Ja, leuk idee, maar ik wil geen hond. Ik wil een kat die me volgt als een schaduw, die me beschermt tegen inbrekers en moordenaars en die na mijn dood ontroostbaar op mijn graf gaat liggen wegkwijnen, maar ik wil géén hond. “Ik moet gaan,” zei het meisje. En, tegen de kat: “Kom...” Daar gingen ze al, de kat met zijn staart vrolijk rechtop in de lucht. Weemoedig keek ik ze na. Thuis lag mijn eigen poes vadsig te verharen op de bank. “Zullen we het nog eens proberen, met dat tuigje?” vroeg ik haar hoopvol. Ze keek me aan. “Neem maar een hond,” zeiden haar koele, groene knikkers. Ze weet dat ik het tóch niet doe. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/heb-geduld-laat-de-kat-eerst-rustig-wennen-aan-het-tuigje-niet-dwingen~b5f42eb1/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Fabelfriet is inderdaad niet te vreten, een flauwe, slappe wanprestatie]]></title>
      <description><![CDATA[<p>‘Waar móét je als Amsterdammer gegeten hebben?’ was afgelopen weekend het meest gelezen artikel van deze krant. Ook ik las het met grote instemming. De inleidende alinea’s over Fabel Friet alléén al: die friet is inderdaad niet te vreten, zoals verslaggever Hans van der Beek terecht constateerde. Een flauwe, slappe wanprestatie. Ook verder schreef Van der Beek allerlei behartenswaardigs, maar ik heb toch een paar kanttekeningen. Zo liet hij het beruchte Verdriet van Amsterdam onvermeld, namelijk dat Cees Holtkamp (alweer drie jaar geleden!) is gestopt met de verkoop van versgebakken kroketten. Ach, wat mis ik zijn garnalenkroketjes. Strijk toch je hand over je hart, Cees! En nee, Van Dobben is géén geschikt alternatief (al is die eetsalon inderdaad ouderwets gezellig), want Van Dobbenkroketten zijn log en melig. Dan is de Febo een veel betere keuze, zij het voorzien van een zeer dringend caveat emptor: ja, hun kalfskroketten zijn een troost in bange dagen, maar niet, ik herhaal: NIET uit de muur. Zeker, die hitsig glimmende muur vol minuscule peeskamertjes ziet er verlokkend uit, maar als je pech hebt, ligt je kroket daar al geruime tijd verveeld op een ragoutbeluste klant te wachten en is hij intussen onherroepelijk afgekoeld tot een lauw lijkje met een taaie korst. Een klap in je gezicht – en dat voor 3 euro. Er zijn twee manieren om dit onheil te omzeilen. Als je geen haast hebt en/of erg verlegen bent, kun je je opstellen voor die magische muur en – angstvallig door de luikjes loerend – afwachten tot de frituurknecht van dienst er achterlangs versgebakken kroketten in legt. Bingo! Jammer dat je soms erg lang moet wachten, zeker buiten het snackspitsuur. Gelukkig is er nog een andere optie. Je vraagt bij het loket om een kroket ‘uit het vet’. Je krijgt dan binnen een paar minuten een kroket waar je je bek aan brandt, zoals het hoort. Toch is deze methode niet waterdicht, ontdekte ik gisteren tot mijn ontzetting bij de Febo op het Leidseplein. In mijn zendingsdrang was ik met een jonge Amerikaanse toerist in gesprek geraakt die op het punt stond zo’n futloze winkeldochter uit de muur te trekken. Nog net op tijd kon ik hem instrueren: ga naar de balie en vraag om een kroket ‘uit het vet’. “Out it fat”? herhaalde hij verbaasd, maar hij dééd het toch, terwijl ik trots toekeek. En wat er toen gebeurde, zal u verbazen. De doortrapte frituurnihilist achter de toonbank liep met uitgestreken smoelwerk naar de achterkant van de snackmuur, haalde daar zo’n levensmoe paneervehikeltje tevoorschijn en zette het die arme toerist voor. “Mosterd?” suggereerde de gluiperd nog, zonder een spier te vertrekken. Geen wonder dat het overal oorlog is. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/fabelfriet-is-inderdaad-niet-te-vreten-een-flauwe-slappe-wanprestatie~b68080b7/</guid>
      <pubDate>Tue, 20 Jan 2026 00:00:00 +0100</pubDate>
    </item>
    <item>
      <title><![CDATA[Mijn zoontje van vijf omhelsde de keurige Adriaan van Dis stevig en begon hem uitgebreid te kussen]]></title>
      <description><![CDATA[<p>Er was in het hele huis geen ballpoint meer te vinden. Toen mijn oude vader nog leefde, liet hij ze hier geregeld slingeren, maar na zijn dood verdwenen geleidelijk behalve zijn sudokuboekjes ook zijn ballpoints. Ik was er al aan gewend geraakt mijn afspraken – onleesbaar – op een papiertje te krassen met mijn huissleutel, (‘45 jan laadgeuter 33.15 u’ ‘85 feb intervwvwvw 27.80 u cafe De Fuigbrop’) toen ik bij de Hema tegen een schap vol ballpoints aanliep. Terwijl ik stond te kiezen, voelde ik iets bij mijn knie. Ik keek naar beneden en zag een kinderkruintje. Terzijde van het kruintje verscheen ook een handje. Een zoekend handje. Instinctief greep ik het vast. Iedereen kent dit verschijnsel: een klein kind, ergens in een drukke openbare ruimte, zoekt zijn moeder, denkt haar op kniehoogte te herkennen aan haar jas/broek en pakt vol vertrouwen de bijbehorende hand. Het is mij meermaals overkomen en ik vind het altijd heel ontroerend; wel jammer dat het kind in kwestie algauw omhóóg kijkt, die wildvreemde kop in beeld krijgt en hartverscheurend begint te huilen. Zo ook nu weer. Gelukkig kwam daar meteen zijn échte moeder al aangerend (haar jas leek inderdaad op de mijne), we wisselden door de wol geverfde glimlachjes uit en daar stond ik weer alleen, bij de ballpoints. Er kwam een herinnering boven. Het moet 15 jaar geleden geweest zijn en ik stond, met wat andere schrijvers, in de Bijenkorf om boeken te signeren. Er kwam natuurlijk geen hond, want Amsterdammers zien voortdurend schrijvers door de stad sjokken, gratis in het wild, zonder dat ze daar zo’n vervelend boek voor hoeven te kopen. Gelukkig had ik mijn jongste zoon bij me. Hij was toen een jaar of vijf, maar helemaal niet verlegen (hij aardt naar zijn vader); hij babbelde honderduit met Adriaan van Dis, naast me, en tekende intussen poppetjes met diens ballpoint. Het was een mooie ballpoint, vond mijn zoontje. Hij verkondigde het zó vaak dat die goeie Van Dis uiteindelijk zei, met die zorgvuldig articulerende stem van hem: “Je mag hem wel houden, hoor!” Mijn zoontje schonk hem een hemelse glimlach, maar daar bleef het niet bij. Hij omhelsde ’s Neerlands allerkeurigste schrijver stevig en begon hem uitgebreid te kussen. Omdat Van Dis zo lang was (hij zal inmiddels wel iets gekrompen zijn) en mijn zoontje zo klein (hij is nu 1,90) belandden al die kusjes stuk voor stuk op Van Dis’ gulp. Nooit zal ik het vergeten. Die vertwijfelde blik in de ogen van die onkreukbaar beschaafde Van Dis, zijn zorgvuldig verzorgde handen radeloos geheven en mijn dankbare zoontje dat maar dóór bleef kussen, op die smetteloze gulp. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/mijn-zoontje-van-vijf-omhelsde-de-keurige-adriaan-van-dis-stevig-en-begon-hem-uitgebreid-te-kussen~b49f0faf/</guid>
      <pubDate>Sat, 17 Jan 2026 00:00:00 +0100</pubDate>
    </item>
    <item>
      <title><![CDATA[Ontsnapt aan het pedobusje: toch mooi meegenomen]]></title>
      <description><![CDATA[<p>Voor de ingang van de supermarkt wilde ik net mijn zoon bellen of we nog uien in huis hadden, toen ik een hand op mijn schouder voelde. “Zeg!” zei een zware stem. Ik keek op en zag een brede man van tegen de tachtig, met een grauwe baard, in een blauwe jopper. Kapitein Haddock op leeftijd. Hij liep op krukken, maar flink rechtop. “Wat?” zei ik aarzelend, want hij keek me erg autoritair aan. “Help me even,” zei hij, en knikte naar zijn voeten, waarvan één in het gips bleek te zitten. De andere voet stak in een bonkige werkmansschoen, met losse veters, die over de natte stoep slierden. “Mijn veters,” vervolgde hij. ‘Ik buk zo moeilijk, met dat gips.” In een horrorfilm zou het verhaal zich als volgt ontrollen: terwijl ik die man zijn veters strikte, zou hij mij met een van die krukken bewusteloos slaan en me vervolgens een geblindeerd busje in sleuren – mijn kinderen noemen dat een ‘pedobusje’. Ik zou bijkomen in een luguber, afgelegen huis, en moeten toekijken hoe die man achter een naaimachine bezig was een pak te naaien van mensenhuid. Ik zou beseffen dat ook ík spoedig gevild zou worden. Niemand zou mijn gekrijs horen. Maar ja, zoiets gebeurt zelden op klaarlichte dag voor de ingang van de Jumbo . Ik bukte dus gehoorzaam, en strikte de veter. Dubbel, net als vroeger voor mijn kinderen. “Bent u gevallen toen het zo vroor?” vroeg ik, toen ik weer rechtop stond. “Nee, dit was daarvóór al,” zei hij. “Geen heldhaftig verhaal, hoor. Ik wou een bak bami opwarmen. Ik woon alleen, hè, want mijn vrouw is al vijf jaar dood. Nou heb ik zo’n klein rotkeukentje, dus die magnetron heb ik op de koelkast staan. En daar kan ik alleen bij met een krukje. Dat gaat altijd goed, maar ja...” Hij schudde zijn hoofd. “Mijn oudste kleindochter had net gebeld,” zei hij. “Dat ik overgrootvader was geworden. Ze heeft een meisje gekregen. Alles goed.” Ik feliciteerde hem. Hij glimlachte, en vervolgde: “Nou drink ik voor het eten altijd één borrel. Maar toen heb ik er, voor de feestelijkheid, nóg een genomen. En toen ben ik dus van dat krukje gelazerd.” Hij trok een grimas. “Vroeger kon ik er goed tegen, hoor,” zei hij verontschuldigend. “Maar nu, na die lullige twee borrels...” Hij maakte een wegwerpend handgebaar. “Bedankt, trouwens. Voor het strikken van mijn veters. Ik dacht: jou kan ik het wel vragen, je ziet eruit alsof je niks beters te doen hebt.” Hij liep door. Flink rechtop, ondanks die krukken. Zonder een woord van afscheid. Maar hij had me niet gevild, en dat was toch meegenomen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ontsnapt-aan-het-pedobusje-toch-mooi-meegenomen~ba513e29/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Twee meisjes van een jaar of 16 begonnen synchroon te snikken. ‘Hebben jullie haar goed gekend?’ vroeg ik voorzichtig]]></title>
      <description><![CDATA[<p>Op de hoek van de Ferdinand Bol en de Ceintuurbaan, bij de ingang van het metrostation, hebben Amsterdammers een ad-hocmonumentje opgericht voor de jonge vrouw die vorige week op dat kruispunt is verongelukt. Kaarsjes, kaartjes en heel veel bloemen. Er komen telkens mensen kijken. Hun reacties zijn uiteenlopend. Sommigen staan alleen even stil en lopen dan weer door. Anderen lezen de kaartjes, soms hardop. Een Surinaamse vrouw knielde, ondanks de barre kou en haar vergevorderde leeftijd, op de stoep neer voor een lang gebed. Een andere bejaarde dame vond het zonde van de bloemen. “Ja, ik zég het maar gewoon. Ze gaan kapot met die kou. Moet je kijken, die roze rozen daar, die kosten zó 5 euro per stuk. Weggegooid geld. Dat meissie heeft er toch niks meer aan.” De vrouw kreeg geen bijval en ze liep door. Er kwamen er twee meisjes van een jaar of 16 voorbij die stilhielden, keken, even bedremmeld zwegen en toen synchroon begonnen te snikken. “Hebben jullie haar goed gekend?” vroeg ik na een poosje voorzichtig, waarop een van de meisjes snotterend antwoordde: “Nee, helemaal niet. Maar het is zo ontzettend zielig!” En dat ís het natuurlijk ook. Nu kwam er een lange, hyperslanke jongeman aan met een Franse buldog aan een lijn. Hij droeg een wijde, zwart-geel geruite broek, een strak gesneden kobaltblauwe wollen jas en het kapsel van Timothée Chalamet. Ook hij stond stil bij de bloemen, en sloeg zijn ogen ten hemel. “Het is verschrikkelijk. Gewoon absúrd,” zei hij hardop. Ik dacht even dat hij het tegen mij had, maar toen zag ik dat hij stond te bellen via zijn airpods. “Ja, ik sta er nu,” ging hij voort. “Schat, het is werkelijk met geen pen te beschrijven. Zó jong. En zó knap ook. (...) Ja, er staat hier een foto van d’r. (...) Blond. Echt een éngel...” Hij schudde vertwijfeld zijn hoofd en vervolgde: “Ik ben er kapot van. Echt, zó hartverscheurend. Jij moet straks echt ook gaan kijken. Nee, weet je wat, we gaan vanmiddag nog een keer, samen. (...) Ja. Ja. Niet. Te. Bevatten... O, trouwens, ben je thuis? (...) Kun jij dan vast even die kip uit de vriezer halen?” De buldog rook nieuwsgierig aan de bloemen, en de man trok de hond een stukje naar achteren. “Láát dat, Spencer!” riep hij. En, tegen zijn gesprekspartner: “Nee, niet díe kip. Die andere, die over was van vrijdag. Dat stoofpotje, met saffraan en abrikoosjes, weet je nog? In dat ronde bakje. (...) Ja, die. Tot zo, lieverd!” Hij zag mijn verbaasde blik, en lachte. “Het leven gaat dóór, hè?” zei hij. En zo ís het natuurlijk ook. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/twee-meisjes-van-een-jaar-of-16-begonnen-synchroon-te-snikken-hebben-jullie-haar-goed-gekend-vroeg-ik-voorzichtig~ba0b59db/</guid>
      <pubDate>Tue, 13 Jan 2026 00:00:00 +0100</pubDate>
    </item>
  </channel>
</rss>
