<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.”</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Twee meisjes van een jaar of 16 begonnen synchroon te snikken. ‘Hebben jullie haar goed gekend?’ vroeg ik voorzichtig]]></title>
      <description><![CDATA[<p>Op de hoek van de Ferdinand Bol en de Ceintuurbaan, bij de ingang van het metrostation, hebben Amsterdammers een ad-hocmonumentje opgericht voor de jonge vrouw die vorige week op dat kruispunt is verongelukt. Kaarsjes, kaartjes en heel veel bloemen. Er komen telkens mensen kijken. Hun reacties zijn uiteenlopend. Sommigen staan alleen even stil en lopen dan weer door. Anderen lezen de kaartjes, soms hardop. Een Surinaamse vrouw knielde, ondanks de barre kou en haar vergevorderde leeftijd, op de stoep neer voor een lang gebed. Een andere bejaarde dame vond het zonde van de bloemen. “Ja, ik zég het maar gewoon. Ze gaan kapot met die kou. Moet je kijken, die roze rozen daar, die kosten zó 5 euro per stuk. Weggegooid geld. Dat meissie heeft er toch niks meer aan.” De vrouw kreeg geen bijval en ze liep door. Er kwamen er twee meisjes van een jaar of 16 voorbij die stilhielden, keken, even bedremmeld zwegen en toen synchroon begonnen te snikken. “Hebben jullie haar goed gekend?” vroeg ik na een poosje voorzichtig, waarop een van de meisjes snotterend antwoordde: “Nee, helemaal niet. Maar het is zo ontzettend zielig!” En dat ís het natuurlijk ook. Nu kwam er een lange, hyperslanke jongeman aan met een Franse buldog aan een lijn. Hij droeg een wijde, zwart-geel geruite broek, een strak gesneden kobaltblauwe wollen jas en het kapsel van Timothée Chalamet. Ook hij stond stil bij de bloemen, en sloeg zijn ogen ten hemel. “Het is verschrikkelijk. Gewoon absúrd,” zei hij hardop. Ik dacht even dat hij het tegen mij had, maar toen zag ik dat hij stond te bellen via zijn airpods. “Ja, ik sta er nu,” ging hij voort. “Schat, het is werkelijk met geen pen te beschrijven. Zó jong. En zó knap ook. (...) Ja, er staat hier een foto van d’r. (...) Blond. Echt een éngel...” Hij schudde vertwijfeld zijn hoofd en vervolgde: “Ik ben er kapot van. Echt, zó hartverscheurend. Jij moet straks echt ook gaan kijken. Nee, weet je wat, we gaan vanmiddag nog een keer, samen. (...) Ja. Ja. Niet. Te. Bevatten... O, trouwens, ben je thuis? (...) Kun jij dan vast even die kip uit de vriezer halen?” De buldog rook nieuwsgierig aan de bloemen, en de man trok de hond een stukje naar achteren. “Láát dat, Spencer!” riep hij. En, tegen zijn gesprekspartner: “Nee, niet díe kip. Die andere, die over was van vrijdag. Dat stoofpotje, met saffraan en abrikoosjes, weet je nog? In dat ronde bakje. (...) Ja, die. Tot zo, lieverd!” Hij zag mijn verbaasde blik, en lachte. “Het leven gaat dóór, hè?” zei hij. En zo ís het natuurlijk ook. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/twee-meisjes-van-een-jaar-of-16-begonnen-synchroon-te-snikken-hebben-jullie-haar-goed-gekend-vroeg-ik-voorzichtig~ba0b59db/</guid>
      <pubDate>Tue, 13 Jan 2026 00:00:00 +0100</pubDate>
    </item>
    <item>
      <title><![CDATA[Lachend zei ik: ‘Wie denkt er met dit weer nou aan seks?’ Hij antwoordde ernstig: ‘Het leven gaat door, meid. Sommige mensen denken altíjd aan seks’]]></title>
      <description><![CDATA[<p>Woensdagochtend. Wegens de sneeuw mochten we thuiswerken van Rijkswaterstaat. Ik sprong niet direct een gat in de lucht, want ik werk al 30 jaar thuis. Bovendien moest ik toch naar buiten, want het wc-papier was op. Uit ondervinding weet ik dat je zoiets niet kunt vervangen door kerstservetten of zo, want dan verstopt de wc, en met een thuiswerkende loodgieter schiet je in zo’n geval weinig op. Buiten sneeuwde het uitbundig, als op die kerstkaarten die je in mijn jeugd ongevraagd met pakken tegelijk kreeg toegestuurd door de Vereniging van Mond-en Voetschilders, dappere ambachtslieden die – zonder handen – hun leven tóch aan de Kunst wijdden. Je kon dan kiezen: óf je stuurde die kaarten terug, óf je maakte geld over. Of je deed (zoals mijn ouders en de meeste andere mensen) helemaal niets, waarna je een warm plekje in de hel te wachten stond. Je zou er bijna zin in krijgen, bedacht ik terwijl ik rillend door de Helmersbuurt glibberde. Daarbij passeerde ik de etalage van de firma ‘Delete, professionals in hair removal’. Meestal zit het daar verbazend vol, maar nu was het er donker en leeg. Het personeel had waarschijnlijk besloten dat mensen op zo’n koude dag hun lichaamshaar liever bij zich wilden houden. Tegenover de verlaten ontharingssalon stond een rij ondergesneeuwde auto’s. Op één ervan had iemand op de motorkap met grote, urgente letters ‘NEUK ME!’ geschreven. Het moest nét gebeurd zijn, want de tekst was nog niet aangetast door de gestaag vallende sneeuw. Ik keek om me heen, maar ik zag geen joelende jongetjes of andere types met een bijpassend daderprofiel. Er liep een dik ingepakte vrouw met een hond, dat wel. De vrouw zag er niet uit alsof ze wanhopige behoefte aan neuken had, maar meer als iemand die die straks gezellig in de warme keuken een pan snert op gaat zetten. De hond had een soort slofjes aan, dus hij kon het ook niet gedaan hebben. Nu kwam er, uit de richting van de Nassaukade, een man van een jaar of 60 aangelopen. Hij liep snel, maar hield stil bij de auto met ‘NEUK ME!’ erop, en keek ernaar. Lachend zei ik: “Wie denkt er met dit weer nou aan seks?” Hij antwoordde ernstig: “Het leven gaat door, meid. Sommige mensen denken altíjd aan seks.” Vervolgens lachte hij terug. Een eng, hoopvol lachje. En ik had nota bene mijn haar niet eens gekamd! Ik maakte me maar uit de voeten, met dat pak wc-papier onder mijn arm. Die man had dat ‘NEUK ME’ vást zelf geschreven. Maar de sneeuw zette een tandje bij, en zou zijn verhitte woorden spoedig uitwissen. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/lachend-zei-ik-wie-denkt-er-met-dit-weer-nou-aan-seks-hij-antwoordde-ernstig-het-leven-gaat-door-meid-sommige-mensen-denken-altijd-aan-seks~bf9c021b/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[‘Dit heeft Trump gedaan, ter voorbereiding op de inval in Venezuela,’ zei een Amerikaanse toerist bij de Vondelkerk]]></title>
      <description><![CDATA[<p>Door de overvloedige sneeuw liep ik naar de gehavende Vondelkerk. Die sneeuw kwam te laat en op de verkeerde plaats, want ik ben nét terug uit het kneuterige bergdorp Klodeckel am Eitersee, waar een week lang, ondanks hopen en bidden, geen vlokje is gevallen. Nou ja, mij maakt het niks uit, want ik kan toch niet skiën. Zoiets moet je als kind leren, maar mijn ouders vonden wintersport ‘patserig’ (lees: ze hadden er geen geld voor). Eindelijk weer thuis stond ik in de Anton Pieckerige dwarrelsneeuw die arme Vondelkerk aan te gapen. Ik was bepaald niet de enige trouwens. Overal om me heen liepen mensen te speculeren over het herstel van de kerk. Een groepje van drie jonge vrouwen meende dat ‘de boel maar tegen de grond’ moest en dat het ‘tijd werd voor wat moderners’, waarop een bejaarde buurtbewoonster bits vroeg of ‘één zo’n lelijke Zuidas’ niet erg genoeg was. Naast me stonden een paar jongens, mogelijk uit het dispuutshuis in de Vondelstraat, die optimistisch spraken van ‘een nieuw torentje erop en klaar’, waarna een man van een jaar of zeventig ze pinnig onderbrak en zei: “Jullie weten niet waar jullie het over hebben. Deze kerk is exemplarisch voor laat-19de-eeuwse neogotiek, waarbij vorm, constructie en ornamentiek niet hiërarchisch zijn gescheiden, maar functioneren als één integraal dragend systeem. Brandschade is in dat geval zelden lokaal. Denk alleen al aan de thermische microfracturering van het baksteen en de mortel, die bij grote hitte zijn cohesie verliest...’ De jongens luisterden met een mengsel van bewondering en spot. “U bent zeker architect?” vroeg er een. De man antwoordde: “Zeer zeker niet. Ik ben uroloog in ruste. Maar dit is doodgewone basiskennis voor iedereen die ook maar een gréíntje belangstelling heeft voor zijn eigen stad. ‘Nieuw torentje erop’, laat me niet lachen!” Met afgemeten passen beende hij ervandoor. Nu passeerde er een stel dertigers, een pezige man met donkere krullen en een broeierige oogopslag en een mooie, blonde vrouw van het type Scarlett Johansson. Amerikanen, zo bleek. De man stond stil en bekeek de kerk. De vrouw at intussen radijsjes uit een plastic zakje en stampte met haar voeten om warm te blijven. “Nou, dat is duidelijk, Ashley” zei de man ten slotte. “Dit heeft Trump gedaan. Een oefening, ter voorbereiding op de inval in Venezuela. Hij dacht, als we zo’n kerk midden in Amsterdam tegen de vlakte kunnen gooien, dan kunnen we Maduro ook wel pakken.” Hij klonk bloedserieus. “Echt?” vroeg de vrouw verveeld. Ze stak nog een radijsje in haar mond. “Verschrikkelijk. Maar ik moet nu echt warme koffie hebben, want mijn kont vriest eraf.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/dit-heeft-trump-gedaan-ter-voorbereiding-op-de-inval-in-venezuela-zei-een-amerikaanse-toerist-bij-de-vondelkerk~b527e30f/</guid>
      <pubDate>Tue, 6 Jan 2026 00:00:00 +0100</pubDate>
    </item>
    <item>
      <title><![CDATA[Voor een straatartiest was hij opmerkelijk jong: ik schatte hem niet ouder dan 12, een compact ventje]]></title>
      <description><![CDATA[<p>Het was maandagochtend, 10.00 uur en ik liep onder een koud zonnetje over het Museumplein. Tussen een worstkraam en een stalletje waar je T-shirts met Van Goghs zelfportret kunt kopen, stond een rij bankjes, en op een van die bankjes zat een jongen gitaar te spelen. Voor een straatartiest was hij opmerkelijk jong: ik schatte hem niet ouder dan 12, een compact ventje met een donkerblond, vierkant hoofdje dat hij over de gitaar gebogen hield. Hij speelde zo zacht dat ik niet kon horen wat hij speelde, dus ik kwam dichterbij. Hij keek even argwanend op, maar besloot toen blijkbaar dat ik geen kwaad kon en speelde verder: het bleek Stille nacht, heilige nacht. Het eenvoudige kerstlied kwam er haperend uit, maar toen het klaar was klapte ik toch – in mijn eentje. De jongen keek me verlegen aan. Nu pas zag ik dat er aan zijn voeten een kommetje stond, zo’n doodgewoon wit kommetje van de Hema of Ikea. Er lag een munt van 2 euro in. “Sorry, ik heb geen cash,” zei ik naar waarheid. Hij knikte berustend. Hij had het eerder gehoord, denk ik. “Waar heb je het geld voor nodig?” vroeg ik, tegen beter weten in hopend op iets zieligs dat ik kon oplossen; een warm trappelzakje voor zijn te vroeg geboren babyzusje, een pannetje soep voor zijn zieke moeder... Maar ja, zieke moeders van te vroeg geboren zusjes sturen hun zoon niet de straat op in een gloednieuw jack van The North Face. Hij haalde dan ook zijn schouders op, en zei: “Nergens voor. Gewoon.” En, verontwaardigd: “Je ziet hier zo vaak mensen spelen, en ze verdienen oprecht best wel veel. En ik zit hier al een half uur en ik krijg niks.” “Nou ja, het is ook nog wel erg vroeg. En je hebt al 2 euro,” zei ik bemoedigend, en wees naar het kommetje. “Die heb ik er zelf ingedaan,” antwoordde hij mat. “Zodat ze weten dat het geld dáár in moet”. Ach gos... “Je moet eigenlijk een gitaarversterker hebben,” zei ik. “Dan val je wat meer op. Tweedehands zijn die helemaal niet duur. Ik wil je best een beetje helpen. Zit je hier morgen weer? Dan geef ik je...” Hij schudde zijn hoofd. “Ik héb een versterker hoor, thuis,” zei hij. “Maar ik heb ’m niet meegenomen. Ik ben nog niet zo goed op die gitaar en ik dacht, zonder versterker valt dat niet zo op... Ik kan verder eigenlijk alleen nog Last Christmas. Een beetje. Ken je dat?” Ik knikte, en hij begon te spelen, moeizaam tastend naar de akkoorden. Nu had het eigenlijk zachtjes moeten gaan sneeuwen, maar helaas. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/voor-een-straatartiest-was-hij-opmerkelijk-jong-ik-schatte-hem-niet-ouder-dan-12-een-compact-ventje~b9e10e70/</guid>
      <pubDate>Tue, 23 Dec 2025 00:00:00 +0100</pubDate>
    </item>
    <item>
      <title><![CDATA[‘Nee, ik ben geen groot fan van okselhaar, maar wat doe je eraan?’ zei de jongen met het donsjack]]></title>
      <description><![CDATA[<p>Vier uur ’s middags. In de supermarkt stonden twee lange jongens van begin 20 te praten, tussen een winkelwagentje vol bier en een vitrine vol kerstliflafjes: gevulde eieren, blokjes kaas in de vorm van kerstboompjes, en van die vieze, plakkerige ‘carpaccio’ met dito ‘truffelsaus’. Het waren ongetwijfeld studenten, niet van die bevlogen wereldverbeteraars die universiteitsgebouwen bezetten om meer ‘diversiteit en inclusie’ af te dwingen, maar het ándere soort, dat bedrijfskunde studeert, of rechten, en verder ‘gewoon een beetje lol wil hebben’. “Nee, ik ben geen groot fan van okselhaar, maar wat doe je eraan?” zei de ene jongen. Hij keek er bezorgd bij, met zijn donsjack, Ryan Goslinghaar en de ongegeneerd luide stem van mannen die al generaties lang flink wat in de melk te brokkelen hebben. “Ja, je ziet het wel echt vaker, de laatste tijd. Dat is het feminisme, hè,” verklaarde de andere jongen somber. Hij droeg een trenchcoat en was wat magerder dan zijn makker, maar het kapsel en de stem waren identiek. Ook hij keek moeilijk, als een aannemer naar een ernstig verzakt pandje, hoofdschuddend, de ogen half dichtgeknepen. “Zo’n beetje stoppels, daar kan ik nog wel tegen. Maar als er zo’n half pak shag uit groeit...” Samen keken ze even bekommerd voor zich uit. “Maar goed: de borrelhap dus,” vervolgde het donsjack, ondanks alles toch opgewekt. “Gewoon maar wat van deze basic vreterij?” De trenchcoat wierp een geringschattende blik op de vitrine vol liflafjes en maakte een knorrend, varkensachtig geluid. “Dat kun je niet maken, man,” vond hij. “Nee, ik dacht, we doen guacamole. Daar gaan de vrouwen ook lekker op, en het is zó klaar.” “Top,” zei het donsjack, en daar stonden ze al in de avocado’s te knijpen. Van de ‘eetrijpe’ avocado’s in de supermarkt is er misschien 1 op de 10 echt rijp. Tenminste, als je mazzel hebt, en dat hadden die jongens nu eens een keer níét. “Kut,” constateerde de trenchcoat. “Allemaal keihard.” “Ja, kut,” beaamde het donsjack. “Maar daar zijn toch van die hacks voor? Dat ze rijp worden als je ze met een banaan in een plastic zak stopt, of zo?” De trenchcoat schudde zijn hoofd. “Dat duurt dagen,” zei hij, nog steeds hoopvol in het rond knijpend. “En de borrel begint...” hij keek op zijn horloge “... over 3 kwartier.” Even staarden ze nog sip naar de krat vol harde avocado’s, maar toen nam het donsjack een ferm besluit. “Wat boeit het ook,” zei hij, en smeet achter elkaar een stuk of 12 avocado’s in het karretje. “Dat zoeken die vrouwen straks wel uit, dan zetten ze de mixer er maar op, of zo. Met hun harige oksels.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/nee-ik-ben-geen-groot-fan-van-okselhaar-maar-wat-doe-je-eraan-zei-de-jongen-met-het-donsjack~b939db2b/</guid>
      <pubDate>Sat, 20 Dec 2025 00:00:00 +0100</pubDate>
    </item>
    <item>
      <title><![CDATA[‘We sturen nooit kerstkaarten,’ zei de man spottend, ‘maar wél naar de schoonmaakster?’]]></title>
      <description><![CDATA[<p>In de boekwinkel stonden een man en een vrouw naast elkaar te bladeren, zij in Paulien Cornelisse, hij in Midas Dekkers. De vrouw was 35, knap, slank en beschaafd-modieus gekleed in een mengsel van vintage en Filippa K. De man was zeker 20 jaar ouder, met zo’n lang, achterover gekamd grijs kapsel (iedereen mocht weten dat hij al zijn haar nog had) en een zwarte coltrui onder zijn parka. De vrouw keek naar een molen met kaarten. “O, trouwens,” zei ze. “We moeten nog een kerstkaart hebben, voor Mae.” De man legde Midas met een plofje terug op de stapel. “Voor Mae?” zei hij spottend. “We sturen nooit kerstkaarten, maar wél naar de schoonmaakster? Je weet vast haar adres niet eens.” De vrouw keek betrapt, maar hernam zich, en zei: “Ik ga hem ook niet versturen. Ik wil haar wat extra geld geven, voor kerst. Ze spaart voor een huisje, hè, thuis op de Filipijnen. En ik vind het een beetje bot om dat zomaar in haar hand te drukken, dus dat wil ik in een kaart doen.” De man haalde zijn schouders op. “Zoiets?” vroeg de vrouw. Ze wees op een overdadig beglitterde kaart met een dikke, lachende kerstman erop. “Hou op, zeg,” zei de man. “Mierzoete Amerikaanse kitsch...” De vrouw peinsde. “Die dan?” vroeg ze, en pakte een kaart waarop een blonde labrador slaperig naar een kerstboom zat te kijken. “Ik weet het niet, Lotte,” antwoordde de man. “Volgens mij geven ze op de Filipijnen niks om honden. Ja, om op te eten.” Hij grinnikte besmuikt. “Hè, doe niet zo lullig,” zei de vrouw. “Die dan?” Ze wees op een kaart met een koekhuisje erop en de tekst ‘Home for Christmas’. De man lachte nogmaals, maar nu smalend, en zei: “Ben je niet goed bij je hoofd? Dat mens woont hier al tien jaar, en ze is nog nóóit terug naar huis geweest. Te duur, hè? Misschien kun je beter een ticket voor haar kopen...” Aarzelend pakte de vrouw een kaart met het kindje Jezus in de kribbe erop, Jozef en Maria ernaast. De man zuchtte demonstratief. “Dat is toch ontzettend neerbuigend,” zei hij. “ Ja, zíj is gelovig. Maar ze weet verdomd goed dat wij nergens aan doen. Dat wrijf je toch alleen maar in, met zo’n kaart? Zo van: nou, stumper, hier héb je je kindeke Jezus, de verlosser?” “Nou, dan weet ik het echt niet meer, hoor,” zei de vrouw vertwijfeld. “Die dan maar?” Ze wees op een kaart met een pinguïn erop, in de sneeuw. De man keek er even vorsend naar, en sprak toen genadig: “Nou, vooruit. Een pinguïn kan geen kwaad.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/we-sturen-nooit-kerstkaarten-zei-de-man-spottend-maar-wel-naar-de-schoonmaakster~badad0722/</guid>
      <pubDate>Thu, 18 Dec 2025 00:00:00 +0100</pubDate>
    </item>
    <item>
      <title><![CDATA[Die Rutte lult uit zijn nek]]></title>
      <description><![CDATA[<p>Het was een grauwe, gure ochtend, ik liep door de Spaarndammerbuurt en ik was somber. Dat laatste kwam door Mark Rutte, met zijn oproep om ons voor te bereiden op een oorlog. “Wij zijn het volgende doelwit van Rusland, en we lopen al gevaar.” Nu weten we dat we niet alles moeten geloven wat Rutte zegt, maar we weten ook dat hij eerder een wegwuiver is (lachend, tussen twee hapjes van zijn appeltje door) dan een onheilsprofeet. Als híj die oorlog al zo serieus neemt, is er dus wel degelijk reden voor paniek. Oorlog! Wat staat ons te wachten als die paar gehamsterde flessen water en blikken bonen leeg zijn? We zullen de poes moeten slachten. Maar waarschijnlijk komt het niet eens zo ver, omdat Poetin metéén een kernbom op de Dam gooit en dan zijn we gewoon allemaal dood, de poes incluis. Huiverend in de kille wind liep ik door de altijd wat onwezenlijke Spaarndammerbuurt. Die huizen werden ruim een eeuw geleden gebouwd als utopie voor de onderdrukte arbeiders. Die werden in die frisse nieuwbouw pardoes uit hun ellende verheven, met licht, lucht, tuintjes en een postkantoor, waar ze voortaan hun loon betaald kregen; voorheen was dat in de kroeg geweest, waar dat beetje geld meestal meteen werd opgezopen. Vol ontzag liep ik om het magistrale, maar ook altijd wat beklemmende Schip heen, dat bakstenen droompaleis van die kleine arbeidersheilstaat. Het Schip, hoe schitterend ook, heeft iets spookachtigs. Het was zo’n hoopvol symbool van saamhorigheid en welvaart, tot de crisis van de jaren dertig een eind maakte aan alle illusies. En daarna kwam de oorlog. En nu wéér, dus. Ik dacht aan die bom, op Amsterdam. Zou ik meteen dood zijn, of... nee, niet aan denken. Kom, een warm kopje koffie. Maar wáár? Het restaurant van Het Schip was nog dicht. Geen mens op straat ook. Ik had het koud. Ik moest hier weg. “Mevrouw! Mevrouw!” hoorde ik achter me roepen. Ik draaide me om. Een tamelijk jonge, wat verfomfaaide man keek me opgetogen aan, met grote, blauwe ogen. “Ik heb goed nieuws voor u,” zei hij. “Ja?” vroeg ik aarzelend. Hij had een blikje bier in zijn hand, om 10 uur ’s ochtends. “Ja,” zei de man. “Heel goed nieuws. U krijgt een lang leven. U wordt 93 jaar en u sterft thuis, in bed.” Goed, hij was ongetwijfeld dronken, of gek, of allebei. Maar hij zei het zó stellig dat ik er toch van opknapte. Dronken of gek, maar wie weet was hij ook helderziend. En hij had zo netjes ‘u’ gezegd! “Dank u wel, meneer!” riep ik dankbaar. 93 jaar! Die Rutte lult uit zijn nek. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/die-rutte-lult-uit-zijn-nek~bceed996/</guid>
      <pubDate>Tue, 16 Dec 2025 00:00:00 +0100</pubDate>
    </item>
    <item>
      <title><![CDATA[Sia klinkt als een snipverkouden dronkelap die op drie Toffifees tegelijk staat te kauwen terwijl ze zingt]]></title>
      <description><![CDATA[<p>Bij de bloemenkraam op de markt klonk kerstmuziek: Snowman van Sia. Dat is een pakkend liedje, dat klinkt als een klassieker uit de jaren vijftig, maar in feite pas acht jaar oud is. Knap werk, alleen kan ik die stem van Sia niet verdragen: ze klinkt als een snipverkouden dronkelap die op drie Toffifees tegelijk staat te kauwen terwijl ze zingt. Naast me zong een vrouw hardop mee. “Let’s go below zero and hide from the sun...” Ze liep tegen de 65, aan de arm van haar kennelijke echtgenoot, een logge, kale reus, die teder spottend opmerkte: “Je moet in Carré gaan staan, Lies. Trek je gelijk volle zalen.” De vrouw lachte. “Dat vind ik toch zo’n lekker liedje,” zei ze verontschuldigend. Ze had een goedig, rond gezicht, met blond haar, vers van de kapper. “Maar het zet je ook aan het denken, hè,” vervolgde ze. “Over het klimaat. Ik bedoel, een sneeuwpop! Krijgen we ooit nog sneeuw? Het lijkt wel lente, zo vlak voor de kerst!” Inderdaad was het 12 graden, met een verlegen zonnetje. “Don’t cry snowman, don’t you fear the sun...” zong Sia, met die stembanden die ze waarschijnlijk elke ochtend uitwringt boven de gootsteen. “Je moet je eigen niet gek laten maken door de media, Lies,” zei de man. “Zo’n klimaat, dat gaat in golfbewegingen. Over een paar jaar is het weer gewoon koud, en dan loop jij weer te zeiken over de gasrekening. Geniet er nou maar van, zolang als het duurt.” Gehoorzaam hief de vrouw haar gezicht op naar het waterige zonnetje, maar het genieten wilde blijkbaar niet vlotten, want ze zei: “Toch vind ik het eng. Ik bedoel, onze tijd zal het wel duren, maar de kinderen, en de kleinkinderen...” Ze schudde haar hoofd. “Moet je horen, Lies,” zei de man, met bedwongen ongeduld in zijn stem. “Als het nou waar is, hè, dat de wereld steeds warmer wordt. Stél dat. Dan draait van de weeromstuit niemand de verwarming meer op. Dat scheelt een hoop gas. En niemand hoeft ook meer zo nodig op vakantie naar een warm land. Dat scheelt een hoop benzine.” De vrouw keek hem aan als een gans die het evangelie hoort verkondigen. De man ging voort: “En de mandarijntjes en bananen en zo, die groeien dan ook gewoon híér. Die hoeven dus ook niet meer ingevlogen te worden. En dan gebruiken we met zijn allen dus amper nog energie, en dan koelt de aarde vanzelf weer af. Klaar is Kees.” Triomfantelijk keek hij haar aan. De vrouw antwoordde aarzelend: “Nou, Dirk. Als jíj het zegt...” En Sia neuzelde: “Please don’t cry no tears now, it’s Christmas, baby.” Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/sia-klinkt-als-een-snipverkouden-dronkelap-die-op-drie-toffifees-tegelijk-staat-te-kauwen-terwijl-ze-zingt~b19c3678/</guid>
      <pubDate>Sat, 13 Dec 2025 00:00:00 +0100</pubDate>
    </item>
    <item>
      <title><![CDATA[‘Kroketten zijn maar snacks, Sylvia, dus vat het niet persoonlijk op!’]]></title>
      <description><![CDATA[<p>December is de maand van de ‘wrap’, en dan bedoel ik niet die lapjes vochtig karton met roomkaas en plakkerige Aldizalm erin gerold, maar die gênante jaaroverzichten die je onder je neus wrijven waar je allemaal te veel of te weinig tijd aan hebt besteed, en daar bovendien vreemde conclusies uit trekken. Zo besloot Spotify gisteren aan de hand van de muziek die ik in 2025 beluisterd heb dat ik 78 jaar oud ben. (‘Leeftijd is maar een getal, dus vat dit niet persoonlijk op, Sylvia!’) Een fascinerende gevolgtrekking, want ik heb het hele afgelopen jaar op Spotify slechts drie liedjes beluisterd, namelijk Airport van The Motors, Crapa Pelada van Quartetta Cetra en Tem Mais Samba van Chico Buarque; een klein, maar eclectisch repertoire. Van de wrap van Het Parool klaarde ik weer een beetje op. ‘Je bleef het hele jaar scherp en nieuwsgierig,’ verklaarde die. ‘Je hebt 2376 artikelen gelezen in 2025.’ Mooi zo, al gingen die artikelen in mijn geval meestal niet over de Navo-top of de crisis in Soedan, maar over Amsterdammers die klein, maar heel leuk wonen, zwangere olifanten of reddingsladdertjes voor katten die in de gracht zijn gevallen. Toen kwam er een heel confronterend moment: Candy Crush stuurde me een jaaroverzicht. Dat spelletje heeft mij ooit van het nagelbijten afgeholpen, waarvoor hulde, en ik speel het nog steeds fanatiek. Voordeel: dat scheelt me op jaarbasis zeker een half pond nagels. Nadeel: nagels bijten kun je goed combineren met andere, nuttiger dingen, maar Candy Crush spelen niet. Hoe dan ook, volgens de makers van dat ellendige spel behoor ik tot de ‘7 procent beste Candy Crushspelers van Nederland’. Een dubieuze claim to fame. Sindsdien heb ik besloten geen enkel persoonlijk jaaroverzicht meer open te klikken. Stel je voor, straks komt de Febo met zo’n wrap aanzetten (‘Kroketten zijn maar snacks, Sylvia, dus vat het niet persoonlijk op!’), of de Gall & Gall, of Bol.com, die me onder mijn neus wrijft wat voor onzin ik allemaal gekocht heb, waaronder een nieuwe staafmixer omdat ik de oude kwijt was, tenminste, dat dacht ik, maar die bleek mijn dochter dus geleend te hebben. Komt mijn elektrische tandenborstel me straks vertellen dat ik dit jaar mijn tanden maar 658 keer gepoetst heb in plaats van de verplichte 730 keer, en dat ik daarbij ook nog 57 keer het rechterbovenkwadrant heb verwaarloosd? Of komt de afwasmachine klagen dat hij in 2025 maar liefst 143 keer heeft gedraaid zonder écht vol te zijn en dat ik daarmee de dood van 3,16 ijsbeertjes op mijn geweten heb? (‘IJsbeertjes zijn maar schattige dieren, Sylvia, dus vat dit niet persoonlijk op!’) Ach, was het maar vast januari. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/kroketten-zijn-maar-snacks-sylvia-dus-vat-het-niet-persoonlijk-op~b82cb6a4/</guid>
      <pubDate>Thu, 11 Dec 2025 00:00:00 +0100</pubDate>
    </item>
  </channel>
</rss>
