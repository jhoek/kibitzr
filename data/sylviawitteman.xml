<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.parool.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Nieuwe Paroolcolumnist Sylvia Witteman: ‘Ik viel als kind buiten de groep. Tegenwoordig heet het, geloof ik, sociaal onhandig’]]></title>
      <description><![CDATA[<p>Het heeft wat voeten in de aarde voor de interviewafspraak staat, eerst door een doodzieke bejaarde kat (bekend van Sylvia Wittemans columnbundel Mijn achterlijke kat Lola) en daarna door de bezorging van een nieuwe afwasmachine na wekenlange vertraging en honderd keer afwassen in een lullig teiltje. Als het ervan komt, gaat het iets beter met Lola (17), die haar intrek heeft genomen in een slaapkamerkast, stoned van de opioïden. Witteman gaat de hele tijd, ook midden in de nacht, naar de kast om te kijken hoe het gaat. Het weekend weg dat ze had gepland gaat niet door, omdat de toediening van Lola’s medicatie nauw luistert; dat laat je niet zomaar aan een ander over. “Het is een heleboel gezeik,” zegt ze, “maar als je huisdieren neemt, moet je het goed doen.” Je bent nu even vrij van de krant, maar als het een gewone stukjesweek was, zou je dan schrijven over de toestand met Lola? “Heb ik gedaan. In mijn column voor Libelle. Daarin kan ik dat soort huiselijke beslommeringen goed kwijt. Hoewel een poes ook in de grote krant kan. Mensen vinden poezen leuk. Het is ook leuk om over ze te schrijven. Sowieso over dieren. Je kunt in een dier allerlei menselijke eigenschappen en emoties gieten die voor lezers herkenbaar en grappig zijn. Ik voer ze soms sprekend op. Vindt iedereen ook prima. Ik ga er vaak voor naar Artis. Bijna elke twee weken wel.” En als de dieren toevallig even niet herkenbaar en grappig genoeg zijn, heb je altijd nog de mensen die je in Artis tegenkomt. “Ik ga zeker niet alleen voor de dieren. Je komt er allerlei leuke situaties tegen. Mensen bespieden is daar ook heel makkelijk, want ze zijn niet op hun hoede. Het handige van zo’n telefoon is dat je net kunt doen alsof je iets zit te lezen of te appen, en ondertussen maak je een foto. Dan hoef ik niet precies te onthouden hoe ze eruitzien voor als ik het stukje ga schrijven.” Ik was gisteren in Artis. De olifanten hadden net de kerstboom van de Dam gekregen om mee te spelen. Terwijl ze met z’n allen, het kleintje vooraan, die enorme boom door hun verblijf rosten, stond ik naast twee vrouwen met kleine kinderen die bespraken dat het eigenlijk niet meer kon, een echte kerstboom in huis. “Heerlijk.” Ik dacht: ik sta in een stukje van Sylvia Witteman. “Dat hoor ik vaker. En dat is een hele eer. Alleen kan ik er niets mee als iemand het aan mij vertelt. Ik moet de situatie zelf zien.” Word je er weleens van beticht dat je verhalen voor je columns uit je duim zuigt? “Er zijn mensen die dat zeggen, ja. Ik snap nooit hoe ze daarbij komen, want als ik het stukje waarover ze het hebben dan teruglees, zie ik vooral dat er weinig bijzonders gebeurt. Alleen schrijf ik het zo op dat het leuk is. Natuurlijk laat ik hier en daar iets weg of schuif twee dingen in elkaar. En ik maak iemand soms onherkenbaar, dus van een dikke meneer een hele dunne of zo, dat wel. ik ben columnist, geen verslaggever. Maar de situaties hoef ik niet te verzinnen; als je een kwartier op straat bent, heb je al wat. Ik zou dat ook niet kunnen, want ik heb niet zoveel fantasie. Dat gelooft geen hond, maar het is echt zo.” Waarom wilde je eigenlijk weg bij de Volkskrant? “Laat ik allereerst zeggen dat ik veel aan die krant te danken heb. Ik kon 25 jaar geleden beginnen met een kookrubriek en van daaruit kreeg ik alle kansen om op te klimmen. Maar ik ben nu bijna zestig en daardoor dacht ik ineens: blijf ik nu de rest van mijn leven hier? Een soort three-quarter life crisis, of zo. Ik merkte ook dat ik met steeds meer plezier Het Parool zat te lezen. Het heeft wat meer levensvreugde dan andere kranten en ik wil aan het begin van de dag ook graag een beetje plezier met de krant hebben.” Het is natuurlijk een ontzettend gepolariseerde rottijd. “Ja, en ik begrijp dat het voor kranten lastig is daar een weg in te vinden, maar ik wil helemaal niet meedoen aan die polarisering. Er is een heel pakket aan meningen dat je precies dient te hebben als ‘ons soort mensen’: over het klimaat, Gaza, over kinderen en social media, over houtkachels, vliegschaamte, homorechten, noem maar op. En als je het waagt om over één ding in het pakket een genuanceerdere, bekijk-het-ook-eens-van-die-kant mening te hebben ben je meteen een vuile rechtse onderbuiker, of een linkse deuggleuf die aan de hoogste boom moet.” “Ik beschouw mezelf als links en als feministisch, maar een heleboel mensen vinden mij niet links of feministisch genoeg. Daar heb ik maling aan, maar ik vind het wel echt vervelend dat die polarisering het hele discours stillegt.” “Ik dacht bovendien: als ik bij Het Parool ga werken komt er meteen een eind aan het gezeur dat mijn stukjes ‘altijd maar over Amsterdam’ gaan. Wat niet waar is, want ik kom ook in veel andere plaatsen. En een heleboel dingen die ik schrijf over de stad zijn universeel, ze gaan over het dagelijks leven van overal.” In het voorwoord van Ik lieg de waarheid, een bundeling Kronkels van Simon Carmiggelt, schrijf je over zijn vermogen ‘de vergeefsheid van het leven’ te laten zien. Carmiggelt hield zich streng aan zijn rol van buitenstaander, schrijf je, ‘een toeschouwer van het leven, die op uiterst verfijnde wijze van elke denkbare situatie de humor wist bloot te leggen. Niet de humor van de slapstick, de practical joke en de platte grap. Maar de humor als noodsprong om zich staande te houden.’ Krijgt Het Parool nieuwe Kronkels? “Dat ik jaren na dato toch nog een beetje in de voetsporen van Carmiggelt kan treden speelde wel mee in mijn overwegingen. Ik las zijn Kronkels als kind al; we hadden thuis in Overveen Het Parool. Verder had ik geen enkele belangstelling voor wat er in de krant stond, maar daarvoor wel. Ik ben Carmiggelt op alle fronten schatplichtig. Zonder die man was ik nooit columnist geworden. Ik hanteer natuurlijk een modernere variant van zijn manier van kijken en denken, en Carmiggelt zou nooit grove taal gebruiken en dat doe ik wel, maar het ambacht heb ik geleerd door hem te lezen, keer op keer. Ik lees hem nog steeds heel veel, al ben ik zo ongeveer de enige.” Terwijl het tegenwoordig een populaire ambitie is, als columnist schrijven over kleinigheden in het alledaagse leven zoals jij, of zoals Martin Bril dat kon. “Weet je wat mij opvalt, toen en nu nog steeds? Dat als Martin Bril schreef over de kat of dat ie een meloen schoonmaakte voor zijn kinderen, heel Nederland liep te soppen: god, geweldig, wat een gevoelige man. En als ik daarover schrijf in de krant krijg ik: wat is dit voor damesbladenlectuur.” Wat idioot. “Vrouwen worden niet serieus genomen op dat gebied. Nog steeds niet. Schrijf je als vrouw over huiselijke beslommeringen in de krant, dan ben je gewoon een totale muts. Ik ben niet iemand die alles snel seksistisch vindt, maar dit is dat echt wel. En dat steekt weleens. Het dagelijkse leven doet er niet zo toe, is het idee, zeker niet door de ogen van vrouwen. Ik vind het er juist wel toe doen, want de meeste mensen doen niet zo gek veel spannende dingen. Voor hen is het dagelijks leven het enige leven dat ze hebben.” “Anderzijds, ik had deze week een meisje aan de telefoon dat mij iets wilde vragen voor haar afstudeerscriptie journalistiek. Ik zei iets over Martin Bril. Het meisje zweeg. Ik vroeg of ze wist wie Bril was. Nog nooit van gehoord. Dus ja, zo vluchtig is die roem ook natuurlijk. Wat prima is. Zolang ik Carmiggelt maar kan blijven lezen.” Waarom wil iedereen ineens columnist worden, denk je? “Geen flauw idee. Het is een soort glamourvak geworden. Terwijl je er echt niet rijk van wordt. Hebben mensen ook de krankzinnigste ideeën over, ze denken echt dat je tonnen per jaar verdient. Het vak van columnist had vroeger nauwelijks imago. Je ging het doen als je niets anders kon. Ik was, voordat ik het werd, nooit bezig met columnist worden. Sowieso ben ik nooit erg ambitieus geweest. Dat zal ook wel komen doordat ik ben grootgebracht door ouders die zeiden: het beste wat jij kunt doen is een muziekinstrument leren bespelen, mooi lang haar hebben en lekker koken, dan trouwt er wel een man met je. Verder dan dat werden mijn zusje en ik niet gestimuleerd.” Ondertussen ben je al jaren een van de bekendste columnisten van Nederland. Welke tip geef je aan al die jonge, ambitieuze mensen die je vragen hoe ze het voor elkaar moeten krijgen? “Eerst een paar duizend boeken lezen. Meestal zijn ze dan meteen klaar.” Hoeveel las jij als kind? “Ik las alles. Alle boeken die mijn ouders in huis hadden, de volledige jeugdafdeling van de Bloemendaalse bibliotheek, en toen die op was kreeg ik speciale dispensatie om boeken te lenen uit de grotemensenbibliotheek. Dan kwam wel de bibliothecaresse kijken of ik geen vuiligheid meenam. De bibliotheek was vlak bij school. Ik zat er hele middagen, want ik viel buiten de groep. Tegenwoordig heet het, geloof ik, sociaal onhandig. Populaire spelletjes waar andere meisjes goed in waren, zoals hinkelen en ingewikkeld springtouwen, kon ik helemaal niet. En ik vond het ook heel stom. Veel liever ging ik naar de bibliotheek, want daar was het wel leuk. Al snel wordt dat een vicieuze cirkel. Als je je alleen maar terugtrekt, raak je de aansluiting nog verder kwijt. Ik vond lezen dus heel leuk, maar het was ook uit zieligheid dat ik niets anders deed.” Wat vonden ze daar thuis van? “Wij werden opgevoed met de boodschap dat humor het allerbelangrijkste is in het leven. Dat werd niet zo benoemd – mensen die zeggen dat ze humor belangrijk vinden, hebben meestal geen humor – maar er werd bij ons uitsluitend op ironische toon geconverseerd en je moest grappig zijn. De mensen die bij ons op bezoek kwamen, werden ook onderverdeeld in ‘die deugt wel en die niet’, en dat ging dan uitsluitend over hoe grappig iemand was. Was je dat niet, dan was je een lul of een zacht ei. Mijn zusje, broer en ik praatten ook heel snel, want je moest zo snel mogelijk je zin en je verhaal afmaken voordat er weer iemand anders tussenkwam met iets grappigers.” En als je een keer verdrietig was omdat je was gestruikeld over het springtouw en alle kinderen je uitlachten, was daar ruimte voor? “Aan verdriet werd, geloof ik, niet echt gedaan. Nee. Ik werd ook flink gepest op school. Daar ben ik voor behandeld, later, maar als kind wist ik niet beter dan dat je zoiets moest weglachen, omzeilen met spot. Schelden doet geen pijn, zeiden mijn ouders, of ze raadden me aan terug te pesten. Dat ging natuurlijk niet. Gelukkig was de bibliotheek er altijd.” Je vader is een paar maanden geleden overleden. Zijn opvoedingsboodschap over humor kwam naar voren in de manier waarop je over zijn dood schreef. Denk je dat jij vaker iets grappig vindt wat anderen pijnlijk vinden? “Zeker, en ik word daar ook wel op aangesproken door lezers. Ik krijg sowieso ontzettend veel lezersbrieven. Die zijn overwegend positief – de bagger komt meestal via Twitter – maar soms is er ook wel onbegrip of ergernis. Bijvoorbeeld over de ironische manier waarop ik schreef over de dood van mijn vader. Schandalig, vonden sommigen. Terwijl, als je tussen de regels door leest zie je wel degelijk dat ik veel om hem gaf. Het was een leuke man, alleen als vader niet zo geschikt.” Want? “Toen ik elf was, mijn broertje tien en mijn zusje negen, verliet hij mijn moeder voor een meisje van negentien, student op het conservatorium waar hij lesgaf. Die relatie hield geen stand, wel twee kinderen gekregen, mijn halfzusje en halfbroer. Om vervolgens weer met een meisje van het conservatorium in zee te gaan. Het zoontje dat hij met haar kreeg is nu zeven.” “Toen mijn vader stierf, hebben we, tussen de vreselijke bedrijven door, ook ontzettend gelachen om absurde herinneringen en foute grappen over zijn, laten we zeggen, interessante levenswandel. Er zijn mensen die daar niet tegen kunnen, maar ik vind dat je overal grappen over moet kunnen maken. De enige foute grap is, wat mij betreft, een grap die niet leuk is.” “Kijk, er zijn ook collega’s, ik noem geen namen, die echt alleen maar schrijven over ziektes, dood en die vriendin is verlaten en een ander heeft wéér kanker. Ik vind dat tranentrekkerij. Tuurlijk kun je verdrietige dingen opschrijven, maar zelfs bij heel verdrietige dingen, zoals het overlijden van je vader, kan dat zo dat er ook iets van een lach achter de traan zit. Waarmee ik niet wil zeggen dat er geen weeïge stukjeschrijvers mogen zijn. Ieder zijn vak. Bovendien lees ik het zelf ook allemaal, want ik kan het gewoon niet laten. Al is het maar om me te ergeren en door te sturen naar mijn vrienden en mijn dochter: haha, kijk wat een vreselijk burgerlijk stukje die of die nu weer heeft getikt.” Het schrijven van columns begon voor Witteman begin jaren negentig in Moskou. Daar verhuisde ze naartoe met journalist en inmiddels oud-Volkskranthoofdredacteur Philippe Remarque, al tig jaar bekend als ‘Huisgenoot P.’ bij Wittemanlezers. Hij werd correspondent voor De Telegraaf, zij studeerde nog Nederlands aan de UvA. “Het was natuurlijk een geweldige tijd om daar te zijn, tegen het einde van de Sovjet-Unie. Voor ons ook wel turbulent, want ook al kenden we elkaar al sinds de middelbare school, we hadden nog niet zo lang verkering. En ineens zaten we samen in een diplomatenflatje.” In een dubbelinterview in Vrij Nederland zei huisgenoot P. over deze periode: jij lag de hele dag in bed kookboeken te lezen. “Daar is natuurlijk niks mis mee, maar het klopt niet helemaal. We reisden samen de hele Sovjet-Unie door, ik mee als fotograaf. Hij sprak meteen al Russisch omdat hij Ruslandkunde had gestudeerd. Ik heb zelf later ook Russisch geleerd, maar zat er dus vooral in het begin voor Piet Snot bij. Als P. dan bijvoorbeeld in een bepaalde stad met een hoogwaardigheidsbekleder twee uur zat te praten over fenol in het leidingwater, bekeek ik alles in het kantoor en ving af en toe een woord op. En dan zei ik na afloop: zag je wel dat ie een mini-tankje had als pennenhouder? En die rare vloerbedekking. Zo kon ik hem helpen een verhaal in elkaar te zetten met details waar hij geen oog voor had. Dat ging leuk samen.” “Verder werkte ik voor de Nederlandse radio als eenoog in een land der blinden. Voor een zender mocht ik gesproken columns maken. Die gingen over allerlei situaties die ik tegenkwam als ik door de stad liep. Huisvrouwen op de markt. Of over hoe je in de winter je raamkozijnen dichtplakt met watten ertussen.” Dat was geen damesbladenlectuur. “Nee, huiselijke beslommeringen van ver weg vond iedereen interessant. En dat is ook zo natuurlijk. Ik maakte daar trouwens ook weleens meer journalistieke reportages. Bijvoorbeeld eentje over een Russische abortuskliniek. De gemiddelde Russin had destijds acht abortussen in haar leven omdat er geen goed voorbehoedsmiddel was. Sovjet-condooms waren zo dik als autobanden en de pil was tien keer zo zwaar als hier. Ik mocht er ook gewoon naast staan tijdens de ingreep. Zo’n vrouw werd platgespoten, dan onder het mes, na afloop twee petsen in het gezicht om bij te komen en klaar. Het zal nu ongetwijfeld anders zijn.” Het voordeel van het buitenland is dat mensen daar je werk niet kunnen lezen. “Daar heb ik goed gebruik van gemaakt, ja. Ook in Berlijn, waar we zes jaar woonden, en later in Amerika waar P. correspondent was voor de Volkskrant en ik columns schreef. Toen waren alle drie de kinderen er al. Ik kon gewoon schrijven dat de kleuterjuf een kreng was of de moeder van een kind uit de klas totaal van lotje getikt. Geen haan die ernaar kraaide.” Inmiddels zijn jullie al vijftien jaar terug in Amsterdam. Vermijd je hier onderwerpen en mensen in je columns omdat je geen zin hebt in gezeur? “Nou, tegenwoordig bijvoorbeeld mijn kinderen. Toen ze klein waren schreef ik veel over ze. Dat kan nu niet meer. Er was wel een leeftijd waarop ik ze kon omkopen. Vooral de jongste. Die kreeg rond zijn tiende door dat hij het kon afkopen als hij enorm stennis maakte over een stukje dat over hem ging. Ik zei dan: jij mag op mijn kosten een emmer Kentucky Fried Chicken halen. Dat werkte. Maar later hebben we ook weleens ruzie gekregen over een stukje dat al in de krant stond. Dan kwam er op hun middelbare school zo’n leraar naar ze toe om te zeggen: nou, wat ik nu toch weer lees. Ook niet erg kies, vond ik, wat ben je nou voor eikel, dat is niet discreet.” Luisterde je als ze over een stukje boos waren – of zijn? “Jawel, maar ik zeg ook wel: sorry jongens, jullie vreten van mijn inkomsten, dus pech gehad. Het gevolg is dat ze soms op hun hoede zijn bij wat ze met mij delen. Aan de andere kant: ik weet heus wel wat ik wel en niet kan doen. Veel mensen denken dat mijn man en kinderen zijn zoals ze in het stukje staan, maar het zijn natuurlijk typetjes geworden. Bovendien, wat ik schrijf over thuis is altijd waar, maar negentig procent van de dingen die hier gebeuren zou ik natuurlijk nooit opschrijven. Ik hou het bij dingen die herkenbaar en grappig zijn voor iedereen en niet kwetsend voor mijn gezin. Maar het blijft soms schipperen.” Het is natuurlijk een goudmijn, die kinderen. “Ja, en het zijn ook leuke, grappige kinderen, daar moet je ook maar mazzel mee hebben.” Heb jij het anders gedaan dan je ouders, met dat grappig moeten zijn de hele tijd? “Er wordt hier thuis, net als in mijn jeugd, veel op ironische toon geconverseerd, maar ik laat wel meer gevoel toe. Ik heb mijn kinderen heel warm grootgebracht. Dat is namelijk het allerbelangrijkste.” Lezen ze je stukjes vaak? “Die kinderen lezen mij nooit. Mijn dochter misschien af en toe, maar de jongens echt nooit. Ze kunnen niet eens lezen. Ja, de achterkant van een zak chips als ze liggen te kanen op de bank. Ze hebben op een of andere manier toch hun middelbare schooldiploma gehaald. Zonder te lezen. Ook de verplichte boeken voor school – zijn er nog maar tien, of zo – lazen ze niet. Hadden ze handige trucjes voor. Ze leenden een uittreksel van het netste meisje in de klas. Of ze keken de film van het boek en die draaiden ze dan ook nog versneld af, anders duurt het zo lang. Of een luisterboek ingesteld op drie keer sneller dan normaal. Hoor je een soort sneltreinvaart Donald Duckstem achter zo’n dichte kamerdeur. Erg hè, maar zo grappig ook. Al die moeite die scholieren erin steken – lees dat fucking boek gewoon. Maar ze kunnen het niet meer. Ze hebben de aandacht niet. Nou ja, ik vind lezen nog steeds heerlijk, maar ik denk ook niet dat het per se zaligmakend is.” Waar schrijf je het liefst? “In mijn slaapkamer. Daar heb ik een bureautje staan. Ik ben nogal op mezelf, dus ik hou niet van met een laptop van hot naar her, of in een café.” Met je haverlatte en je dopper. “Alsjeblieft niet. Ik zit hierboven achter een reusachtige desktop. ’s Morgens tik ik het stukje. Ik begin meestal om negen uur, om twaalf uur is het klaar en dan ga ik de straat op. Nog een tip voor iedereen die zo graag columnist wil worden: je moet veel naar buiten. Lopen. Of in de tram, dat is ook goed. En dan niet met een podcast op je harsens. Het gaat erom dat je meteen moet kunnen toehappen als er iets leuks is. Op de fiets lukt dat al niet. Ik loop enorme einden.” Heb je je eerste column voor Het Parool al af? “Ik heb ideeën opgeschreven. Dan heb ik straks iets om mee te beginnen. Je hebt van die mensen die hun leven zo uitstippelen. Dat kan ik niet. Ik ben gewoon niet zo doortastend van aard. Het moet bij mij allemaal een beetje gebeuren. Ook als columnist. Er zijn collega’s die altijd voorraad hebben. Dat lukt mij niet. Hoeft ook niet. Ik heb dus een paar situaties in drie woorden genoteerd. Als ik achter mijn bureautje ga zitten, weet ik meteen weer: o ja, dat was dat. En dan komt het stukje. Welke het wordt, dat zien we dinsdag wel.” Euro’s als pepernoten op nieuwe wandschildering Berlage Lyceum: ‘De helft van de leerlingen zei rijk te willen worden’ Buurtbewoners fotograferen ‘hun’ Slotervaart: ‘Eerst denk je misschien: lelijk – maar het laat me altijd lachen’ Chef-kok Jamil runt het populairste sushi-afhaalrestaurant van Noord: ‘Het etenstijdstip van zes uur moet losgelaten worden’</p>]]></description>
      <guid>https://www.parool.nl/ps/nieuwe-paroolcolumnist-sylvia-witteman-ik-viel-als-kind-buiten-de-groep-tegenwoordig-heet-het-geloof-ik-sociaal-onhandig~b37bacf9/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Arm schaapje! Het meisje moest huilen toen ze het portret van de straattekenaar zag]]></title>
      <description><![CDATA[<p>Op de markt had ik de eerste witte asperges van het jaar gekocht. Ik liep juist gezellig te twijfelen tussen ham en zalm toen ik het stalletje passeerde van een karikatuurtekenaar. Instinctief wendde ik mijn blik af. Om duistere redenen ben ik altijd en overal het mikpunt van straattekenaars, goochelaars die ‘een assistent uit het publiek’ zoeken, smalend pantomimende pleinclowns, aalgladde types die me onverhoeds een ‘gratis’ armbandje om de pols knopen, huilende zigeunermeisjes en zelfverklaarde doven/slechthorenden die me zwijgend doch dwingend een sleutelhanger/bidprentje/pakje papieren zakdoekjes proberen te verkopen. Maar nu had ik een keer mazzel: de straattekenaar hád al een slachtoffer, een rank meisje van een jaar of acht dat aarzelend was gaan zitten, vanaf de zijlijn aangemoedigd door haar moeder en haar oma, in zangerig, koerend Zwitserduits. Timide hief ze haar fletse gezichtje op naar de artiest, een brede, kale reus van een man met een goedlachse kop, groot en markant, alsof hij hem, in een opwelling van zelfspot, eigenhandig had getekend. En tekenen kón hij, zag ik toen hij de eerste lijnen trefzeker op papier wierp. Daar verscheen al het puntige kinnetje van het meisje, een verlegen oogje, haar wipneus... De moeder en oma keken lachend over zijn schouder toe en slaakten goedkeurende kreten, nog steeds in het Zwitserduits. Het meisje lachte bezorgd terug. Zij kon niet zien wat er op dat papier gebeurde, en zag alleen die man, met die kindvriendelijk bedoelde grijns op zijn tronie. Toen ze haar hoofdje even liet zakken gebaarde hij ongeduldig met zijn hand van ‘rechtop’. Ze deed het en bleef bangelijk doodstil zitten, als iemand in een loopgraaf onder vijandelijk zoeklicht. De tekenaar liet er geen gras over groeien. Een haarlok op het voorhoofd, een snoezig flapoortje, hier en daar een kuiltje...en klaar was het portret. Het klusje had nog geen vijf minuten geduurd en de spotprent was ontegenzeggelijk goed gelukt. De oma en de moeder staken, nog steeds koerend, hun duimen op. “Look!” zei de man. Hij draaide de tekening om en liet hem aan het meisje zien. Ze keek, en probeerde dapper te lachen, maar haar ogen werden groot van schrik. Was zíj dat?! De tekening werd opgerold en voorzien van een elastiekje. De dames namen vrolijk afscheid en liepen de markt weer op. Het meisje was stil. Pas 20 meter verderop begon ze te huilen. Arm schaapje! Verbaasd en geschrokken begonnen moeder en oma aan het troostwerk. In het Zwitserduits. Wie verstaat er Zwitserduits? Ik niet. En ik wist ook nog steeds niet of het ham moest worden, of zalm. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl Luister ook naar de Parool Podcast, dé podcast over Amsterdam waarin Raounak Khaddari en Tim Wagemakers je iedere week bijpraten over alles wat er in de stad gebeurt.</p>]]></description>
      <guid>https://www.parool.nl/columns-opinie/arm-schaapje-het-meisje-moest-huilen-toen-ze-het-portret-van-de-straattekenaar-zag~bebeb807/</guid>
      <pubDate>Sat, 12 Apr 2025 00:00:00 +0200</pubDate>
    </item>
    <item>
      <title><![CDATA[Ik heb wel iets beloofd over ‘in voor-en tegenspoed’, maar ik trek de grens bij motorblokken]]></title>
      <description><![CDATA[<p>Ik ging naar Bologna omdat ze daar heerlijke musea voor historische geneeskunde hebben, vol fascinerende anatomische studieobjecten uit de 18de en 19de eeuw. Zo bekeek ik de levensgrote balzak van een man die aan ‘elefantiasis’ leed, het deels weggerotte hoofd van een jongedame met syfilis, foetussen met respectievelijk één oog en een waterhoofd (in een stopfles), skeletjes van Siamese tweelingen en zelfs een compleet, levensgroot wassen beeld van een vrouw die naakt op haar rug ligt met een parelketting om haar elegante hals; haar romp is geopend en bij haar voeten liggen haar lever, maag, darmen en nieren. Dokter Bibber, twee eeuwen geleden. Huisgenoot P. werd af en toe een tikje wit om de neus. Zijn kennis van het menselijk lichaam is grotendeels beperkt gebleven tot de buitenkant, dus die kreeg het al te kwaad van een vitrine met daarin een doodgewone, gezonde alvleesklier; laat staan bij de zonderlinge, huiveringwekkende aanblik van een lijk met een compleet zwaard in de slokdarm. Rechtop, wel te verstaan, met de punt naar beneden. Vervolgens gingen we ergens verrukkelijke koeientong eten met groene saus (dat wil zeggen, ík; P. hield het bij een bordje spaghetti) en daarna was P. aan de beurt om een uitstapje te kiezen. Hij koos het Ferrarimuseum in het nabijgelegen Modena, waar we met een boemeltreintje naartoe reisden. (Een treinkaartje kopen bij een Italiaanse automaat is een heel avontuur; gelukkig stond er een vrouw in uniform naast die ons met veel woeste handgebaren uitlegde wat we allemaal verkeerd deden.) Het Ferrarimuseum bestond uit een grote zaal met een stuk of tien auto’s erin. De meeste waren rood, maar er waren ook een paar gele en een blauwe bij. Op de muur van de zaal werd een ronkende film vertoond over het leven van meneer Ferrari. Er werd voortdurend in gejuicht, en jubelend gezongen door Luciano Pavarotti. Net toen ik dacht dat we wel weer weg konden, kwam P. erachter dat er nóg een zaal was, met motorblokken. Nu heb ik dertig jaar geleden iets beloofd over ‘in voor-en tegenspoed’, maar ik trek de grens bij motorblokken, dus liep ik vast naar buiten, waar de zon scheen. Ik raakte in gesprek met een Nederlandse vrouw, die een sjekkie rookte en lachend vroeg of mijn man óók binnen ‘met autootjes aan het spelen was’. Ik knikte. “Ach, wat zijn mannen toch schattig,” concludeerde ze opgewekt, terwijl ze een rookpluim uitblies. Ik knikte weer, maar intussen dacht ik aan die slokdarm met dat zwaard erin. Geen idee wie die gruwelijke daad verricht heeft, twee eeuwen geleden, maar het was vast geen vrouw. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl Luister ook naar de Parool Podcast, dé podcast over Amsterdam waarin Raounak Khaddari en Tim Wagemakers je iedere week bijpraten over alles wat er in de stad gebeurt.</p>]]></description>
      <guid>https://www.parool.nl/columns-opinie/ik-heb-wel-iets-beloofd-over-in-voor-en-tegenspoed-maar-ik-trek-de-grens-bij-motorblokken~b82de788/</guid>
      <pubDate>Wed, 9 Apr 2025 00:00:00 +0200</pubDate>
    </item>
    <item>
      <title><![CDATA[De ‘vegan visburger’ was koud, kostte 16 euro en smaakte naar gestolde, gepaneerde Brinta]]></title>
      <description><![CDATA[<p>In Artis zaten de gieren net aan de lunch: een rauwe koeienpoot, waar ze fanatiek met zijn allen aan zaten te plukken. Ik kreeg er honger van en liep, tegen beter weten in, naar het restaurant. Ik draag Artis een warm hart toe, maar het eten is er abominabel. Ik weet dat, omdat ik uit perverse nieuwsgierigheid elke keer iets ánders van de menukaart bestel. Alles is er vegetarisch, wat op zich geen probleem zou moeten zijn, want vegetarisch eten is vaak heel lekker. Maar niet in Artis. Even later zat ik achter een ‘vegan visburger’ die koud was, 16 euro kostte, en smaakte naar gestolde, gepaneerde Brinta. Na twee hapjes hield ik de miserabele treurschijf voor gezien, knabbelde lusteloos aan de bijgeleverde dorre friet met mierzoete surrogaatmayonaise, en dacht jaloers aan de koeienpoot van de gieren. “Ik zie, ik zie, wat jij niet ziet!” riep een kinderstem. Om de tafel naast mij fladderden twee meisjes van naar schatting 6 en 4 rond hun moeder, die achter in de dertig was, fors, knap, blozend en hoogzwanger. Ze zette een dienblad vol eten op tafel, (twee ‘vegan hotdogs’ en zo’n abjecte visburger) en liet zich kreunend op een stoel zakken. Ik lachte haar begripvol toe, want ook ík was ooit hoogzwanger met twee kleuters in mijn kielzog, en ik kan me nog haarscherp de peilloze uitputting herinneren. “Ik zie, ik zie wat jij niet ziet, mama, en het is... bruin!” joelde het oudste meisje. De moeder zuchtte. “Mathildes schoenen?” vroeg ze op de automatische piloot. “Nee? De tafel? Mijn tas?” Ze schoof de kinderen elk een hotdog toe, duwde een lok van haar rossige haar achter haar oor en nam een gretige hap van de visburger. “Nee, het is niet je tas, mama” hield het meisje vol. “Ik zie, ik zie wat jij niet ziet en het is bruin. Mama!?” De vrouw schudde haar hoofd, wees op haar eigen kauwende mond en slikte. “Godskolere,” zei ze, met een verbijsterde blik op de visburger. Ze keek om zich heen en ving mijn blik. “Brinta,” zei ik. “Gestolde, gepaneerde Brinta.” Ze knikte getroffen en lachte: “Maar ja, ik verrek van de honger...” Met tegenzin nam ze nog een hap. “Mama?” klaagde het kleinste meisje. “Niet lekker...” Ze duwde haar moeder woedend de aangebeten hotdog onder de neus en stootte daarbij een vol glas appelsap om. Ravage. Gelaten begon de vrouw te deppen met papieren servetjes. Tussendoor legde ze even haar hand op haar dikke buik. Nog een maandje, dan kwam de derde. Nog een jaartje of tien en ze had haar leven weer terug. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl Luister ook naar de Parool Podcast, dé podcast over Amsterdam waarin Raounak Khaddari en Tim Wagemakers je iedere week bijpraten over alles wat er in de stad gebeurt.</p>]]></description>
      <guid>https://www.parool.nl/columns-opinie/de-vegan-visburger-was-koud-kostte-16-euro-en-smaakte-naar-gestolde-gepaneerde-brinta~bd829f01/</guid>
      <pubDate>Tue, 8 Apr 2025 00:00:00 +0200</pubDate>
    </item>
    <item>
      <title><![CDATA[Een blikjesmachine à la Holle Bolle Gijs uit de Efteling: is dat nou te ingewikkeld?]]></title>
      <description><![CDATA[<p>Telkens als ik zo’n bij de jacht op statiegeld vernielde prullenbak of opengescheurde vuilniszak tegenkom, pieker ik over een oplossing voor het blikjesprobleem. In eerste instantie dacht ik aan Holle Bolle Gijs, bij de Efteling. Mensen gooien graag hun vuilnis in zijn open mond, omdat ze een beloning krijgen: een ‘persoonlijk’ bedankje van Gijs. Het moet toch niet al te ingewikkeld zijn om iets dergelijks voor blikjes te ontwerpen. Het apparaat moet natuurlijk alles uitspugen dat géén blikje is, en mag niet open te breken zijn. Ook moet de beloning gevarieerder zijn dan een bedankje, anders gaat het gauw vervelen. Misschien kan het apparaat diverse liedjes ten gehore brengen? Liefst met een vuilnisthema, natuurlijk, zoals Trash van de New York Dolls, House Full of Garbage van Shellac, Piece of Crap van Neil Young, I’m the Slime van Frank Zappa... de mogelijkheden zijn legio. Minder ludiek, maar ongetwijfeld minstens even effectief: het statiegeld wordt verhoogd naar 1 euro per blikje. Dat vindt bijna iedereen te veel om weg te gooien. Zet her en der op straat automaten neer waar je die blikjes in kunt werpen (ze verdwijnen onder de grond in een container, waar niemand erbij kan behalve de gemeentereiniging). De automaat keert onmiddellijk 1 euro uit, in klinkende munt. Dan hebben we voortaan allemaal weer wat kleingeld in onze zak, om aan een bedelaar te geven, en dan hoeven de bedelaars geen vuilniszakken meer te slopen. Nou ja, dat zal wel weer niet ‘haalbaar’ zijn. Opeens dacht ik, niet zonder weemoed, terug aan Moskou.Toen ik daar begin jaren negentig kwam wonen waren blikjes frisdrank nauwelijks te krijgen. Wél stonden er overal in de stad automaten waar je na inworp van 1 kopeke (ongeveer 5 cent) een glas bruiswater kon tappen. Voor 2 kopeken gaf de automaat je er een scheut limonadesiroop bij. Er stond een stevig drinkglas bij die automaat, en een fonteintje om het mee af te wassen. Als je geen muntje van 1 kopeke op zak had, kon je dat gerust aan een voorbijganger vragen. (Datzelfde gold trouwens voor een sigaret). Ja, op communisme valt wel een en ander af te dingen, maar er zaten ook grote voordelen aan. Zou zoiets nou geen goed idee zijn voor Amsterdam? Een aluminium bekertje is hier waarschijnlijk handiger dan een drinkglas, met het oog op vandalisme. Je kunt mensen keuze geven uit diverse smaken siroop en de ‘heftigheid’ van de prik. Laat ze 50 cent per portie betalen, dan maakt de gemeente nog winst ook, en we zijn voorgoed van het blikjesprobleem verlost. Geniaal, al zeg ik het zelf, maar helaas, naar mij wordt nooit geluisterd. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/een-blikjesmachine-a-la-holle-bolle-gijs-uit-de-efteling-is-dat-nou-te-ingewikkeld~b634ebb6/</guid>
      <pubDate>Sat, 5 Apr 2025 00:00:00 +0200</pubDate>
    </item>
    <item>
      <title><![CDATA[Mijn zoon verbaasde zich lachend over de enorme bossen schaamhaar in de Candy]]></title>
      <description><![CDATA[<p>In het kader van de inmiddels beruchte Week van de Lentekriebels kocht ik in een bric-à-bracwinkeltje een exemplaar van Candy. Het stamde uit 1972. Op de voorkant stond, naast een poefje van koeienhuid, een jonge vrouw met rode, kniehoge lakleren laarzen aan en verder niets. Daar zoefde ik al, Proustgewijs, terug naar mijn jeugd, ten tijde van de seksuele revolutie. Seks was ‘leuk’, zo werd ons herhaaldelijk verzekerd. Ook hoe een en ander in zijn werk ging, was geen geheim: ‘Je stopt je lul in een kut en neuken maar,’ zoals mijn vroegrijpe klasgenootje Dirk schor lachend vertelde op het schoolplein. Ik was een jaar of 10 en had zo mijn twijfels. Leuk? Ik vond jonge poesjes leuk, en pastelkleurige likkoekjes, en de boeken van Laura Ingalls Wilder. Aan dat alles kwamen kutten noch lullen te pas. (Nog steeds vind ik ‘leuk’ geen passende omschrijving voor seks. ‘Leuk’ is als je een verloren gewaande oorbel terugvindt in de zak van een oude jas, of als je in een café acht bitterballen krijgt in plaats van de gebruikelijke zes.) Het jongetje Dirk droeg bovendien geregeld een versje voor dat ook over seks ging en mij angst inboezemde. Het ging zo: ‘Ken jij Kaatje de weduwvrouw/haar op d’r kut als kabeltouw/geil in d’r broek als wagensmeer/tieten als een juttepeer.’ Wat wagensmeer was, wist ik niet, laat staan een juttepeer, maar het klonk al met al bijzonder onsmakelijk. Diezelfde Dirk was uiteraard ook degene die seksboekjes mee naar school bracht. Ze heetten Chick, Tuk en Candy en er stonden foto’s in die het begrip ‘neuken’ op niet mis te verstane wijze in beeld brachten. Een halve eeuw na dato sloeg ik thuis de zojuist aangeschafte oude Candy open en bladerde erin. Mijn zoon, die langsliep, verbaasde zich lachend over die enorme bossen schaamhaar. “Verder toch best een mooie vrouw,” sprak hij welwillend. Wat míj vooral opviel aan de Candy was de enorme hoeveelheid spelfouten (‘Jaaaa, spiut me in mijn natte ktuje’), de vindingrijke synoniemen voor geslachtsdelen (‘neuklat’, ‘genotsknots’, ‘vleesgrot’), de geruststellend normale lichamen van alle betrokkenen (mager of mollig, zonder prominente spieren of neptieten, hier en daar ongewassen haar, een blauwe plek of een moedervlek) en de kneuterigheid tussen de dampende bedrijven door (‘hij ging bijna naar huis met andermans stropdas om, een vergissing die je alleen maar kan overkomen in de Candy club!’). Ouderwetse gezelligheid, kortom. Tot ik stuitte op een verhaal waarin een meisje van 15 wordt dronken gevoerd en verkracht. Toch wel goed, bedacht ik, dat we tegenwoordig die Week van de Lentekriebels hebben. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/mijn-zoon-verbaasde-zich-lachend-over-de-enorme-bossen-schaamhaar-in-de-candy~b789ef00/</guid>
      <pubDate>Wed, 2 Apr 2025 00:00:00 +0200</pubDate>
    </item>
    <item>
      <title><![CDATA[Het monument voor Peter R. de Vries is zó kitsch, ik schrik me elke keer een hoedje]]></title>
      <description><![CDATA[<p>Lelijke objecten in de openbare ruimte: meestal wen je eraan. Zelfs het Stedelijk Museum, met die gigantische witte gootsteen/margarinekuip aan de gevel kan ik tegenwoordig met droge ogen passeren, en het Maupoleum mís ik zelfs nog weleens een beetje; maar er zijn grenzen, en die worden op het Leidseplein ruimschoots overschreden. Dat monument voor Peter R. de Vries, dus, met die twee groene handen. Ik loop er meermaals per week langs, maar ik blíjf me een hoedje schrikken van die onbeschaamde kitsch. Tegen alle stromen in heet het onding ten overvloede. Dat klinkt als de titel van een uit het Noors vertaalde streekroman uit 1935, in de Grote Letter-afdeling van de bibliotheek. Door het gebruikte lettertype ziet de tekst op die groene handen er bovendien uit als een slordig uitgeprinte uitnodiging voor een kinderfeestje. Het onding zelf is veel te groot, en handen die naar elkaar reiken als symbool voor wat-dan-ook, is zowat het meest versleten cliché uit onze complete kunstgeschiedenis. Nou ja, we mogen nog blij zijn dat ze Anselm Kiefer niet voor dat monument gevraagd hebben, want dan had het hele Leidseplein nu vol gelegen met gouden zeisen en balen stro, en hoe kom je dan van De Kring naar de Febo? Count your blessings, kortom. Maar goed, het had beter gekund, en wat dat betreft heb ik een idee. Peter stond erom bekend dat hij altijd een zak krentenbollen bij zich had, op de hoedenplank van zijn auto. Hij vond krentenbollen ‘best lekker’, zei hij daarover. Dat klinkt een beetje lauw, maar Peter was nu eenmaal geen aansteller, dus voor hem was ‘best lekker’ zo’n beetje het summum van enthousiasme. “Ik ben niet iemand die ’s ochtends brood klaar wil maken of dat soort dingen,” verklaarde hij eens, over die krentenbollen. Je hoort het hem zeggen, met die stem. Het is een prachtig citaat, dat veel over Peter zegt; misschien nog wel meer dan het beroemde ‘On bended knee is no way to be free’ dat op zijn onderbeen getatoeëerd stond. Terug naar die alternatieve versie van Peters monument. U kent ongetwijfeld de Stolpersteine, struikelstenen, die kleine, in de stoep ingebedde herinneringen aan de slachtoffers van de nazi’s. Bescheiden, en daardoor des te mooier en indringender. Voor Peter dacht ik dus aan een kleine, bronzen krentenbol. En dan niet op het Leidseplein, maar in de Lange Leidsedwarsstraat, waar hij werd neergeschoten. Bijna onzichtbaar, zonder sokkel, gewoon op de stoep. Misschien struikelt er af en toe een dronken toerist over die bronzen krentenbol. Dat had Peter vast leuk gevonden, mits, uiteraard; zonder blijvend letsel. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/het-monument-voor-peter-r-de-vries-is-zo-kitsch-ik-schrik-me-elke-keer-een-hoedje~b13da604/</guid>
      <pubDate>Tue, 1 Apr 2025 00:00:00 +0200</pubDate>
    </item>
    <item>
      <title><![CDATA[Een vlezige, besnorde beroepsomstander verkondigde dat er inmiddels 6 doden en 30 gewonden waren te betreuren]]></title>
      <description><![CDATA[<p>Als mijn moeder vroeger de sirene van een ambulance hoorde, raakte ze in paniek: ze dacht dan altijd dat minimaal één van haar kinderen was overreden. Wij, kinderen, vonden dat uiteraard volkomen bespottelijk. Maar sinds ik zelf moeder ben begrijp ik haar wel. Je kunt je in Amsterdam niet van elke sirene een rolberoerte schrikken, maar als er iets ergs in het nieuws is, word ik toch altijd een beetje ongerust. Die steekpartij van donderdagmiddag bijvoorbeeld. Omdat ik niet door mijn kinderen wil worden uitgelachen, is het zaak om op zo nonchalant mogelijke wijze zekerheid te krijgen over hun lot. ‘Ben je dood?’ appen is dan een goeie. Maar sinds ik de aangrijpende serie Adolescence heb gezien, besef ik dat je kind niet alleen de pineut kan zijn, maar ook een moordenaar. ‘Ben jij slachtoffer/dader van die steekpartij?’ appte ik dus. Satan las grinnikend mee en liet de vinkjes grijs. Dan maar bellen. Mijn oudste zoon bleek op weg naar een tentamen, mijn jongste zat op een terras bier te drinken. Ik liet de krekel en de mier verder met rust en fietste opgelucht naar de Dam, om met een kutsmoes (‘het is mijn werk’) de ramptoerist uit te gaan hangen. Op de Dam was alles zoals viel te verwachten. Rood-witte linten. Twee piepjonge agenten deelden een pakje Sultanabiscuitjes (echt rampenvoedsel). Een vlezige, besnorde beroepsomstander met vier pennen in zijn borstzakje verkondigde aan elke nieuwkomer met een grafstem dat er inmiddels 6 doden en 30 gewonden waren te betreuren. De toegestroomde persmuskieten dromden samen rond een woordvoerder, om hem feiten te ontfutselen die ze evengoed vijf minuten later op nu.nl hadden kunnen lezen. Een dame op leeftijd wilde haar fiets terug, die achter de versperring stond. Een politieagente met blonde paardenstaart schudde resoluut van nee en ried de dame aan ‘lekker een terrasje te pakken’. De dame zei dat haar poes op zijn eten zat te wachten. De politieagente zei dat het haar speet. Twee jongens van een jaar of 14, een lange bleke en een klein bruin jochie met een blikkerende beugel, lieten zich door de beroepsomstander vertellen dat er inmiddels 8 doden en 43 gewonden waren. “Ik had wel dood kunnen zijn!” riep de kleine stralend. De lange bleke haalde laconiek een broodje ei tevoorschijn en hapte erin. De kleine trok een walgend gezicht. “Ik eet nooit geen ei,” zei hij. “Dat komt uit een kip zijn kont.” Toen ging zijn telefoon. “Hee mam,” zei hij. (...) “Ja, ik ben oké. (...) “Mam, chill nou effe! Ik zit gewoon in de bibliotheek!” Slim ventje. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/een-vlezige-besnorde-beroepsomstander-verkondigde-dat-er-inmiddels-6-doden-en-30-gewonden-waren-te-betreuren~be02e00a1/</guid>
      <pubDate>Sat, 29 Mar 2025 00:00:00 +0100</pubDate>
    </item>
    <item>
      <title><![CDATA[‘Ja, laten we buiten roken óók nog eens gaan verbieden’]]></title>
      <description><![CDATA[<p>Ik ging naar Amstelveen om het Bloesempark te zien, met zijn bloeiende kersenbomen. De aanblik is onwerkelijk prachtig: je waant je in de mierzoete slotscène van een Japanse animefilm over een verboden liefde tussen twee mooie jonge mensen die, tot het uiterste getergd en gedwarsboomd door harteloze familieleden, uiteindelijk samen zelfmoord plegen en vervolgens hand in hand het paradijs betreden; een paradijs dat er precies zo uitziet als het Bloesempark te Amstelveen. Zoals dat gaat met schitterende plekken was het er vol met mensen. Een vrolijk, lawaaiig Chinees gezelschap dat op een Nijntjedeken zat te picknicken, compleet met gebraden kip. Twee tengere, zachtbruine Filipijnse meisjes in witte zomerjurken waar het veel te koud voor was, die rillend foto’s van elkaar maakten waarop ze, zittend onder zo’n boom, deden alsof ze verzonken zaten te lezen in een boek (Titel: Ransomed by Love) Een vrouw op leeftijd met een tobberig paardengezicht, die klaagde dat er geen bankjes waren. Haar man, die nors antwoordde: “Je kunt straks thuis op de bank zitten tot je een ons weegt.” Een baby die een gevonden sigarettenpeuk probeerde op te eten. Zijn jonge, beschaafd-blonde moeder, die hardop foeterde: “Krankzinnig dat hier gerookt mag worden!” De passant, een vale zestiger met een halve eeuw Zware Van Nelle achter de knopen, die snauwde: “Ja, laten we buiten roken óók nog eens gaan verbieden. Dat kan er óók nog wel bij.” En het jonge stel, begin 20, en wat de liefde betreft nog in de aftastende fase. Het meisje had een naïef, fris kindergezicht en kastanjebruine shampooreclamekrullen. Ze bleef maar kirren dat de bloesems ‘magisch’ waren en greep telkens de arm van de jongen, die met een sceptische grijns om zich heen keek, alsof er tussen die bloemenweelde ergens een complottheorie te ontzenuwen viel. Hij had mooie ogen, maar een zwakke kin, waardoor zijn broeierig-cynische blikken niet helemaal tot hun recht kwamen. Voor een overtuigend weltschmerzhoofd moet je toch echt een pronte kaaklijn meebrengen, ook dat is de ironie van het lot. Toen het meisje voor de vierde keer het woord ‘magisch’ liet vallen, werd het hem te veel. “Magisch?” zei hij spottend. “Wel schattig hoor, dat je je zo laat meeslepen, maar het is natuurlijk pure kitsch.” Gekwetst keek het meisje naar hem op, maar de jongen hield vol. “Als plaats delict zou het hier nog wel aardig zijn,” ging hij voort. “Iets met een koffer vol ledematen, tussen die bloesem, en dat het afgehakte hoofd dan héél ergens anders...” Het meisje liet zijn arm los, met een definitief gebaar. Ze stond alléén, in het paradijs. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/ja-laten-we-buiten-roken-ook-nog-eens-gaan-verbieden~be7d9330/</guid>
      <pubDate>Wed, 26 Mar 2025 00:00:00 +0100</pubDate>
    </item>
    <item>
      <title><![CDATA[Arme Hanna tast radeloos in het duister terwijl ze 72 uur probeert te overleven zonder water, internet of telefoon]]></title>
      <description><![CDATA[<p>We weten het inmiddels allemaal: in geval van crisis moeten wij, Nederlanders, drie etmalen kunnen overleven zonder gas, elektriciteit, water, internet of telefoon. Is dat moeilijk? Dagblad NRC liet redactrice Hanna 72 uur lang ‘survivallen’ en daar een verslag van schrijven. Het resultaat is bloedstollend. Hanna eet vis en bonen koud uit conservenblikjes, drinkt ‘cold brew’ koffie en verveelt zich. Ik citeer: ‘13.45. Mijn appartement is goed geïsoleerd, echt koud wordt het niet. Ik zit aan tafel met mijn lunch (makreel uit blik, derde fles water gaat open), in de stilte. Oké, en nu?’ Ja, en nu? Zelf zou ik het wel weten: de straat op, en daar een lekker fikkie stoken om je eten op te warmen. Dat kan zelfs zonder lucifers, bijvoorbeeld met behulp van een vergrootglas en pluis van de lisdodde. Als kind bezat ik het weergaloze Walt Disney’s handboek voor jongens en daar stond het allemaal in: hoe je een tent maakt van stokken en bladeren, hoe je ‘krijgshaftige roodhuiden’ kunt bezweren, et cetera. Ik heb van deze tips nog dagelijks profijt, maar die arme Hanna tast radeloos in het duister. Ze moet bijna huilen als ze iemand op straat ziet telefoneren, en ze klaagt, al op dag twee: ‘Volgens mij stink ik inmiddels een beetje, ondanks de vochtige doekjes uit het noodpakket’. Ja, nou en? Stinken, dat is wel het mínste wat je kunt doen, bij een crisis. En dan niet ‘een beetje’, maar ongenadig, naar angstzweet, builenpest en gasgangreen. Water om de wc door te spoelen haalt ze dagelijks met een emmertje uit de gracht. (10 minuten lopen! Een latrine graven in het park is minder omslachtig, maar soit.) ‘Als ik op mijn hurken zit om bij het water te komen denk ik nog: hopelijk vis ik niets levends mee.’ Dus wél makreel uit blik eten, maar je neus optrekken voor een lekkere, spartelverse snoekbaars uit je bloedeigen gracht? Zelfs als je onbekwaam bent in het maken van vuur (met pluis van lisdodde!): scheutje sojasaus over de rauwe vis en je hebt sashimi. Zelf zou ik me niet tot de inhoud van de grachten beperken. Overal in de stad lopen moddervette nijlganzen rond. Vooral de borst is erg lekker, kort gebakken, als biefstuk. Mocht het allemaal veel langer dan 72 uur gaan duren, dan raken de nijlganzen natuurlijk op. In dat geval: op een fiets met houten banden naar Baambrugge, voor een mals lammetje. Delen met hongerige stadgenoten! Vuurtje stoken in het Leidsebosje, en aan het spit ermee. Kortom: ík red me wel. O ja, lisdodde, moet ik dus hebben. Even googelen hoe dat er ook weer uitziet. Sylvia Witteman (1965) is columniste en schrijfster. Drie keer per week lees je hier haar column. Lees alle columns van Sylvia Witteman terug. Reageren? s.witteman@parool.nl</p>]]></description>
      <guid>https://www.parool.nl/columns-opinie/arme-hanna-tast-radeloos-in-het-duister-terwijl-ze-72-uur-probeert-te-overleven-zonder-water-internet-of-telefoon~b6f21040/</guid>
      <pubDate>Tue, 25 Mar 2025 00:00:00 +0100</pubDate>
    </item>
  </channel>
</rss>
