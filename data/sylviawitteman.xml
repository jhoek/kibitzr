<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sylvia Witteman]]></title>
    <link>https://www.volkskrant.nl/auteur/Sylvia%20Witteman</link>
    <description><![CDATA[Sylvia Witteman]]></description>
    <item>
      <title><![CDATA[Het verbieden, vermijden en veranderen van woorden heeft geen enkele zin en helpt tegen niets]]></title>
      <description><![CDATA[<p>Over Roald Dahl is inmiddels alles wel gezegd en geschreven: ja, de veranderingen in zijn boeken zijn bespottelijk, nee, die wijzigingen worden ons niet van staatswege opgedrongen maar door Netflix, en ja, dat komt door de ‘tijdgeest’, een bekrompen spookje dat denkt dat het uitwissen van ‘lelijke’ woorden leidt tot het verdwijnen van lelijke gedachten; we denken meteen aan George Orwells overbekende ‘Newspeak’. ‘It’s a beautiful thing, the destruction of words’, aldus een ambtenaar van het ministerie van Waarheid in Orwells 1984. ‘Als je een woord als ‘goed’ hebt, waar heb je dan het woord ‘slecht’ nog voor nodig? ‘Ongoed’ is daar heel geschikt voor (…). Of, als je een sterkere versie van ‘goed’ zoekt, wat heb je dan aan een hele reeks vage, nutteloze woorden als ‘uitstekend’ en ‘schitterend’ en wat dies meer zij? ‘Plusgoed’ dekt de lading, of ‘dubbelplusgoed’, als je iets nóg sterkers zoekt.’ ‘Dat klinkt nog best plausibel’, zegt de advocaat van de duivel dan. Ook het Esperanto (een kunstmatige taal, net als Orwells Newspeak) maakt van een dergelijke methode gebruik. ‘goed’ is ‘bono’, ‘slecht’ is ‘malbono’, ‘groot’ is ‘grande’, klein ‘malgrande’, ‘gezond’ is ‘sano’, ongezond is ‘malsano’. Nou ja, u snapt het systeem. In een totalitaire staat, zoals het (goddank) fictieve Oceanië van Orwell, zou zo’n taal als Esperanto uitstekend kunnen floreren; kwestie van hem gedwongen onderwijzen op school. Zo moest de hele Sovjet-Unie, met zijn tientallen verschillende talen sprekende bevolking, ook Russisch leren (het was wel handig toen ik daar woonde: ik kon met iedereen praten, van Litouwers tot Tadzjieken en Turkmenen), maar met Esperanto is het nooit wat geworden, want de meeste mensen spreken nu eenmaal liever een natuurlijke taal. Ik herlas 1984, want je hoort het woord ‘orwelliaans’ weer vaak, de laatste tijd. In het échte jaar 1984 was het boek ook erg hip. Veel mensen in het vrije Westen waren toen nogal bang voor het communisme, inclusief alles wat er achter het IJzeren Gordijn bekokstoofd werd; al wist vrijwel niemand er het fijne van, want je kon daar niet zomaar in- en uitlopen. Orwell zat er niet ver naast met zijn visionaire dystopie, vreesden we; maar ja, vijf jaar later viel de Berlijnse Muur, en alles kwam toch nog goed (althans, dat leek heel even zo). Toch is Orwell weer actueel, nu vooral dus om zijn ‘Nieuwspraak’. ‘Je snapt de schoonheid van de woordvernietiging niet. Weet je wel dat Nieuwspraak de enige taal ter wereld is waarvan de woordenschat elk jaar kleiner wordt? (…) Begrijp je dan niet dat de hele bedoeling van Nieuwspraak is de denkruimte te beperken? Uiteindelijk zullen we misdenk letterlijk onmogelijk maken, omdat er geen woorden zullen zijn om die uit te drukken.’ Nou, dan valt het hier toch eigenlijk nog mee, bedacht ik toen ik 1984 uit had. Weliswaar worden we door een kleine groep zeloten vrij krachtig onder druk gezet om bepaalde woorden wel of niet te gebruiken, maar we worden niet gemarteld of vermoord als we koppig blijven weigeren. Dat is fijn. Het tragische is alleen dat die kleine groep fanatici zo ontzettend ongelijk heeft. Het verbieden, vermijden en veranderen van woorden heeft geen enkele zin en helpt tegen niets. Neem nu het fenomeen ‘mongooltje’. Dat was een lief woord, veel gezelliger dan ‘iemand met het downsyndroom’. Maar toch kwam er een moment dat iets (de tijdgeest?) of iemand (ja, wie?) besloot dat het géén goed woord was. ‘Downie’ moest het voortaan zijn. En wat zien we nu? Kinderen op het schoolplein schelden elkaar niet meer uit voor ‘mongool’ maar voor ‘downie’.Ja, dat schiet lekker op.</p>]]></description>
      <guid>https://volkskrant.nl/cultuur-media/het-verbieden-vermijden-en-veranderen-van-woorden-heeft-geen-enkele-zin-en-helpt-tegen-niets~bc7032ca/</guid>
      <pubDate>Fri, 24 Feb 2023 00:00:00 +00:00</pubDate>
    </item>
    <item>
      <title><![CDATA[Bestel geen vis op maandag, en nooit een biefstuk well done – ach, de tips van chef Anthony Bourdain]]></title>
      <description><![CDATA[<p>‘Mama’, zei mijn jongste zoon (18). ‘Ik denk dat ik toch eens een boek wil lezen. Heb jij een boek voor me?’ Sprakeloos van vreugd en verbazing liep ik naar de boekenkast. Een boek! Maar welk? Het moest in één keer raak zijn, anders was het vonkje leeslust meteen gedoofd. Voorzichtigheid was dus geboden. Kijk eens aan, daar stond Kitchen Confidential van Anthony Bourdain. Ruim twintig jaar geleden dé bestseller over de misstanden in de keukens van sjieke restaurants. Mijn zoon werkt zelf in een restaurant, dus Bourdains ontboezemingen uit de culinaire onderbuik moesten wel aan hem besteed zijn. Ik trok het uit de kast en begon te bladeren. Ach ja, daar waren Bourdains beroemde tips: bestel nooit vis op maandag, want die ligt dan al sinds vrijdagochtend in de ijskast van het restaurant. (Vijftien jaar later zou Bourdain dat advies terugnemen, omdat de ‘tijden zijn veranderd’, al maakt hij een voorzichtige uitzondering voor mosselen op maandag in een Ierse pub.) Vraag nooit om een biefstuk ‘well done’ want dan krijg je het slechtste stuk vlees dat ze in de keuken kunnen vinden. Gefritúúrd. Liefhebbers van well done proeven het verschil toch niet. En wat gebeurt er met de restjes boter die op zo’n schattig schoteltje naast het broodmandje op de dinertafel hebben gestaan? Die worden hergebruikt in de keuken, voor de saus. Is dat laatste erg? Ik herinner mij een anekdote, uit de jaren zeventig of tachtig. Een restaurantcriticus (was het Wouter Klootwijk, onze eigen gonzo-inktculi?) vermoedde dat de schaaltjes appelmoes-met-kers bij Van der Valk-restaurants eindeloos hergebruikt werden. Daarvoor was ook die mysterieuze kers bedoeld, zo gaat het verhaal: lag die nog op zijn plaats, dan had er niemand van de appelmoes gegeten en kon het schaaltje door naar een andere tafel. Wel duurzaam, op zich, maar ook gierig en onhygiënisch, dus wat deed de criticus? Hij tilde de kers op, duwde een sigarettenpeuk in de appelmoes en legde de kers terug. Ik weet nog steeds niet of het echt gebeurd is, maar appelmoes-met-kers zie je niet meer in restaurants. Sigarettenpeuken trouwens ook niet. ‘Je lichaam is geen tempel, maar een pretpark. Veel plezier’, aldus Bourdain. Hij leefde van drank, drugs, sigaretten en, naar eigen zeggen, avontuurlijk eten als ‘rauwmelkse kaas en rauwe oesters’ (inmiddels nauwelijks avontuurlijker dan hagelslag). Ook fulmineerde hij tegen vegetariërs, ‘met hun Hezbollah-achtige splintergroepje, de veganisten, zijn ze de vijand van al het goede en beschaafde in de menselijke geest’. Tsja. Zijn gespierde taalgebruik (‘Don’t touch my dick. Don’t touch my knife’), zijn opschepperij over de gruwelijkste brand- en snijwonden, drugsexcessen en neukpartijen in de spoelkeuken vond ik indertijd ontzettend cool. Ik zag Bourdain en zijn collega’s als sexy piraten die, ondanks hun woeste leven, topprestaties leverden in de keuken. Drie uur slaap per nacht, op het strand! En dan weer die gloeiend hete keuken in, zwaaiend met messen, en zwierig scheldend in het Spaans! ‘Hey maricón! Chupa mis huevos!’ Bij herlezing bleek mijn adoratie goeddeels te verdampen. Hoe hij het ook probeerde te verbergen achter die bij nader inzien een tikje lachwekkende ruigheid, eigenlijk was Bourdain indertijd toch een nogal seksistisch (‘vrouwen gedijen zelden in zo’n testosteron-universum als een restaurantkeuken’), parmantig, verwend rijkeluiszoontje, met zijn sneue gepoch over zijn drugsverslaving en zijn platencollectie. Later werd hij ouder, wijzer en minder zelfingenomen, gelukkig. Nog later werd hij zwaarmoedig. Zo zwaarmoedig dat hij een eind aan zijn leven maakte. Arme kerel.Maar vis eten in een restaurant op maandag; dat kan ik nog steeds niet over mijn hart verkrijgen.</p>]]></description>
      <guid>https://volkskrant.nl/cultuur-media/bestel-geen-vis-op-maandag-en-nooit-een-biefstuk-well-done-ach-de-tips-van-chef-anthony-bourdain~b597fd23/</guid>
      <pubDate>Fri, 17 Feb 2023 00:00:00 +00:00</pubDate>
    </item>
    <item>
      <title><![CDATA[Het nadeel van beroemde schilderijen is dat je ze al te vaak gezien hebt, op koektrommels of gespeeld door Scarlett Johansson]]></title>
      <description><![CDATA[<p>Ik ben Vriend van het Rijksmuseum. Dat kost 50 euro per jaar, maar dan mag ik er ook zo vaak binnenlopen als ik maar wil. Het is een waardevolle vriendschap. Wanneer ik gebukt ga onder neerslachtige gedachten als ‘Wie bén ik nou eigenlijk?’ dan spreek ik mezelf troostend toe, vrij naar Couperus: ‘Zoo ik íets ben, ben ik een Vriend van het Rijksmuseum.’ Dat heeft louter voordelen. Zo nodigde mijn Vriend mij onlangs uit voor een speciale ‘Vriendenpreview’ voor de grote, spraakmakende Vermeer-tentoonstelling. Nou, graag natuurlijk, want wie wil er nu niet naar Vermeer? Ja, Lucian Freud hield naar eigen zeggen niet van Vermeer (ik weet trouwens vrijwel zeker dat Vermeer ook niet van Lucian Freud gehouden zou hebben), maar dat was natuurlijk louter pretentieuze aanstellerij. Met zijn scheve vloertjes en afstotelijke naakten. Daar liep ik het Rijks al binnen, in een dichte drom mede-Vrienden, die zelfgenoegzaam hun groene Vriendenkaart toonden aan de portier. RijksVrienden, zo mocht ik algauw concluderen, zijn voornamelijk grijzende, slordig geklede, te hard fluisterende jongbejaarde intellectuelen met deugdzaam onderhouden doch afgeleefde gebitten. (Jaja, ik ook.) Er was één uitzondering: een jongetje van een jaar of acht dat, achter zijn brilletje, danig op de jonge Woody Allen liep te lijken. Hij hoorde bij een vader met een groot, belangrijk hoofd, en was kennelijk tegen zijn zin meegenomen, want hij drentelde verveeld tussen de meesterwerken. Het nadeel van wereldberoemde schilderijen is dat je ze al te vaak gezien hebt, op koektrommels, bekers, tassen of gespeeld door Scarlett Johansson. Het meisje met de parel hing bovendien als poster in ons ouderlijk huis, met die mysterieuze blik die ik opeens wist te duiden toen onze poes net gejongd had: die keek nét zo. Vermoeid maar helder, verbaasd over haar eigen prestatie, trots, maar ook een beetje verlegen. ‘Kom eens kijken wat ik heb?’ En daar, om de hoek, hing de ‘vrouw met parelsnoer’, mijn lievelings-Vermeer. ‘Alwéér parels, hè’, hinnikte een paardachtige vrouw naast me tegen haar kennelijke zus. ‘Hij had een obsessie met parels, hè. Vanitas, hè.’ Ik probeerde niet te luisteren en bekeek vertederd het gezichtje van het parelsnoermeisje, met de halfgeloken oogopslag, het hoge voorhoofd en ronde kinnetje. Wat had ze toch een prachtig jasje aan! Goudgele zijde, afgezet met royale bontranden van hermelijn. Ik kon bijna voelen hoe lekker warm en zacht dat aangevoeld moest hebben aan haar hals en mollige onderarmen. Ik zou een moord doen voor dat jasje... Daar was het jongetje weer. Hij trok zijn vader aan zijn mouw en klaagde, bijna huilend: ‘Getver, pap, wat zijn het véél schilderijen!’</p>]]></description>
      <guid>https://volkskrant.nl/cultuur-media/het-nadeel-van-beroemde-schilderijen-is-dat-je-ze-al-te-vaak-gezien-hebt-op-koektrommels-of-gespeeld-door-scarlett-johansson~b8909357/</guid>
      <pubDate>Wed, 15 Feb 2023 00:00:00 +00:00</pubDate>
    </item>
    <item>
      <title><![CDATA[In ‘Trainer’ gebeurt zowat niks. En daar krijgt die arme Pim Lammers doodsbedreigingen voor!]]></title>
      <description><![CDATA[<p>Sinds het oplaaien van de commotie over Pim Lammers worden zijn boeken met spoed bijgedrukt; een geluk bij een ongeluk voor de schrijver die van pedofilie werd beticht en bedreigd werd, en zich vervolgens terugtrok als dichter voor de Kinderboekenweek. Het ging om een kort verhaal dat Lammers voor volwassenen schreef, ‘Trainer’, over de verhouding van een tienerjongen, Jasper, met zijn voetbaltrainer. Ik las het verhaal en verbaasde me over de ophef. Ja, er is sprake van wat wederzijdse betastingen en de suggestie van eerder genoten seks, maar in het verhaal zelf gebeurt zowat niks. Logisch ook, het speelt zich af op de reservebank langs een voetbalveld, tijdens een wedstrijd. Afgezien daarvan lijkt de aantrekkingskracht geheel wederzijds, Jasper is misschien zelfs nog iets gretiger dan de trainer. ‘De trainer reageert niet meteen, houdt zijn blik strak op de bal gericht. Pas als Jasper hem met zijn been voorzichtig een duwtje geeft legt hij zijn hand op Jaspers knie. Eindelijk. Jasper voelt de hand tot in zijn wangen.’ En daar krijgt die arme Lammers doodsbedreigingen voor! Ik dacht aan De liefde van Bob en Daphne, van Han B. Aalberse. Daar kwam ook heibel van, jawel, maar dat was in 1955. En de heibel betrof de beschrijving van het hitsige gefriemel van twee tieners, en niet het toch tamelijk verontrustende feit dat er een kleutermeisje met ‘malse beentjes in een bijna pijploos lila broekje’ geseksualiseerd wordt. Dat had die Aalberse tegenwoordig niet overleefd. Wat wel of niet ‘kan’ in boeken is, kortom, onderhevig aan mode. Ik dacht aan Ik, Jan Cremer (1964). Ook daar kwam overvloedige ophef van, die nagalmde tot in de jaren zeventig. Als tiener begon ik er vol verwachting in te lezen, op zoek naar de seksscènes. Die bleken helaas bijzonder on-geil: ‘Ik moest opeens denken aan het liedje ‘Daar bij die molen, die mooie molen, daar woont het meisje waar ik zoveel van hou’ terwijl ze met haar lippen steeds heviger op en neer bewoog. Ze lag me minstens een kwartier te pijpen en te kietelen onder mijn testikels zodat ik het opeens uitschreeuwde van vreugde.’ Tsja. Verder bleek Ik, Jan Cremer vooral heel erg een mannenboek. Knokken, naaien, het ruime sop, flauwe moppen, ruwe bolster, blanke pit, bloed, zweet en tranen, alles in staccato, lawaaierig proza dat je af en toe naar adem doet happen, plus de merkwaardigste flarden monologue intérieur: ‘Vrouwen hebben altijd gelijk: geef het hun dan ook. Een vrouw boven een gebroken potje jam. Frambozenjam. Ik hou van roomsoezen en kan taarten bakken. Voor Moederdag. Toon mij de vrouw die het Schoonste is. Breng mij de Ideale Vrouw. De Schitterende Schepping’, et cetera. Een en ander wordt vreemd genoeg afgewisseld met beschouwingen, bijvoorbeeld over walvissen, die zo uit een encyclopedie overgeschreven lijken te zijn: ‘Het aangezichtsgedeelte van de schedel is lang, de hersenschedel klein. Sleutelbeenderen ontbreken. De lederhuid is ontwikkeld tot een speklaag die bij de grotere soorten enkele dm’s dik kan worden.’ Even verderop komen we trouwens nog wel te weten dat de vrouwelijke walvis ‘een heel mooie kut heeft’ en daarna gaat Jan weer voort met de geschiedenis van zijn bildung, en trouwens, vermeldt hij terloops: de gymleraar op school was een grote held, want hij kneep alle meiden in hun ‘tietjes’. À propos tietjes: Jan heeft een fascinatie voor ‘naakte negerinnen’ met ‘tepels als torpedo’s’ of ‘als nikkelen doppen’. Indertijd kwam er heibel van woorden als ‘kut’ en ‘tietjes’. Tegenwoordig zal men eerder vallen over het woord ‘negerin’, het feit dat die geknepen tietjes toebehoorden aan minderjarige meisjes en het machtsmisbruik van de gymleraar.Zo is er altijd wat.</p>]]></description>
      <guid>https://volkskrant.nl/cultuur-media/in-trainer-gebeurt-zowat-niks-en-daar-krijgt-die-arme-pim-lammers-doodsbedreigingen-voor~b19264e3/</guid>
      <pubDate>Fri, 10 Feb 2023 00:00:00 +00:00</pubDate>
    </item>
    <item>
      <title><![CDATA[Als er érgens iemand van een dubbeltje een kwartje wordt, is het wel bij Bordewijk]]></title>
      <description><![CDATA[<p>Je leest de laatste tijd veel over kansenongelijkheid. De ‘maakbaarheid’ van de samenleving, ooit zo’n gezellig ideaal, blijkt een illusie en wie voor een dubbeltje geboren is, wordt meestal echt geen kwartje. Slimme kinderen van arme en/of ongeletterde migranten krijgen nog steeds vaak een te laag schooladvies, terwijl (ook niet zo slimme) kinderen van welvarende ouders met veel dure bijles door het vwo gesleept worden. Kwalijk. Om kinderen eerlijker kansen te geven gaan er dan ook voor de zoveelste keer stemmen op voor een middenschool, met bredere onderbouw. Een begrijpelijk streven, met even begrijpelijke risico’s: de school als eenheidsworst, met de dreiging van een (nog) lager niveau, in een maatschappij waar het analfabetisme gestaag toeneemt. Ik dacht aan Bordewijks Bint (1934), de beroemde novelle over een leraar en zijn weerbarstige klas, het letterlijke schoolvoorbeeld van ‘nieuwe zakelijkheid’: ‘Ik eis van de leraar dat hij zich niet inleeft in het kind, dat hij niet daalt. Ik eis van het kind dat het zich inleeft in de leraar, dat het klimt. Ik eis dat het zich inleeft in tien leraren.’ (À propos school: ik leerde daar indertijd, net als u waarschijnlijk, dat al die rare achternamen van Bordewijks personages (‘Bolmikolke’, ‘Katadreuffe’, ‘Taas Daamde’, ‘Kiekertak’ et cetera) echt bestonden. Bordewijk zou ze in het Rotterdamse telefoonboek gevonden hebben. Nou, ik ben net even gaan zoeken in de Nederlandse familienamenbank, en het is niet waar. Die namen bestaan niet. Kortom, geloof niet alles wat ze op school vertellen!) Toen dacht ik aan Bordewijks roman Karakter (1938). Als er érgens iemand van een dubbeltje een kwartje wordt, is het wel daarin. Jacob Katadreuffe groeit op in een arme wijk van Rotterdam, als zoon van een alleenstaande moeder (dat was toen nog een schande), Joba Katadreuffe. Zijn vader is de harteloze deurwaarder Dreverhaven, die haar heeft bezwangerd toen ze voor hem werkte als dienstmeisje. Dreverhaven biedt Joba aan met haar te trouwen, maar trots en stug als ze is, weigert ze. Ook neemt ze geen geld van hem aan. Jacob groeit op in armoede, waaraan hij zich langzaam maar zeker ontworstelt door heel hard te ploeteren. Hij wil advocaat worden, maar zijn vader werkt hem, op afstand, voortdurend tegen en laat hem herhaaldelijk om een kleinigheid failliet verklaren. Waarom doet hij dat? ‘‘Bij God’, zei Dreverhaven. ‘Ik zal hem wurgen, ik wurg hem voor negen tienden, en dat éne tiende dat ik hem laat, dat kleine beetje asem zal hem groot maken, hij zal, bij God, groot worden!’’ Ja, dat is nog eens wat anders dan ‘gelijke kansen’ en een ‘brede onderbouw’. Maar het werpt vruchten af: Jacob Katadreuffe schopt het uiteindelijk toch tot advocaat. En wat doet Dreverhaven? Hij wil, voor het eerst van zijn leven, zijn zoon de hand schudden. Maar Jacob weigert. ‘‘Wat’, riep hij, ‘nu ik ondanks al uw pogingen er toch ben gekomen, nu zou ik toch een hand van u aannemen en worden gefeliciteerd? Nooit. Nooit, van een vader die mij mijn hele leven heeft tegengewerkt.’ Dreverhaven was achter zijn bureau gaan staan. Zijn vuisten met het grijze haar steunden op het blad, het volle gewicht van zijn zware bovenlijf drukte op zijn vuisten, ze kregen een lomp vlechtwerk van aderen. Hij leek een als mens verkleed monster, een vergrijsde gorilla. Zijn mond opende zich als om een gebrul uit te stoten… en evenwel… en evenwel: ‘Of méégewerkt’, zei hij langzaam, én duidelijk, én schor, maar zacht.’ Ja, Jacob worstelde zich tegen de klippen op uit de armoede, zonder Cito-begeleiding, huiswerkklasjes met koekjes bij de thee, pestprotocollen en faalangsttherapie. Maar is zoiets goed voor een mens? Lees Karakter en oordeel zelf.</p>]]></description>
      <guid>https://volkskrant.nl/cultuur-media/als-er-ergens-iemand-van-een-dubbeltje-een-kwartje-wordt-is-het-wel-bij-bordewijk~b806af99/</guid>
      <pubDate>Fri, 3 Feb 2023 00:00:00 +00:00</pubDate>
    </item>
    <item>
      <title><![CDATA[De jongens hadden met hun reptielenbrein bedacht hoe het zat: wie de meeste kaas kan eten krijgt de mooiste vrouw]]></title>
      <description><![CDATA[<p>Ik zit in een Frans Alpendorp met het patriarchaat, te weten vijf mannen tussen de 18 en de 58: huisgenoot P, mijn zoons, een zwager en een neef. Het patriarchaat skiet en ik zorg voor het eten. Dat klinkt oneerlijk, maar ik vind koken toevallig leuk. Bovendien kan ik mijn maaltijden inzetten als pressiemiddel wanneer de sfeer onder de jongelui al te giftig-mannelijk wordt (uitputtend gepoch over de stoelgang, relativerende opmerkingen over Andrew Tate of ‘mama, kun jij even mijn kleren wassen, hahaha wat ben je toch klein op die slofsokken’). Dan zeg ik: ‘Als jullie niet ophouden, kook ik vanavond iets heel vies, hoor!’ Het is niet helemaal wat Dolle Mina voor ogen had, maar het maakt wel indruk. Gisteren kwam het ‘vieze eten’ gevaarlijk dichtbij, waarop een van de vaders de boel suste met het aanbod op raclette te trakteren; daar zaten we al in zo’n met oude sneeuwschoenen en pikhouwelen opgefrunnikt nepchalet achter een mud aardappelen, een roodgloeiend apparaat en een enorme homp kaas. ‘À discrétion’ klinkt beschaafder dan ‘all you can eat’, maar het komt op hetzelfde neer. De jongens gingen die smeltende kaas te lijf alsof het hun laatste avondmaal was, met overal kaasdraden, zoals in Asterix in Zwitserland. Zelf was ik na een hapje of zeven wel klaar en keek, knagend op een augurkje, verontrust naar dat kaasbacchanaal. Na een half uur vreten leek de rek er ook bij die jongens wel uit. Er was nog veel kaas over, maar ze legden zuchtend hun vork neer. Toen zei mijn jongste zoon: ‘Moeten jullie kijken, die vent daar in de hoek... Hij heeft zijn hele stuk kaas opgegeten! En hij heeft een belachelijk mooie vrouw! Wat een koning!’ Zijn broer en neef keken, geïmponeerd. Die ‘koning’ was een testosteronproleet met een kikkerbek en zijn vrouw had een lijzige poppenkop met truttig uitgeföhnd haar, maar die jongens hadden, met hun primitieve reptielenbrein, bedacht hoe het zat: wie de meeste kaas kan eten krijgt de mooiste vrouw. ‘Misschien heeft die vróúw wel het merendeel van die kaas opgegeten’, opperde ik, maar nee, zo’n vrouw was het niet, dat zagen ze in een oogopslag. Ze keken elkaar aan. ‘We gaan dóór!’ Hijgend en kermend vraten ze door tot alleen de korst over was. Uitgeteld maar trots lachten ze naar de serveerster. Zij was een stuk knapper dan die geföhnde trut in de hoek. En ze zei, met een oogverblindende glimlach: ‘Even wennen, hè, zo’n eerste keer raclette? Kom van de week nog maar eens terug, dan kunnen jullie vast wel méér op.’</p>]]></description>
      <guid>https://volkskrant.nl/cultuur-media/de-jongens-hadden-met-hun-reptielenbrein-bedacht-hoe-het-zat-wie-de-meeste-kaas-kan-eten-krijgt-de-mooiste-vrouw~b1a56ed6/</guid>
      <pubDate>Wed, 1 Feb 2023 00:00:00 +00:00</pubDate>
    </item>
    <item>
      <title><![CDATA[Luister niet naar de angstige uitgevers. Lees Engels, dat scherpt de geest]]></title>
      <description><![CDATA[<p>Engelstalige boeken verkopen steeds beter in Nederland, las ik in de krant, en de verkoop van Nederlandse neemt af. Uiteraard is dat niet leuk voor Nederlandse uitgevers. ‘Uitgevers moeten duidelijk maken dat aan het Nederlandse boek voordelen kleven’, aldus een woordvoerder van de branchevereniging. ‘Wij overschatten ons Engels behoorlijk.’ Nou ja, zeg! Ik vind het juist zo’n goede ontwikkeling. Het scherpt de geest om een boek in de oorspronkelijke taal te lezen. Je leert spelenderwijs steeds meer van de ‘vreemde’ taal. Een onbekend woord opzoeken is tegenwoordig makkelijker dan ooit; op e-readers kun je het woord zelfs aanklikken, waarna je een omschrijving of synoniem te zien krijgt. Lang niet alle boeken worden vertaald, en als ze wél vertaald worden komt die vertaling vaak veel later uit dan het origineel. Het is fijn als je daar niet op hoeft te wachten. Trouwens, sommige boeken worden haastig en (dus) slecht vertaald. Als lezer krijg je dan de neiging ‘terug te gaan vertalen’, zeker als je de oorspronkelijke taal tamelijk goed beheerst. Dat stoort bij het lezen. Zeker bij boeken die in dialect geschreven worden, komt de vertaler voor talloze problemen te staan. Neem Irvine Welsh’ Trainspotting, Alice Walkers The Color Purple of het werk van Roddy Doyle (The Commitments, Paddy Clarke Ha Ha Ha) en Frank McCourt (Angela’s Ashes), die de arbeidersklasse in spreektaal aan het woord laten. Al doe je nog zo je best, die vertaling wordt onherroepelijk minder indringend dan het origineel. Taal is belangrijk. Iemands manier van spreken geeft vaak een scherp beeld van diens positie in de maatschappij. Trouwens: een boek in de oorspronkelijke taal is meestal veel goedkoper dan de vertaling. Wie bijvoorbeeld de nieuwe Stephen King in het Engels leest, bespaart tot wel de helft van het geld. Voor mij als arme student en boekenwurm was dat indertijd de redding. ‘Ja, dat is allemaal leuk en aardig’, zegt u nu, ‘maar mijn Engels/Duits/Frans is niet zo goed, en ik wil gewoon lekker lezen, zonder gedoe.’ Zeker, dat had ik ook, maar het wende heel snel. Tip: begin met een kinderboek. Een kinderboek dat u al kent van de Nederlandse vertaling. Winnie the Pooh was míjn toegang tot een nieuwe wereld. We hadden in mijn ouderlijk huis toevallig de Nederlandse én de Engelse versie, en omdat ik de Nederlandse versie zowat uit mijn hoofd kende (ik was een jaar of 10) begon ik uit verveling de Engelse te lezen. ‘The Piglet lived in a very grand house in the middle of a beech-tree, and the beech-tree was in the middle of the Forest, and the Piglet lived in the middle of the house. Next to his house was a piece of broken board which had: ‘TRESPASSERS W’ on it. When Christopher Robin asked the Piglet what it meant, he said it was his grandfather’s name, and had been in the family for a long time.’ Ik kende het woord ‘trespassers’ niet, maar ik herinnerde me prompt ‘OVERTREDERS W’ uit de Nederlandse vertaling. Met die vertaling in mijn hoofd ging het lezen steeds makkelijker. Toen het boek uit was had ik zo veel zelfvertrouwen dat ik Fantastic Mr. Fox van Roald Dahl ook wel aandurfde, en vervolgens Orwells Animal Farm. Op school haalde ik tienen voor Engels. Dat was leuk. In de bioscoop hoefde ik mijn stomme bril niet meer op, want ik had de ondertitels niet meer nodig. Dat was ook leuk. Kortom, luister niet naar die angstige uitgevers. Leer Engels. Begin met Winnie the Pooh.</p>]]></description>
      <guid>https://volkskrant.nl/cultuur-media/luister-niet-naar-de-angstige-uitgevers-lees-engels-dat-scherpt-de-geest~b7824d9c/</guid>
      <pubDate>Fri, 27 Jan 2023 00:00:00 +00:00</pubDate>
    </item>
    <item>
      <title><![CDATA[Vurig hoop ik op een heruitgave van ‘Het kleine huis in het grote bos’, en al die andere heerlijke delen]]></title>
      <description><![CDATA[<p>Een lezeres stuurde me een verontrustend bericht: de Nederlandse vertaling van de Kleine huis-serie is niet meer verkrijgbaar. Zzzap! Ik flitste terug in de tijd, en daar zat ik weer op een kunstleren poefje in de bibliotheek met Het kleine huis in het grote bos (Laura Ingalls Wilder, 1932) op schoot en las met rode oortjes de belevenissen van pioniersdochter Laura in het Wilde Westen van de 19de eeuw. Laura is, in dit eerste deel, een jaar of 6. Ze heeft nog nooit twee huizen naast elkaar gezien, bij gebrek aan een echte pop speelt ze met een maïskolf, en het hoogtepunt van het jaar is als Pa zijn varken slacht en speelgoed maakt van het slachtafval (hij blaast de varkensblaas op tot een ballon). Laura heeft een iets ouder zusje, Mary. Laura benijdt Mary want die heeft blond haar (Laura bruin) en is nooit lawaaiig, ongeduldig of boos; slechte eigenschappen volgens Ma, die zelf dan ook nooit haar stem verheft en, in de zeldzame gevallen dat Pa haar mening vraagt, steevast zachtjes antwoordt: ‘Wat jij het beste vindt, Charles.’ En dan gaat Pa ergens een beer schieten, en Ma gaat weer gedwee iets nuttigs doen, zoals boter karnen en in mooie vormpjes drukken, varkensvet uitbakken tot reuzel en kaantjes (wat snakte ik ernaar om zo’n kaantje te proeven!) of stukjes rood flanel knippen om de olielamp te versieren. Ma’s dierbaarste bezit is een porseleinen beeldje van een herderinnetje, dat bij elke verhuizing (dat zijn er nogal wat, soms halsoverkop) zorgvuldig wordt ingepakt tegen het schudden van de paard-en-wagen. Inderdaad trotseert het herderinnetje de stormen des pionierslevens glimlachend, zonder ooit een krasje op te lopen: een symbool, zo begrijpen we, van breekbare beschaving in de wildernis. Het moet een van de mooiste dagen van mijn leven zijn geweest toen ik erachter kwam dat ik na Het kleine huis in het grote bos nóg zeven heerlijke delen tegoed had. Ik las en ik las. Ja, er gebeurden wel vreemde dingen, soms. Zo was die serene, volgzame Ma in Het kleine huis op de prairie wel opvallend negatief over indianen, zo negatief dat Laura vraagt: ‘Waarom vindt u indianen niet aardig, Ma? (…) Waarom zijn we dan naar hun land gekomen, als u ze niet aardig vindt?’ Ik neem aan dat een eventuele heruitgave van de vertaling (waar ik vurig op hoop!) de verhoudingen tussen pioniers en oorspronkelijke bewoners glashelder uiteen zal zetten, met behulp van voetnoten of anderszins. Trouwens, ook die hallucinante passage waar Pa zijn gezicht zwart maakt om een ‘Darkie’ te spelen in een ‘minstrel show’ dient beslist van kanttekeningen te worden voorzien. ‘Waarom zou je je kinderen dit überhaupt laten lezen?’, vraagt u nu. Nou, alleen al omdat de serie perfect aansluit bij de belevingswereld van een kind. ‘Mary had een lappenpop die Nettie heette. Laura had alleen maar een maïskolf in een zakdoek gewikkeld, maar het was een goede pop. Ze heette Susan. Susan kon er niets aan doen dat ze maar een maïskolf was. Soms mocht Laura Nettie vasthouden van Mary, maar dat deed ze alleen als Susan het niet kon zien.’ Voorts zijn de boeken weer heel actueel. Velen dromen in deze onzekere tijden van een zelfvoorzienend bestaan, ver van de boze buitenwereld. In de Kleine huis-serie leer je kaas maken, wol spinnen, ahornstroop winnen, een wolvenbestendig huis bouwen en verrukkelijke pasteien bakken (‘Er is altijd iets om dankbaar voor te zijn’) van de merels die zojuist je complete graanoogst hebben verslonden, zodat je berooid en radeloos achterblijft. Dat komt vast nog eens goed van pas.</p>]]></description>
      <guid>https://volkskrant.nl/cultuur-media/vurig-hoop-ik-op-een-heruitgave-van-het-kleine-huis-in-het-grote-bos-en-al-die-andere-heerlijke-delen~be61d323/</guid>
      <pubDate>Fri, 20 Jan 2023 00:00:00 +00:00</pubDate>
    </item>
    <item>
      <title><![CDATA[Mannen die tegen vrouwen zeggen dat ze niet zo chagrijnig moeten kijken, daar mogen ze ook wel iets aan doen in die grondwet]]></title>
      <description><![CDATA[<p>Somber liep ik door de stad, want ik had ruzie gekregen met een paar gezinsleden, over politiek nota bene. Ruzie maken over politiek is volkomen zinloos, want niemand van ons heeft ook maar iets in de melk te brokkelen op dat gebied, maar ik had wél gelijk, en dat kreeg ik niet, dus voelde ik me precies even zuur als die melk waar ik niets in te brokkelen had. ‘Kijk niet zo chagrijnig, meid, het zonnetje schijnt!’, voegde een vent op het Museumplein me toe. Zelf had hij een hinderlijk opgewekt hoofd met een frisse kuif, echt zo’n man die tijdens de ondergang van de wereld gezellig koffie gaat zetten voor de ruiters van de Apocalyps, met schepnetjes de sprinkhanenplaag uit zijn voortuintje probeert te houden, een lekker warme trui breit van de wol van het Lam met de zeven hoorns, en een sudoku’tje invult bij het licht van de bloedrode maan. Mannen die tegen vrouwen zeggen dat ze niet zo chagrijnig moeten kijken, daar mogen ze ook weleens iets aan doen in die grondwet, als ze toch bezig zijn. Ik wou grommend doorlopen, maar de man maakte een voilà-gebaar naar het grasveldje ter linkerzijde: daarop lag een reusachtig hart, gemaakt van bloemen; rozen, amaryllissen, lisianthus... een beetje verwelkt, maar toch: een hart. ‘Daar gaat het om, he?’, riep de man lachend. ‘Liefde!’ Ik moest meteen denken aan dat geniale zinnetje van Don Draper, de cynische, overspelige reclameman uit Mad Men: ‘What you call love was invented by guys like me, to sell nylons.’ ‘Heb jij dat daar neergelegd?’, vroeg ik aan de man, want zulke types bestaan, maar nee: ‘misschien van een bruiloft of zo’, sprak hij. Ach ja, bruiloften. Mensen verzinnen van alles om het gapend graf even te vergeten. Ik liep verder. Een paar meter van het hart, naast een bankje, lag een zwarte plastic doos, ter grootte van een Statenbijbel. Er stond een plaatje van een zittende rat op, de tekst ‘GGD Amsterdam’ en in de zijkant zat een rond gat. De bedoeling was ongetwijfeld dat de ratten daar naar binnen zouden lopen. Arme beestjes! Wat zou er binnen in dat doosje gebeuren? Nee, daar zat vast geen gemeentekabouter klaar voor een foei-gesprek. Ik zag de gruwelijkste scenario’s voor me, maar daar zwijg ik over, want er zijn kinderen bij. Bedroefd liep ik verder, en passeerde andermaal die opgewekte man. Hij zat op een bankje onbenullig een appel te eten. ‘Steek dat hart maar in je reet’, wou ik tegen hem zeggen, maar ja, tussen droom en daad, hè?</p>]]></description>
      <guid>https://volkskrant.nl/cultuur-media/mannen-die-tegen-vrouwen-zeggen-dat-ze-niet-zo-chagrijnig-moeten-kijken-daar-mogen-ze-ook-wel-iets-aan-doen-in-die-grondwet~b28ba5d7/</guid>
      <pubDate>Wed, 18 Jan 2023 00:00:00 +00:00</pubDate>
    </item>
    <item>
      <title><![CDATA[Ach ja, Bartje. Dat boek stond in mijn geheugen gegrift! Toch?]]></title>
      <description><![CDATA[<p>Mijn zeer voormalige juf Nederlands (zijzelf is gelukkig niet ‘zeer voormalig’ maar springlevend) was op zoek naar een verhalenbundel uit haar jeugd, Als alle lichten branden geheten, waarvan zij zich allerlei droevige details verlekkerd herinnerde. Alleen, ze wist niet meer wie de schrijver was. Ik werd zo nieuwsgierig dat ik naar dat boek op zoek ging. Ik vond het. Het bleek van Anne de Vries, die wij allemaal kennen van Bartje ‘Ik bid nie veur brune bon’n’ Bartels. Ach ja, Bartje (1935), dat boek staat in mijn geheugen gegrift! Toch? Nee, zo bleek. Ik had het nooit gelezen. De Bartje die ik voor me zag, met zijn weerbarstige kuifje, stamde uit een televisieserie in de jaren zeventig. Waarom had ik Bartje nooit gelezen? Omdat streekromans in mijn jeugd door de vaderlandse intelligentsia als dom leesvoer voor dito vrouwen werden beschouwd, boeken ‘waar je niks aan hebt’. Remco Campert heeft het er ons natuurlijk niet makkelijker op gemaakt, met zijn parodiërende stukjes over het incestueuze boerengezin Kneupma, waar ze opgebakken klonten van de karnemelkse pap van eergisteren eten, in de warme mestgeur, terwijl veldwachter Bonkjes zich vergrijpt aan dochter Mieke-Kee in de bedstee. Nee, gelezen had ik Bartje dus niet. (Wel had ik decennia gedacht dat Anne de Vries een vrouw was, en dat is niet zo. Ik ben er trouwens ook pas een paar jaar geleden achter gekomen dat Mies van der Rohe geen vrouw was. Ik schaam me.) Dus las ik hem alsnog. ‘Bartje gaat de schuur door, waar de geit met haar kop over het hok staat te mekkeren en het varken hongerig giert en stapt dan kalm naar binnen. Als je al buiten geweest bent vind je het een beetje benauwd in de kamer, waar zes mensen en een popje geslapen hebben, Maar dat geeft niks, dat merk je na een poosje niet meer. Moeder staat bij de tafel en schenkt de koffie op. De damp slaat tegen de lage zolderbalken.’ Ja, dat is kneuterig, maar je voelt de bui al hangen; het gezin Bartels is arm. Heel erg arm. Ze eten aardappels met zijn allen uit één pan, en op is op. ‘Erg is ’t als je de hik krijgt: dan word je er door ieder van verdacht, dat je te vlug gegeten hebt. (…) Gert wist laatst een middel om alles te krijgen. Die heeft, toen hij eens met Arie te laat kwam voor het eten en er slechts een klein prakkie overgebleven was, in de pan gespuugd. ‘Ziezo’, zee Gert. ‘Nou lus ie het niet meer…’ ‘Best’, zee Arie. Hij schraapte zijn keel en hij spuugde dadelijk twee keer in de pan, eerst op zijn eigen deel en toen op dat van zijn broer.’ Vader verliest zijn baan, de armoede wordt nog schrijnender, en intussen baart moeder het ene kind na het andere. ‘’t Is raar, dat moeder er zo goed tegen kan. Of ze nu droog brood eten of een plak koolraap instee van een boterham en drie keer per dag aardappels met een stukje plantenvet, moeder groeit tegen de verdrukking in.’ Er sterft weleens een kind, maar er blijven er toch nog een heleboel over. Ik raakte in de ban van de dromerige, slimme Bartje en zijn coming of age in een harde wereld waarin een dubbeltje nooit een kwartje wordt. Ja, ik moest nog vaak aan Remco Campert denken, vooral bij namen als ‘opoe Tjobbe’, ‘Lene Proem’ (‘een flarde van een wief’), ‘boer Wapse’ en ‘Lammechien’. Maar Bartje bleek een heerlijk boek, met bovendien een thematiek die zijn urgentie allerminst heeft verloren: de kloof tussen arm en rijk.</p>]]></description>
      <guid>https://volkskrant.nl/cultuur-media/ach-ja-bartje-dat-boek-stond-in-mijn-geheugen-gegrift-toch~b9180429/</guid>
      <pubDate>Fri, 13 Jan 2023 00:00:00 +00:00</pubDate>
    </item>
  </channel>
</rss>
