<?xml version="1.0" encoding="utf-16"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[Het lezen van De duivelsverzen is een daad van verzet]]></title>
      <description><![CDATA[<p>De zoetste wraak zou zijn als iedereen nu  De duivelsverzen  koopt, las ik her en der na de brute moordpoging op Salman Rushdie. De pen sterker dan het woord, de lezer machtiger dan een fatwa. Het CPNB kwam tegemoet aan de wens om iedereen Rushdie te laten lezen met het mooie initiatief om  Woede , Rushdies Boekenweekgeschenk uit 2001, gratis aan te bieden. Meer dan 11.000 keer werd het boek de afgelopen week gedownload.  De duivelsverzen  haalde de bestsellerlijst nog niet; het boek is pas sinds twee dagen weer verkrijgbaar. Na tien jaar college te hebben gegeven over  De duivelsverzen  op de Vrije Universiteit durf ik de bewering aan dat downloaden of kopen enerzijds, en het lezen van Rushdie anderzijds, twee verschillende zaken zijn. Ik vermoed dat, naast de Koran en de Bijbel,  De duivelsverzen  een van de meest besproken en minst gelezen boeken is. Van de ongeveer twintig studenten die ik jaarlijks de opdracht gaf het boek te lezen, haalden de meesten de eindstreep niet. Geen ramp, het ging mij erom ze te laten ontdekken dat het vuistdikke boek bijzonder veel vergt van zijn lezers: het is postmodern, complex en bevat tal van literaire verwijzingen.  Als theoretische achtergrondtekst bij het college lazen we een hoofdstuk uit het proefschrift van filosoof René Gabriëls,  Intellectuelen in Nederland. Publieke controversen over kernenergie, armoede en Rushdie  (2001). Gabriëls constateert dat waar het boek van Rushdie zelf bomvol staat van hybriditeit, alle dubbelzinnigheid wordt „weggezuiverd” in het publieke debat. Er blijven twee blokken over: het vrije Westen  tegenover de orthodoxe islam. Filosoof Kenan Malik, die met  From Fatwa to Jihad. How the World Changed. From The Satanic Verses to Charlie Hebdo  een van de scherpste analyses over de impact van de zaak-Rushdie schreef, laat eveneens zien hoe elke pluraliteit uit het publieke vertoog over Rushdie verloren ging. Was je als eerste generatie Brits-Indiase migrant nog hooguit Punjabi of Bengali, als tweede generatie overwegend seculier en hooguit ‘Aziatisch’, de generaties ná Rushdie werden vooral ‘moslim’. Het bevalt Malik niks, deze paraplu-identiteit. Ze maken je relatie tot God allesbepalend in het publieke debat. Malik stelt dat moraal een identitaire kwestie is geworden, eerder dan een universele. De politieke strijd voor een betere wereld heeft plaatsgemaakt voor identiteitsgedreven woede en zo lang dit zo is zal islamisme kunnen blijven toeslaan. Malik waarschuwt dan ook voor wat hij ‘tribaal identiteitsdenken’ noemt. Zijn grootste zorg is dat velen in het Westen de fatwa hebben geïnternaliseerd in de vorm van zelfcensuur. Het islamisme is daarmee succesvol geweest, want wie durft alles nog te zeggen of te tekenen? Het zijn de  ‘ongeschreven boeken’  waar we ons om zouden moeten bekommeren. Malik heeft gelijk; ik herken die geïnternaliseerde fatwa maar al te goed. De cartoons die ik toonde in hetzelfde college durf ik nu niet meer te laten zien. Met respect voor gelovigen heeft dat niet zoveel te maken, met angst voor mogelijke gevolgen ervan wel. Precies om deze reden is het belangrijk dat politieke leiders van zich laten horen na de moordaanslag op Rushdie. Zij bieden daarmee ruggensteun aan alle schrijvers en hun ‘ongeschreven boeken’, aan alle docenten en hun niet-gegeven lessen; aan hen die nu aarzelen of ze een bepaald boek of een bepaalde cartoon in een educatieve context nog durven bespreken of te laten zien. Goed dus dat Mark Rutte, Boris Johnson en  Emmanuel Macron  reageerden, de laatste deed dat het krachtigst: Rushdies gevecht is ons gevecht. Ik had graag gezien dat identitaire partijen als BIJ1 en Denk, de laatste met een relatief grote islamitische aanhang, zich ook hadden uitgesproken en dat juist zij ook die ruggensteun geven aan schrijvers en docenten in Nederland. Te meer omdat na de aanslag op de Franse docent Samuel Paty op 16 oktober 2020 prompt enkele dagen later  een petitie  in Nederland werd gelanceerd dat je de profeet niet mag beledigen. Partijleider van Denk, Farid Azarkan, ondertekende die. Door de timing ontstond de pijnlijke suggestie dat Paty het over zichzelf had afgeroepen.  Salman Rushdies  De duivelsverzen  is geen bedreiging voor gelovigen. Het is juist koren op de molen van moslims die zich gestigmatiseerd voelen door eenzijdige representatie. Het boek doorbreekt met al zijn dubbelzinnige speelsheid bij uitstek het simplistische narratief van twee botsende werelden: ‘het’ Westen versus ‘de’ islam. Het kopen van het boek is een daad van verzet, het lezen ervan nog meer; de boodschap ervan omarmen een bevrijding uit het verstikkende tribale identiteitsdenken. Stine Jensen  is filosoof en schrijver. Ze schrijft om de week een column op deze plek.</p>]]></description>
      <guid>https://www.nrc.nl/nieuws/2022/08/26/het-lezen-van-de-duivelsverzen-is-een-daad-van-verzet-a4139888</guid>
      <pubDate>Fri, 26 Aug 2022 00:00:00 +00:00</pubDate>
    </item>
    <item>
      <title><![CDATA[Breid het gymnasium  uit met Arabisch]]></title>
      <description><![CDATA[<p>Ik sloot het brugklasjaar van mijn dochter af met een ouderborrel in het Amsterdamse Beatrixpark en raakte aan de praat. Ik was (te) lang niet op een borrel geweest, en trapte enigszins bruusk af: „Zijn we met veel kakkers?”  Ik hoefde maar om me heen te kijken om te constateren dat de groep aanwezige ouders van de jonge gymnasiasten niet bepaald divers was. Het aantal kakkers viel mee, ik telde een paar polo’s. Bij wat doorvragen, bleek het clubje overwegend witte ouders zeker niet één pot nat: een aantal (onder wie ik zelf) hadden bijvoorbeeld een andere dan de Nederlandse nationaliteit. Maar, vrijwel zonder uitzondering: hartstikke hoogopgeleid.  Moest hier iets veranderen, en zo ja hoe? In ons midden bevond zich een  onderwijseconoom met een andere culturele achtergrond   dan de Nederlandse, ze had zelf ook op een categoraal gymnasium gezeten. Uiteráárd moest hier iets veranderen.  ‘Het is van de zotte dat een gymnasium in de hoofdstad op geen enkele manier de populatie van de stad reflecteert.” Dat dit zo is, is niet per se de schuld van gymnasia, die houden zich namelijk keurig aan de wet: alle leerlingen met een vwo-advies zijn van harte welkom. Amsterdam probeert met een lotingssysteem vriendjespolitiek te voorkomen.  Is er dan wellicht een andere barrière voor ouders met een niet-westerse migratie-achtergrond? Let wel:  het ene zelfstandige gymnasium is het andere niet : een enkel gymnasium experimenteert-met havo-vwo advies als voldoende toelatingseis; andere gymnasia proberen zich als inclusief te profileren. Bij het Haganum in Den Haag heeft 36 procent van de leerlingen  een niet-westerse achtergrond en 28 procent van de ouders een laag inkomen; 50 procent van de leerlingen van het Marnix Gymnasium Rotterdam bestaat uit ‘eerste generatie’-gymnasiasten.  Zou het niet een goed idee zijn, opperde de onderwijseconoom, om bijvoorbeeld iets aan het curriculum te doen en naast Grieks en Latijn klassieke Arabische talen te geven om zo het gymnasium aantrekkelijker te maken voor een bredere groep? Ik veerde op, wat heerlijk om een vakinhoudelijke aanpak te horen! Natuurlijk, Arabisch! Er is alle reden toe. Aristoteles, baken van de westerse beschaving, danken we aan een vertaling uit het Arabisch; ons numerieke stelsel komt uit het Midden-Oosten.  Onder classici vind je medestanders . Voor leerlingen is het aantrekkelijk om kennis te maken met deze wereldtaal, en net als bij Grieks leer je een ander schrift. En zou het voor islamitische ouders niet een enorm pluspunt kunnen zijn om je kind naar het gymnasium te sturen? Ik belde meteen een bevriende Nederlandse moslima om te vragen wat ze vond van het plan om Arabisch aan te gaan bieden. Zou dat een verschil kunnen maken voor islamitische ouders? Zeker, dat was een aardig plan, en nee, dat zou bij lange na niet genoeg zijn. Kinderen met een Turkse en Marokkaanse achtergrond hebben minder kans op vwo-advies vanwege onderadvisering. Eenmaal het juiste advies op zak, voelen ze zich niet thuis op het gymnasium, want daar heerst een bepaald  ‘sfeertje’.  Ze vertelde het verhaal van haar nichtje op het gymnasium. In het begin ging het goed, ze had er zin in. Maar ze werd steeds somberder, introverter, ongelukkiger. Ze voelde zich een vreemde eend in de bijt, niemand leek op haar, qua uiterlijk en thuismilieu. Wat dan kan helpen is een leraar die zoiets herkent en opmerkt, en die kans is groter als het docententeam diverser is. Arabisch zou een manier kunnen zijn om het docententeam op gymnasia inclusiever te maken. Rolmodellen motiveren bovendien om te blijven en goed te presteren. De ouderborrel ging verder, ik werd bijgespijkerd over onderadvisering. Dat is zeker een probleem, maar het is toch  een misvatting dat dit het grootste probleem is . Het is eerder zo dat kinderen met een niet-westerse migratieachtergrond een bepaald niveau niet halen omdat de ouders vaker laag opgeleid zijn dan de ouders van Nederlandse kinderen in de stad; investering in jonge jaren is daarom belangrijk om achterstanden weg te werken.  Het M-woord (‘middenschool’) was inmiddels gevallen. Ik zag een kans om mijn stokpaardje te berijden. Sommige bestuurders willen van gymnasia af en bewieroken Scandinavië en Frankijk als middenschoolvoorbeeld. Ik zeg: wil de middenschool effectief zijn, dan moet je Scandinavië en Frankrijk helemáál volgen: leraren moeten kunnen differentiëren  en schaf artikel 23 van de Grondwet af , dat bijzonder onderwijs mogelijk maakt! Segregatie begint al op de basisschool. Daar willen Nederlanders met hun verzuilde koppigheid vast niet aan.  Dus: als niet grootscheeps, dan kleine veranderingen. Wat mij betreft gaan de handen op elkaar voor Arabisch op het gymnasium.  Stine Jensen  is filosoof en schrijver. Ze schrijft om de week een column op deze plek.  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/07/14/breid-het-gymnasium-uit-met-arabisch-a4136479</guid>
      <pubDate>Thu, 14 Jul 2022 00:00:00 +00:00</pubDate>
    </item>
    <item>
      <title><![CDATA[Geef je bijzonderheid  niet altijd de hoofdrol]]></title>
      <description><![CDATA[<p>Jaarlijks verzamelen 275 wetenschappers en vertegenwoordigers van de maatschappij zich voor een diner om de rol van de wetenschap in de samenleving te vieren. Tijdens de Avond van Wetenschap en Maatschappij worden twee prijzen uitgereikt, een voor excellente wetenschapscommunicatie (de Irispenning, vorig jaar door Marion Koopmans gewonnen) en een voor het meest relevante onderzoek voor de samenleving (de Huibregtsenprijs). Ik hoop altijd vurig op een uitnodiging, want het is een inspirerende avond. Je wordt door 25 topwetenschappers bijgepraat over lopend wetenschappelijk onderzoek. Gelukkig viel afgelopen week de uitnodiging in mijn digitale brievenbus. Ik haastte me om mij aan te melden, maar bleef halverwege het invullen van mijn persoonlijke gegevens hangen. „We bieden een vegetarisch menu aan. Mocht u desondanks toch prijs stellen op vlees of vis, dan kunt u dat hier aangeven.”  Ik ben een vegetariër die buiten de deur wel eens vis eet, maar nu zou ik, zo ervoer ik het, de organisatie opzadelen met een last als ik ‘desondanks toch’ iets extra’s wilde. Ik belde mijn zus, geen vegetariër, om te horen of zij was uitgenodigd. Ook zij zou gaan, en ze was net als ik blijven hangen bij die vraag. Ze had, net als ik, besloten dat ze die avond geen uitzondering wilde zijn door desondanks toch om vlees te vragen.  De formulering markeert een verandering: de uitzondering (vegetariër) is tot norm verheven en vlees of vis eten wordt een bewuste daad. Ik kon me vinden in de keuze van de organisatie om het anders aan te pakken. De jaren dat ik er eerder bij was, hadden mensen met dieetwensen een glaasje op tafel met knikkers erin. Dat leverde een heel kleurenpalet op: blauw (geen vlees), groen (veganistisch), geel (lactosevrij), paars (glutenvrij) enzovoort. Ik staarde altijd naar die glaasjes; sommige mensen hadden echt veel knikkers, het voelde intiem, een kwestie van privacy: o kijk, die hoogleraar heeft een glutenallergie! Het leidde me ook af omdat ik me door al die knikkers bezig ging houden met logistiek en het personeel dat met zoveel kleurtjes rekening moesten houden. Wat me desondanks toch ieder jaar opviel: de vegetariërs waren in de minderheid. De keuze om vegetarisch de norm te maken is dus geen praktische maar een morele keuze. In haar zojuist verschenen boek  Sensibel. Over de grenzen van de menselijke gevoeligheid  staat de Duitse filosoof Svenja Flasspö̈hler stil bij het toegenomen aantal dieetwensen en allergieën. Volgens haar leven we in een hypersensibele samenleving waarbij het bijzondere het steeds vaker wint van het universele. Ze vraagt zich af sinds wanneer we zo gevoelig zijn geworden. Als je geen rekening houdt met iemands bijzonderheden – van dieetwensen tot aanspreekvormen –, leidt dat tegenwoordig al snel tot stevige kwetsuren. Waarom zijn we zo sensibel geworden en waarom willen we zo duidelijk allergieën communiceren? Is dat een reactie op iets? En waar ligt het kantelpunt: wanneer krijg je een onleefbare samenleving? Zijn we nog wel één gemeenschap?  „Een pregnant voorbeeld van deze crisis van het algemene is het ritueel van de gezamenlijke maaltijd, die nauwelijks meer mogelijk is als iedereen aan tafel wel een of andere gevoeligheid heeft. In de sla zitten noten? Daar ben ik helaas allergisch voor. Vlees? Ik ben vegetarië̈r. Geen fruit uit de eigen streek? Ecologisch gezien een schandelijke zaak, waar ik niet achter sta. Hoe sterker de sensibilisering, des te groter de waarschijnlijkheid dat iedereen alleen eet en staat”, stelt Flasspöhler. Ze merkt op dat sensibiliteit niet per se hetzelfde is als progressiviteit. Sensibiliteit kan omslaan in regressie en agressiviteit, als ze verabsoluteerd en verheerlijkt wordt. Flasspöhler pleit ervoor om sensibiliteit gelijk op te laten gaan met weerbaarheid, om de gemeenschap bij elkaar te houden. Dat betekent dus: niet je bijzonderheid altijd de hoofdrol geven. Toegepast op het diner: het omdraaien van de rollen maakt je bewust van de eerdere vanzelfsprekende norm. Als vis- of vleeseter ben je nu de bijzonderheid, en het is prima om daar vervolgens niet de nadruk op te gaan leggen.  Desondanks toch een persoonlijke kanttekening: afgelopen week ben ik glorieus toegetreden tot de hypersensibele samenleving. Ik deed een uitgebreide allergietest en viel in de prijzen met maar liefst vijf allergieën. Een daarvan is parfum. Ik ben gepassioneerd aan de slag gegaan om mijn leefomgeving parfumvrij te maken. Ik zal er zijn, zonder vlees- of visknikker, bij het diner. Wel wil ik mijn potentiële tafelgenoten vriendelijk verzoeken die avond geen eau de cologne of parfum op te doen. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://www.nrc.nl/nieuws/2022/07/01/geef-je-bijzonderheid-niet-altijd-de-hoofdrol-a4135219</guid>
      <pubDate>Fri, 1 Jul 2022 00:00:00 +00:00</pubDate>
    </item>
    <item>
      <title><![CDATA[Scheiden: richt je op het verlies en rouw]]></title>
      <description><![CDATA[<p>Als stellen ruzie maken over wie de afwas moet doen of de vuilnis buiten moet zetten, gaat het meestal niet daarover. Het gaat over aandacht en erkenning, en bij gebrek daaraan begint het gekibbel over geven en nemen. De relatiewijsheid staat opgetekend in veel boeken over de liefde. De populaire zelfhulpfilosoof Alain de Botton formuleerde het ooit in  Essays in Love  niet ongeestig als volgt: „Er is doorgaans een marxistisch moment in iedere relatie, het moment waarop duidelijk wordt dat liefde wederkerig is.”  Vorige week was ik dagvoorzitter bij een symposium over ruziënde stellen die daar niet mee op kunnen houden, ook niet als ze gescheiden zijn. Een belangrijk onderwerp, want in Nederland loopt 40 procent van de relaties met kinderen stuk. De scheiding markeert niet een eindpunt, maar het begin van een – soms lang – proces van onderhandelen over de verdeling van de zorg voor kinderen, de goederen en het geld. Het aantal complexe scheidingen (het neutralere woord voor ‘vechtscheiding’) in Nederland is zorgelijk:  zestienduizend per jaar. Het kost de samenleving gemiddeld zo’n vijftigduizend euro per complexe scheiding, en er zijn veel instanties mee gemoeid. De belangrijkste boodschap van het symposium was een simpele, maar revolutionaire: haal de kinderen uit het conflict. Het klinkt wat cru, maar je moet de kinderen in feite zien als de afwas of de vuilnis. Er is pijn en wrevel over de relatie die je had, en die uit je vervolgens door ruzie te maken over de kinderen.  Een belangrijke indicator voor de kans op een vechtscheiding is de mate waarin ex-partners zich erover opwinden dat de andere ouder een ‘slechte’ ouder zou zijn. Wie elkaar aanspreekt op zijn of haar rol als ‘ouder’, trapt voortdurend op gevoelige tenen. Toch draait in scheidingsland vrijwel alles om de kinderen. Bij veel mediators wordt steevast een foto van het kind op tafel gelegd, om je eraan te herinneren voor wie je de zaken goed wilt oplossen, dat je samen met de ‘vader’ of ‘moeder’ van je kind verder moet.  Bij het symposium lag een ander voorstel op tafel: ga eerst rouwen om het geleden verlies als ex-partners, en richt je op je eigen aandeel in het stuklopen van de relatie.  Maar liefst drie van de vijf sprekers lieten die dag hetzelfde plaatje zien: de zogenaamde emotie-ijsberg. De eentiende die uitsteekt boven water: dat is ‘gedrag’. Daar gaat veel aandacht naar uit als het gaat om preventie (‘welke signalen zijn er in het gedrag van…’). Onder water zijn er de gevoelens, waaronder verdriet, boosheid en schaamte. Wil je als ex-partners goed verder kunnen, dan moet het daarover gaan.  Als een relatie stukloopt, krijg je vaak het advies dat je moet ‘loslaten’. In de nieuwe scheidingsaanpak luidt het devies om niet los te laten, maar het einde van een relatie als een vorm van verlies te benaderen; vandaar eerst rouwen, pas daarna kun je je opnieuw verbinden als ouders. Heleen Koppejan, specialist in ‘ouderonthechting’, sprak over het meest schrijnende dat kan gebeuren als ouders ruzie blijven maken met het kind als symbolische ‘vuilniszak’: ouderverstoting. Dat is als een van de ouders zo slecht spreekt over de andere ouder in het bijzijn van het kind, dat het kind de andere ouder verstoot.  De zaak-Famke  laat zien hoe gruwelijk de gevolgen kunnen zijn. Op 28 december 2020 werd de 14-jarige Amsterdamse Famke doodgeschoten door haar vader. In oktober 2021 verscheen  een lijvig rapport  over de fouten die gemaakt zijn door de betrokken instanties. Het is goed dat dit soort reconstructies worden gemaakt, te meer daar de achterblijvende ex-partner, in dit geval de moeder die geen contact meer had met het kind, zich alleen tot instanties kon wenden.   Goed dus, om te zien dat betrokken instanties er alles aan doen om lessen te leren. Binnenkort is er  een gratis (!) seminar  over ouderonthechting ondersteund door de Gemeente Amsterdam.  De pijnlijke waarheid is ook dat je richten op falende instanties nooit de wond helemaal zal kunnen helen. Het begon ooit bij twee ouders die uit liefde een kind op de wereld zetten; zij zijn het die aanvankelijk verantwoordelijkheid dragen voor het geruzie erna.  Dat in voorstellen voor een nieuwe aanpak van scheiding de aandacht naar de ouders verschuift, lijkt me een goede zaak. Het wil niet zeggen dat er geen aandacht zou zijn voor kinderen (die is er gelukkig volop). Het haalt het kind uit het conflict dat ouders met elkaar hebben. En dat zal uiteindelijk goed voor kinderen uitpakken.</p>]]></description>
      <guid>https://www.nrc.nl/nieuws/2022/06/17/scheiden-richt-je-op-het-verlies-en-rouw-a4133726</guid>
      <pubDate>Fri, 17 Jun 2022 00:00:00 +00:00</pubDate>
    </item>
    <item>
      <title><![CDATA[De voorvechters van de nikab houden zich nu stil]]></title>
      <description><![CDATA[<p>Kortgeleden  verordenden de Taliban  dat vrouwen in Afghanistan verplicht de boerka moeten dragen. Enkele tv-presentatrices negeerden uit protest het bevel en kregen steun van hun mannelijke collega’s die zich solidair verklaarden door een mondmasker op te zetten. Maar onder de Taliban ben je je leven niet zeker; inmiddels dragen de presentatrices gezichtsbedekkende kleding. Het nieuws werd opgepikt door Nederlandse kranten en talkshows, maar waar bleef het protest en de solidariteitsverklaring van vrouwenorganisaties? Terwijl in augustus 2019 maar liefst twintig Nederlandse vrouwen-, zwarte- en islamitische organisaties, waaronder Women Inc. en Bureau Clara Wichmann – naar aanleiding van  een veiligheidswetsvoorstel  in 2019 om gezichtsbedekkende kleding zoals bivakmutsen, helmen en nikabs in bepaalde openbare ruimtes waar een identificatieplicht geldt, te verbieden –  gezamenlijk betoogden  dat vrouwen het recht hebben om een nikab te dragen, blijft het nu oorverdovend stil.  De organisaties stelden dat het verbieden van gezichtsbedekkende kleding een moderne heksenjacht is; dat vrouwen autonoom genoeg zijn om zelf hun kledingstukken uit te kiezen; dat het ‘racistische’ symboolpolitiek was, want het betrof maar een kleine groep van 200 à 400 nikabdraagsters. Op het Malieveld werd gedemonstreerd, er werden gratis nikabs uitgedeeld, Sylvana Simons van BIJ1 voorop. Als seculiere feminist voelde ik mij vervreemd van dit luidkeelse boerka-enthousiasme van vrouwenorganisaties. Uiteraard, je mag als vrouw aantrekken wat je wilt; je mag kiezen voor conservatisme en het bijbehorende religieuze uiterlijk, dat heet zelfbeschikking. En ja, het blote dan wel bedekte vrouwenlichaam is tot vermoeiens  toe een politiek en maatschappelijk speelveld van allerlei projecties. Maar: was dit nu echt de belangrijkste feministische kwestie, het opkomen voor een van de meest conservatieve, religieuze kledingstukken? Ter vergelijking: strijdend voor de vrouwenzaak ligt mijn prioriteit niet bij het demonstreren voor het recht op streng gereformeerde zwarte kousen of zwarte lange rokken. Wat ik kwalijk vond, was dat de organisaties het meest eenvoudige middel uit de kast trokken om kritiek onschadelijk te maken: het verwijt van racisme. Zo gaf de politieke partij BIJ1  een lang statement  uit ‘Handen af van de Niqab’, waarin zij een ‘boerkaverbod’ ‘racistisch’ noemde. Ik raakte het spoor bijster. Islam is een geloof, ook door witte mensen beleden, niet een ‘ras’. Nog een spagaat: enerzijds zeggen dat vrouwen autonoom genoeg zijn om zelf te bepalen wat ze aantrekken, en tegelijkertijd beargumenteren dat ‘kwetsbare’ vrouwen niet meer naar ziekenhuizen zouden durven. Verder: als je beweert het op te nemen voor homo- en transgenderrechten, hoe verenig je dat met de samenwerking met enkele zeer conservatief gelovige organisaties? Voorts: er geldt helemaal geen algeheel verbod. Tot slot: als het ‘boerkaverbod’ inderdaad symboolpolitiek is, waarom neem je dit symbool dan over als het belangrijkste goed om voor te strijden? Gelukkig zijn er vrouwenorganisaties die niet mee gaan in het ‘racisme’-frame, en die religiekritiek niet reflexmatig afdoen als ‘islamofoob’. Femmes for Freedom keerde zich  tegen het gedweep met boerka’s . Ook feminist en directeur van Atria, kennisinstituut voor emancipatie en vrouwengeschiedenis Kaouthar Darmoni, verklaarde in  Nieuwsuur  onomwonden dat ze de boerka beschouwde als een instrument dat vrouwen onderdrukt, lichamelijk en mentaal. Haar optreden vond ik een verademing, en ik was geschokt dat het voor haar klaarblijkelijk nodig was om  publiekelijk je boerkastandpunt te moeten bijstellen  zodra je directeur wordt van een organisatie die daarover anders denkt.  Terug naar Afghanistan. Al meerdere malen riep de politieke partij BIJ1 op  om alle mensen uit Afghanistan te helpen , het is de morele plicht van Nederland. Eens, ik denk daarbij aan asiel en hulp voor alle vrouwen die moeten leven onder het meest vrouwonvriendelijke regime ter wereld. Ik zou bovenal graag zien dat de vrouwen, zwarte en islamitische organisaties die zich destijds gezusterlijk zó druk hebben gemaakt om het recht overal een nikab te mogen dragen, nu even hartstochtelijk opkomen voor vrouwen die ervoor kiezen iets niet (meer) te willen dragen, de vrouwen in Afghanistan en Nederland die de boerka, nikab of hoofddoek af willen doen. Bied deze vrouwen een veilige haven, opdat dat ze niet hoeven vrezen voor verstoting of hun leven. Geen boerka mogen dragen, laat dat óók de missie zijn van al die (vrouwen)organisaties die zo hard beweren dat zij voor inclusiviteit en diversiteit staan. En, beste Sylvana Simons, als de vrouwen in kwestie dan hier zijn, leg jij ze dan uit dat ze in een land terecht zijn gekomen waar, als het  om de vrouwenzaak gaat, het de hoogste prioriteit is om te strijden voor de nikab, ja, ze uit te delen tijdens demonstraties?</p>]]></description>
      <guid>https://www.nrc.nl/nieuws/2022/06/03/de-voorvechters-van-de-nikab-houden-zich-nu-stil-a4131367</guid>
      <pubDate>Fri, 3 Jun 2022 00:00:00 +00:00</pubDate>
    </item>
    <item>
      <title><![CDATA[Geef de  nieuwsgierige pinguïn in onszelf ruimte]]></title>
      <description><![CDATA[<p>Een vriendin vertelde mij onlangs dat twee vrouwen uit haar kennissenkring, beiden in de vijftig, na jarenlange heteroseksualiteit ‘ineens’ een relatie met een vrouw hadden. Ze vroeg zich af of daar misschien een hormonale verklaring voor kon zijn. Kan je seksuele voorkeur gedurende je leven veranderen, als bijvoorbeeld je hormoonhuishouding na de overgang verandert?  Volgens een toegankelijk standaardwerk in de seksuologie,  Seks! Een leven lang leren  (Ellen Laan en Rik van Lunsen) is je seksuele preferentie grotendeels voor je achtste levensjaar al gevormd in een samenspel van biologie en omgeving (‘ love map ’). Je daadwerkelijke seksuele praktijk wordt vervolgens ook bepaald door allerlei maatschappelijke ideeën over seks, wat de norm is, wat taboe. Hormonen spelen een rol, maar een geringe, stellen zij; de mens heeft talloze redenen voor partnerschappen en voor seks. Voor een seksuoloog is de biologie niet afdoende om gedrag te verklaren.  Ik ben benieuwd wat het antwoord zou zijn van primatoloog Frans de Waal. In zijn zojuist verschenen boek  Different. Gender through the Eyes of a Primatologist  doet hij zijn duit in het zakje van het (over)verhitte debat over gender en seksualiteit. We zijn te veel losgezongen geraakt van biologie, stelt hij. Het ooit zo heldere onderscheid tussen sekse (geslacht) en gender (de culturele rollen die als ‘mannelijk’ en ‘vrouwelijk’ worden gezien) is vervaagd. In het Engels – en ook in het Nederlands trouwens – is het woord ‘gender’ al langer inwisselbaar met ‘seks’, wat tot veel verwarring leidt. Boeiend aan het boek van De Waal is dat hij het begrip ‘gender-identiteit’, de innerlijke beleving man of vrouw te zijn, biologisch verankert: hij stelt dat de gender- en seksuele identiteit worden gevormd in de baarmoeder.  Dat bepaald seksueel gedrag niet ‘natuurlijk’ zou zijn, is een argument dat lastig vol te houden is; je treft alle combinaties in de natuur aan. Wel is De Waal huiverig om dieren etiketten op te plakken. Zo is het wereldberoemde en mediagenieke ‘gay’-pinguïnkoppel Roy en Silo enthousiast omarmd door de homobeweging. Als ze al iets zijn, dan ‘biseksueel’: pinguïns wisselen van partners; hun keuze hangt af van het aantal mannetjes of vrouwen dat voorhanden is in hun leefomgeving. Feministen worden op hun beurt vaak enthousiast van de  make love not war -bonobo die in allerlei combinaties de liefde bedrijft en zich matriarchaal organiseert. De Waal stelt dat we onze verwantschap met de agressievere chimpansee niet uit het oog moeten verliezen. De Waal wil de ideologische projectie van de mens op dieren temmen, zodat we precies kunnen blijven kijken naar de rol van biologie bij primaten. Op neerbuigende wijze serveert hij het baanbrekende werk van filosoof en zoöloog Donna Haraway af. In  Primate Visons. Gender, Race and Nature in the World of Modern Science  (1989) liet zij zien dat de verhalen die we over apen vertellen juist veel zeggen over de mens die ze vertelt: die projecteert zijn wensen, verlangens, nachtmerries en dromen op apen, gevormd door de ideologie van de tijdgeest. Bewustwording van je vooroordelen en de rol van ideologische projectie, maakt je tot een kritische, betere wetenschapper, niet een slechtere. Gelijk heeft ze; dat juist nú een primatoloog met een boek over ‘gender’ komt, laat zien hoezeer de wetenschapsagenda mede door de tijdgeest wordt bepaald. Als De Waal op de laatste bladzijden concludeert dat het binaire denken maar eens op de schop moet, is dat bijna grappig, want hij treedt daarmee in Haraways voetsporen. Terug naar de vraag van mijn vriendin. Ik projecteerde er vrolijk op los: misschien leken de vrouwen in kwestie wel op pinguïns, en verkozen ze de leuke vrouw voorhanden boven een saaie man. Of zat er altijd al iets biseksueels in hun ‘love map’ en kreeg die nu pas ruimte? In een café kun je er vrijuit een speelse boom over op zetten, op sociale media en in de academische wereld is er tegenwoordig weinig lolligs meer aan. Zo werd het zojuist verschenen boek  Gender-Critical Feminism  van Holly Lawford-Smith op voorhand al geboycot, nog voor het überhaupt verschenen was. Ze stelt in haar boeiende boek dat er altijd meningsverschillen binnen genderstudies waren, maar dat de hedendaagse stamoorlogen tussen feministen en transgenderactivisten zelden meer tot dialoog laat staan verzoeningspraktijken leiden. Ik heb schoon genoeg van het agressieve chimpansee-achtige gedrag van beide groepen, het gecancel en gescheld. Laten we de nieuwsgierige pinguïn in onszelf ruimte geven, hup, op snuffelstage! ‘Biologie’ kan een hoop verklaren, maar als het gaat om hoe we omgaan met ‘anders’ zijn, zijn wij mensen aan zet.  Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://www.nrc.nl/nieuws/2022/05/20/geef-de-nieuwsgierige-pinguin-in-onszelf-ruimte-a4124997</guid>
      <pubDate>Fri, 20 May 2022 00:00:00 +00:00</pubDate>
    </item>
    <item>
      <title><![CDATA[We kijken nu anders naar witteboordencriminaliteit]]></title>
      <description><![CDATA[<p>Terwijl ik op IJsland stond te kijken hoe het water van de imposante Gullfoss (‘gouden waterval’) naar beneden stortte, kreeg  ik een alarmerend telefoontje. Op het dak van mijn moeder waren drie heren gesignaleerd. De buurman vertrouwde het niet, het leek alsof ze dingen aan het slopen waren. Ik was ver weg van Oegstgeest, maar Rob Heemskerk, de plaatselijke snackbarhouder, snelde erop af. Eerst stuurde hij een foto van het ondertekende contract; willekeurig waren zaken aangekruist, een rekensom (4 x ‘Firemaster Classic’ à 225 euro) resulteerde in een totaalbedrag van 4.400 euro. Onderaan stond een zin die mij veel zorgen baarde, inclusief spelfout: „Indien u tekent, tekent u afstand van u bedenktijd.” Na een reconstructie bleek de fraude nauwkeurig voorbereid, mijn moeder was niet het eerste slachtoffer. De oplichters signaleren waar kwetsbare ouderen wonen, sturen een ‘vriendelijk’ iemand erop af die de banden aanhaalt, waarna de zogenaamde ‘dakcontrole’ volgt en het contract onder de neus wordt geschoven.  De mannen maakten mij woest. Ik vroeg me, later, af hoe het kon dat ik op een ander, veel bekender oplichterstrio – Sywert, Camille en Bernd die miljoenen incasseerden met het mondkapjesschandaal – milder had gereageerd, het woord ‘tweede kans’ zelfs in de mond had genomen. Kwam het omdat het om zulke grote, en daardoor abstracte bedragen (‘miljoenen’) ging, of omdat de gedupeerden grote bedrijven als Cool Blue en Randstad waren, of de rol van de overheid mogelijk laakbaar?  Ik las  Sywerts miljoenen. De jacht op het mondkapjesgoud  van Jan-Hein Strop en Stefan Vermeulen om meer zicht te krijgen op het gedrag van de oplichters. Dat genas mij van mijn mededogen. Het boek  schetst een snoeihard en ontluisterend portret van Sywert, Camille en Bernd  (criminelen verliezen doorgaans hun achternaam in de berichtgeving). Gedreven door hebzucht maken ook zij manipulatief misbruik van een kwetsbare situatie, hier een onoverzichtelijke pandemie. Sywert deed zich voor als de reddende engel van verplegend personeel dat zonder beschermende middelen zat. Intrigerend zijn de korte biografieën van de heren, die veel overeenkomsten vertonen. Het zijn jongens die zich vervelen en niks uitvoeren op school, en dat wordt aangezien voor hoogbegaafd (!). Uit eerdere faillissementen hebben ze geen  lessen geleerd. ‘Tweede’ kans? Schei uit, het was al hun zevende of  achtste kans. Bovenal: het is nooit genoeg. Zodra de miljoenen binnenstroomden, waren ze in Zwitserland al op jacht naar het volgende goud: sneltesten.  Het witteboordentrio in een statig pand in Driebergen vertoonde, kortom, veel overeenkomsten met het blauweboordentrio op het dak. In een boeiend stuk van hoogleraar criminologie René van Swaaningen in het  Tijdschrift voor cultuur en criminaliteit  vind ik een verklaring voor mijn eerdere houding: ik ben gevormd door een lange traditie waarin toegeeflijk is gedacht over wittenboordencriminaliteit. Terwijl bij de lagere sociale klasse het criminele gedrag vaak is uitgelegd als het gevolg van deplorabele omstandigheden die tot demoralisering leiden, wordt de term ‘crimineel’ bij de machtige klasse vermeden. In de wetenschap muntte Edward Alsworth Ross echter in 1907 al de term ‘criminaloïde’ om schandalige praktijken te beschrijven waarbij gegoede burgers schermen met filantropie en respectabiliteit om crimineel gedrag te maskeren. Latere studies stellen dat witteboordencriminelen vaker wegkomen met hun gedrag omdat andere machtigen daarvan vaker het slachtoffer zijn, en omdat zij vertrouwen genieten, ‘ trusted criminals ’ zijn.  De afgelopen jaren kantelt de blik rap. Mogelijk is dat omdat gewone burgers steeds vaker het slachtoffer zijn, alsook omdat er steeds meer populaire boeken (zoals  Sywerts miljoenen ) over verschijnen. Ook is in 2015 een academisch overzichtswerk verschenen –  The Routledge International Handbook of the Crimes of the Powerful  – met een overzicht van alle ‘ powerful crimes ’ op een rijtje, van milieucriminaliteit tot investeringsfraude. Van Swaaningen schrijft dat studenten in 2019 in een collegezaal inmiddels even afwijzend reageren op ‘ crimes of the powerful ’ als op die van de onderklasse.  Hoezeer het culturele denken over witteboordencriminaliteit is veranderd, blijkt ook uit de hoeveelheid kritiek die Sywert en de zijnen hebben gekregen.  Of straf volgt, moet nog blijken . Intussen, op IJsland, kwam weer een foto binnen: politieauto’s voor de deur van mijn moeder. Ze konden het trio niet oppakken wegens gebrek aan bewijs. Bij Gullfoss had zich intussen een dubbele regenboog gevormd, de spreekwoordelijke pot met goud onder handbereik. Tip: lees  Sywerts miljoenen , huiver. Koester aanhoudende en oplettende omstanders. Verder: hou het dak van kwetsbaren  in de gaten.  Stine Jensen  is filosoof en schrijver. Ze schrijft om de week een column op deze plek.</p>]]></description>
      <guid>https://www.nrc.nl/nieuws/2022/05/05/we-kijken-nu-anders-naar-witteboordencriminaliteit-a4122838</guid>
      <pubDate>Thu, 5 May 2022 00:00:00 +00:00</pubDate>
    </item>
    <item>
      <title><![CDATA[Verwar faalmoed niet met schijnfalen]]></title>
      <description><![CDATA[<p>Voortijdig gooide de Vlaamse ‘Mol’ de handdoek in de ring. Hij werd  overladen met lof , het vergt immers moed om op te geven als je in het populairste tv-programma van België zit. Een dag later: Lilianne Ploumen zegde het politiek leiderschap van de PvdA op. Ze vond zichzelf niet goed genoeg, ‘een zes’. Ook zij oogstte applaus van commentatoren voor haar moedige zelfreflectie, ja, dat zouden meer politici moeten doen, ze kreeg  het cijfer tien voor haar vertrek . Ruud de Wild volgde met Pasen. Als verteller van  The Passion  stuntelde hij zich er doorheen. Halverwege zei hij zélf, live op televisie, dat het niet handig was, een verteller die stotterde. Gevolg: een hartjesregen op Instagram, hoe mooi om mensen met een spraakgebrek een hart onder de riem te steken.   Hoewel ik een groot voorstander ben van meer faalmoed in deze samenleving, het durven en mogen van fouten maken, deelde ik niet hetzelfde enthousiasme over de laatste twee. Bij écht falen doet er écht iets pijn. Waar je bij  De Mol  de lijdensweg kon zien, leek die bij Ploumen te ontbreken. Ze had vooraf al haar aarzelingen gehad over deze positie, keert niet terug in de Kamer, een nieuwe baan lijkt voor het oprapen. De Wild wekte bij mij de indruk dat hij de klus had onderschat; ‘spraakgebrek’ was het excuus om ons vergevingsgezind te stemmen. Maar goed, applaus kregen ze, en ik begrijp ook wel waarom. Alle drie namen een persoonlijk risico, toonden zich kwetsbaar en gingen in hun verantwoording vooral in op hun eigen rol.  Vergelijk het met de reacties van minister Hugo de Jonge en RIVM-voorzitter Jaap van Dissel die faalden omdat zij hun privémail gebruikten voor werkgerelateerde zaken. Zowel De Jonge als Van Dissel benadrukte minder zijn eigen falen; beiden wezen op   de gebruiksonvriendelijkheid van het overheidssysteem . Van Dissel liet  een woordvoerder de kastanjes uit het vuur halen . Het sturen van zware bestanden als ook het inloggen met veiligheidscodes zou tijdrovend zijn. Ze hebben ongetwijfeld een punt, maar marcheerden voorbij aan het waarom van de regel, namelijk veiligheid en het risico dat wanneer ambtenaren hun privémail gaan gebruiken, overheidscommunicatie onttrokken wordt aan het zicht.  Precies daarom is het gesprek over falen een belangrijk onderwerp: het legt de norm bloot. Het falen van individuen is daarbij dé sleutel om systeemfalen op te sporen, om de norm ter discussie te stellen. Als blijkt dat De Jonge en Van Dissel eerder regel dan uitzondering zijn, en de een na de andere bewindspersoon zijn privémail gebruikt, dan kun je je afvragen of het mailsysteem wel werkt. Als blijkt dat  de een na andere huisarts het bijltje erbij neergooit , dan is dat niet meer de individuele huisarts aan te rekenen, maar een teken dat het zorgsysteem faalt: de huisarts is overbelast.   Wel luistert het nauw hoe je de link van individueel falen naar systeemkritiek legt. Anne-Gine Goemans beschreef vorige week in  de Volkskrant   hoe zij als onbevoegd leraar Nederlands voor de klas ging staan  en het al na twee weken voor gezien hield. Ze kon niet op tegen het geklier, het schermgebruik, de taalfouten, het onaangepaste gedrag. Ze lijkt alle ballen achtereenvolgens keurig in te koppen, door eerst haar eigen tekortkomingen te benoemen om vervolgens door te stomen naar stevige systeemkritiek: „Na twee weken lesgegeven stop ik ermee. ‘Ik kom tot de conclusie dat ik mezelf niet bekwaam vind om deze klus te klaren’, schrijf ik in mijn ontslagbrief. Het voelt als falen. ‘Wat mij echt onderuit schopt, is het systeem. Niet dat van de school, maar zoals het in Nederland is ingericht. Ik sta voor een brugklas waarvan dertien leerlingen een stoornis hebben of met andere problemen kampen.’”  Na een nogal korte tijdspanne (twee weken!) krijgt ‘het Nederlandse systeem’ van onderuit de zak. Dat systeem resulteert in leerlingen met stoornissen (!) en problemen. Wat eigen falen lijkt, blijkt bij nader inzien dus helemaal geen falen, maar schijnfalen. Er is weinig zelfreflectie op het gegeven dat ze zelf onbevoegd voor de klas gaat staan, ook al mag het van anderen. Nu een en ander heeft geleid tot een fraaie publicatie in een landelijk dagblad is van falen al helemaal geen sprake meer. Noch volgt een gedegen analyse van de systeempijn, de vraag waar al die stoornissen van leerlingen dan vandaan komen. Gevolg: zie maar eens iemand te vinden die zin in heeft in een bestaan als leraar na lezing dit stuk.  Probeer het opnieuw, faal moediger. Stine Jensen  is filosoof en schrijver. Ze schrijft om de week een column op deze plek.  		 Nieuwsbrief  		NRC Kijktips 	  		Wat moet je deze week kijken? Tips voor boeiende programma’s, series en films</p>]]></description>
      <guid>https://www.nrc.nl/nieuws/2022/04/22/verwar-faalmoed-niet-met-schijnfalen-a4116709</guid>
      <pubDate>Fri, 22 Apr 2022 00:00:00 +00:00</pubDate>
    </item>
    <item>
      <title><![CDATA[Samen in glazen baden het vrouwelijke heroveren]]></title>
      <description><![CDATA[<p>Al een tijdje geniet ik via de Deense televisie vooruit van het nieuwe seizoen van  Borgen  (begin juni op Netflix te zien). Geen zorgen, wat volgt bevat geen spoilers, het gaat me om iets anders. In de eerste drie seizoenen schopte de succesvolle politicus Birgitte Nyborg het tot de eerste vrouwelijke premier van Denemarken. In het vierde seizoen worstelt ze niet langer met de balans tussen privé en werk – u herinnert zich misschien nog de seksafspraak met haar echtgenoot: ‘iedere dinsdag en vrijdag, schat?’ – want ze is gescheiden en een privéleven heeft ze niet. Nyborg, begin vijftig, is als minister van Duurzaamheid dag en nacht aan het werk. Een andere vrouw, van de concurrerende politieke partij, is nu premier. Haar motto luidt: ‘The Future is Female’. Female? Het enige wat nog verraadt dat zij en Nyborg vrouw zijn, zijn de momenten dat Birgitte een doorweekt blousje verwisselt of het gutsende zweet van haar voorhoofd veegt.  Enigszins hilarisch is het ‘tamponmoment’. Birgitte moet de Russische ambassadeur laten wachten omdat ze onverwacht ongesteld is geworden. Als het euvel is verholpen, via appjes vanuit het toilet, verschijnt ze alsof er niets aan de hand is, klaar om de nieuwe olie-onderhandelingen voort te zetten. Het is duidelijk: alles wat met vrouw-zijn te maken heeft, is  hinder.  Ola Mafaalani, regisseur van de theaterversie van  Borgen  in Nederland, benoemde onlangs precies dit in  een heerlijk interview  met  de Volkskrant : als succesvolle topregisseur was ze haar ‘feminiene energie’ – ‘spel, verrassing, creativiteit, inspiratie’ – kwijtgeraakt. Ze werd in vergaderingen, omringd door mannen, vooral aangesproken op het mannelijke deel van haar karakter – ‘planmatig, doelgericht, competitief, zakelijk’. Ze vertelt dat ze tijdens een sabbatical allerlei cursussen en retreats ging doen om het vrouwelijke deel terug te veroveren. Haar zoektocht resulteerde in een groots project:  Vrouwen in bad , een ‘transformerend theaterritueel’.   Ik zag voldoende aanknopingspunten om mij aan te melden. In mijn werkzame leven als filosoof draait veel om cognitie, competitie en individueel excelleren, kortom: het hoofdelijke. En dus stapte ik, vijf avonden lang, in een dampend bad, omringd door negenendertig andere vrouwen. Vrouwen in bad bleek een bijzondere cross-over tussen theater, zelfzorg, zintuiglijkheid, muziek, inclusief – soms hilarische –  huiswerkopdrachten (‘doe iets uitbundigs deze week, verschijn bijvoorbeeld in een tangojurk op je werk’); de setting oogverblindend operatesk: veertig doorzichtige baden op het toneel waarvan het badwater meekleurde met het thema, bijvoorbeeld ‘plezier’, ‘overgave’ of ‘erotica’. Als in de westerse emancipatie de aandacht vooral is uitgegaan naar de verovering van de geest, het van oudsher mannelijke domein, dan was dit de oproep om het zintuiglijke, het lichaam, het vrouwelijke domein te omarmen. Naast een ‘ room of one’s own ’, zoals Virgina Woolf dat voor iedere vrouw wenste – een eigen kamer om te schrijven en te reflecteren – een bad voor jezelf. Maar dan niet in je eentje. Elke avond ontmoette ik een vreemde vrouw, in het bad naast mij. Zij aan zij, in bad, deden ambitie, leeftijd of functie er niet zoveel toe, we spraken aan de hand van de biografie van onze lijven, over plezier, pijn, wensen.  De week nadat de oorlog in Oekraïne was uitgebroken, leek het even te wringen: kun je lekker in je bad gaan liggen, terwijl elders vrouwen voor hun leven vechten? Het kon. Het thema was ‘woede’, er speelde een Russische celliste, de namen van onze moeders werden in koor gezongen. Dat verbond ons met geschiedenis, met het lot van alle vrouwen op de wereld, én het was een ontroerend eerbetoon aan de verbindende kracht van kunst en cultuur. Mafaalani voorziet met Vrouwen in bad in een behoefte; wie als vrouw in het Westen opgroeit, kent niet de rituele gewoonte om een badhuis te bezoeken en andere vrouwen te ontmoeten. Haar missie sluit inhoudelijk naadloos aan bij de in gang gezette beweging van de onlangs overleden seksuologe Ellen Laan: je eigen lijf (ver)kennen, (seksueel) plezier en welzijn van vrouwen voorop, en positieve taal, zoals vulvalippen in plaats van schaamlippen.  Ik weet dat Birgitte Nyborg een fictief personage  is, maar feit is dat feit en fictie van meet af aan door elkaar liepen in  Borgen . De Denen hielden zoveel van de  fictieve  Birgitte Nyborg dat ze háár als premier van Denemarken wilden. De Birgitte uit seizoen vier is tegen wil en dank in een gevoelsarme machtspoliticus veranderd, niks nieuw vrouwelijk leiderschap. Ik gun deze zakelijke, opgebrande vrouw een helend bad bij Ola Mafaalani. Ik gun het alle vrouwen. Stine Jensen  is filosoof en schrijver. Ze schrijft om de week een column op deze plek.  		 Nieuwsbrief  		NRC Kijktips 	  		Wat moet je deze week kijken? Tips voor boeiende programma’s, series en films</p>]]></description>
      <guid>https://www.nrc.nl/nieuws/2022/04/08/samen-in-glazen-baden-het-vrouwelijke-heroveren-a4109506</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Het minst gelovige  land ter wereld]]></title>
      <description><![CDATA[<p>Als twintiger noemde ik mij een felle atheïst. Van alles wat met religie te maken had, kreeg ik hoofdpijn, en als ik een kerk binnenkwam, zag ik niet de rijkdom aan cultuur, maar ervoer ik eeuwen van onderdrukking. Ik sprong als filosofiestudent op de bagagedrager van de zogenaamde ‘ Four Horsemen ’, de vier uitgesproken atheïsten Richard Dawkins, Christopher Hitchens, Daniel Dennett en Sam Harris, en ontwikkelde een strijdlustige identiteit als het ging om het recht om niet te geloven. Halverwege mijn dertigste kwam een omslag. De rede bood niet langer houvast voor alle levensvragen, ik verlangde naar meer verbinding met het lijf en het hart. In die periode begon ik een spirituele ontdekkingsreis, deed een driejarige yoga-opleiding. Desgevraagd noem ik mijzelf nu ‘spirituele atheïst’. Een beetje in verlegenheid raak ik wel, als ik taal probeer te vinden voor dat spirituele deel, want dan komen er woorden aan te pas zoals overgave, verbinding, loslaten, helen, ziel. Iets gemakkelijker is het om spiritualiteit als een praxis te omschrijven, met yoga, mantra, rituelen en meditatie. Deze week verscheen het lijvige rapport  ‘Buiten kerk en moskee’  van het Sociaal en Cultureel Planbureau, het derde deel van het drieluik ‘Religie in een pluriforme samenleving. Diversiteit en verandering in beeld.’ De belangrijkste conclusies  zijn dat de hele spiritualiteitsgolf tanende is, en dat het aantal atheïsten en agnosten in Nederland verder stijgt. Sterker nog, Nederland is nu, samen met Tsjechië en de Scandinavische landen, het minst gelovige land ter wereld.  Mijn vroege strijdershart ten spijt, deze toename ligt niet aan de inspanningen van vrijdenkers en humanisten. Er lijkt eerder iets anders aan de hand. Het rapport stelt dat de term atheïst minder beladen is geworden én dat spiritualiteit een voorportaal van secularisatie lijkt. Dat we in Nederland minder zwaar zijn gaan tillen aan de term ‘atheïsme’, waardoor mensen zich gemakkelijker niet-gelovig noemen, zou natuurlijk goed kunnen verklaren waarom andere landen lager scoren op het aantal niet-gelovigen. Ik vermoed dat in landen met een dominante meerderheidsgodsdienst (islam, hindoeïsme, christendom) de term atheïst (te) zwaarbeladen is.  Het ‘lichter’ worden van de term atheïst als kenmerkend voor je identiteit herken ik niet alleen bij mezelf, maar zie ik ook terug in mijn werkomgeving bij de humanistische omroep Human. Steeds minder gaat de aandacht uit naar het strijden voor het recht om niet te geloven; de programmering richt zich op klimaat, armoede, onderwijs en identiteit. Dat spiritualiteit een voorportaal van secularisatie is, vind ik lastiger te duiden. In het rapport wordt spiritualiteit gemeten als een serie van activiteiten die je kan beoefenen, namelijk: yoga, meditatie, een kaarsje branden, paranormale beurzen bezoeken, een geluksmunt of amulet hebben, astrologie of waarzeggers raadplegen. Ik kan me voorstellen dat wie, zoals ik, wel yoga en meditatie beoefent, maar waarzeggers en paranormale beurzen links laat liggen, zich binnen dat rijtje niet als spiritueel zal identificeren.  Toch doe ik het doorwrochte rapport tekort als ik me kritisch op definities stort, want het is een inspirerend en genuanceerd onderzoek. Interessant is bijvoorbeeld het onderzochte verschil tussen gelovigen, spirituelen en niet-gelovigen. Niet-gelovigen zouden zich niet veel met ‘zingeving’ bezighouden, maar met ‘geluk’ in het hier en nu. Spirituelen en gelovigen richten zich meer op de rol van lijden en ritualisering. Een verschil tussen spirituelen en gelovigen is dan weer dat de eerste groep individualistischer is, bijvoorbeeld met een  altaartje thuis, terwijl de gelovigen een plek en gemeenschap hebben. Ik denk trouwens dat seculariteit evenzeer een voorportaal voor spiritualiteit kan zijn. Wanneer geluk als levensdoel te licht wordt bevonden, of wanneer er sprake is van lijden.  Het is niet per se zo, dat je een reden zoekt waarom iets naars heeft plaatsgevonden (het lijden heeft voor een atheïst geen ‘zin’), maar het is soms wel zo dat je een (spi-)ritueel of gemeenschap zoekt om de wond te helpen helen en (ver)dragen. Toen ik onderzoek deed naar scheiden in de samenleving stuitte ik bijvoorbeeld op de behoefte onder niet-gelovigen aan een afscheidsritueel. Toen ik  daarover schreef , reikte een dominee mij de hand en zei: ik heb het huis, dat loopt leeg, zullen we samenwerken? Dat gebaar – mijn huis mag ook jouw huis zijn voor jouw seculiere ritueel – ontroerde mij. Nee, mijn strijdlust ben ik niet kwijt, ik zal altijd blijven opkomen voor het recht om niet te geloven. Maar ik vind het mooi dat de hokjes wat minder scherp zijn geworden, dat het doorwaait, en dat er momenten zijn waarop de verbinding tussen gelovigen en niet-gelovigen belangrijker is dan het verschil. Stine Jensen  is filosoof en schrijver. Ze schrijft om de week een column op deze plek.</p>]]></description>
      <guid>https://www.nrc.nl/nieuws/2022/03/25/het-minst-gelovige-land-ter-wereld-a4104902</guid>
      <pubDate>Fri, 25 Mar 2022 00:00:00 +00:00</pubDate>
    </item>
  </channel>
</rss>
