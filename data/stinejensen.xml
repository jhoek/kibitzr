<?xml version="1.0" encoding="utf-8"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[Samuel Paty werd onthoofd nadat hij in zijn klaslokaal een spotprent met de profeet Mohammed toonde]]></title>
      <description><![CDATA[<p>Op 16 oktober 2020 werd de 47-jarige Franse geschiedenisleraar Samuel Paty onthoofd nadat hij in zijn klaslokaal een spotprent met de profeet Mohammed toonde in een les over de vrijheid van meningsuiting. Drie jaar later, op 13 oktober 2023, werd de 57-jarige geschiedenisleraar Dominique Bernard doodgestoken door een jihadist, een oud-leerling. In Frankrijk waren middelbare scholen daarom afgelopen maandag, op 14 oktober 2024, een minuut lang stil om beide docenten te herdenken. Er kwam een Franse podcast uit over de moord op Paty; er verscheen een rapport over de veiligheid van docenten in Frankrijk en Mickaëlle Paty publiceerde op de sterfdag van haar broer een boek: Le cours de monsieur Paty. Zowel de podcast, het rapport als het boek stemmen somber: de problemen rondom de veiligheid van leraren lijken te zijn verergerd in Frankrijk. Het is zaak om hier in Nederland goed kennis van te nemen, omdat de moord ook hier impact had. Enkele weken na de moord op Paty dook een Rotterdamse docent onder na online bedreigingen; moslima’s hadden hun beklag gedaan omdat de docent een spotprent van Mohammed in zijn klas zou hebben hangen en er was een foto op sociale media geplaatst (het ging overigens om de met de Inktspotprijs bekroonde cartoon ‘Onsterfelijk’ van Joep Bertrams met daarop niet de profeet, maar een jihadist). Deze docent is niet meer teruggekeerd op school na de vele doodsbedreigingen. De twee (inmiddels volwassen) vrouwen die worden verdacht van opruiing zijn nog in afwachting van hun zitting, een jongen die online bedreigingen uitte toonde berouw en kreeg vorige maand een taakstraf van veertig uur opgelegd door de rechter. Als docent blijf ik me afvragen welke lessen er te trekken zijn uit de moord op Paty. Wat mij betreft niet: geen spotprenten meer in de klas tonen of ze al te omzichtig omkleden met trigger warnings, maar wel iets anders, namelijk ervoor zorgen dat de overheid, scholen en instituties beleid maken zodat docenten zich gesteund voelen in hun keuzes, en er niet alleen voor komen te staan wanneer het misgaat, bijvoorbeeld wanneer ze bedreigd of geïntimideerd worden. Ik denk ook aan gezamenlijk gedragen afspraken over sociale media met leerlingen en ouders als het gaat over docenten of lesstof. Volgens een wet uit 1983, Le Pors-wet, kunnen Franse ambtenaren een beroep doen op de overheid als zij bedreigd worden in het vrij kunnen uitoefenen van hun functie. Na de moord op Paty is het aantal verzoeken explosief gestegen, namelijk met 123 procent, meer dan een verdubbeling dus. Uit de Franse podcast over Paty, waarin onder meer leerlingen, ouders en docenten van de school aan het woord komen, blijkt dat een aantal van de docenten de school inmiddels heeft verlaten. De bezorgde docent die is gebleven is een moedige lerares om te koesteren: zij brengt de jonge mensen burgerschapslessen bij, ofschoon het trauma van de moord diep is, en de docenten geenszins doelwit-af zijn van terrorisme. Mickaëlle Paty wil dat de Franse staat méér doet en verantwoordelijkheid neemt voor wat haar broer overkwam. Zij klaagt de staat aan, omdat die te laks zouden hebben gehandeld. Hoewel ze op de hoogte waren van de online dreigementen, boden ze geen bescherming. In een indrukwekkend interview vertelde Mickaëlle Paty deze week over het telefoontje dat ze kreeg dat haar leven en dat van haar ouders zou veranderen. Vanaf dat moment was ze ‘de zus van Samuel Paty’. In haar boek heeft ze de dia’s van de powerpoint van de les van haar broer opgenomen. Die gaat over de geschiedenis van de vrijheid van geloof, geweten en overtuigingen (la liberté de conscience), de vrijheid van meningsuiting (la liberté d’opinion) en van de pers (la liberté de la presse), inclusief de getoonde spotprenten en de bijbehorende vragen en opdrachten voor de leerlingen. Kortom: ‘le cours du monsieur Paty’ – verplichte lesstof in het Franse curriculum overigens. Het zien van de powerpointdia’s is aangrijpend en wrang, niet alleen omdat deze les van Paty zo ontzettend goed en interessant is, maar ook omdat die nu zelf onderdeel is geworden van de lesstof over de vrijheid van meningsuiting. Behalve door ‘de les van Paty’ werd ik ook geraakt door het omslag van Charlie Hebdo van 16 oktober jl.. We zien drie leerlingen in een schoolbankje. De een zwaait met een Palestijns vlaggetje, de ander met een Palestijns sjaaltje om, de derde met een bebloed zwaard. Op het bureau van de leraar een afgehakt hoofd met een blauwhelm. Daarboven de tekst: ‘Les profs, Prix Nobel de La Paix. Paty/Bernard’. Stine Jensen is filosoof en schrijver. Ze schrijft om de week een column op deze plek. Correctie (18 oktober 2024): in een eerdere versie van deze column stond dat in de laatsgenoemde Charlie Hebdo-cartoon een leerling met een Israëlisch vlaggetje te zien was. Dat klopte niet en is hierboven aangepast.</p>]]></description>
      <guid>https://nrc.nl/nieuws/2024/10/17/de-les-van-samuel-paty-a4869743</guid>
      <pubDate>Thu, 17 Oct 2024 05:09:28 +0000</pubDate>
    </item>
    <item>
      <title><![CDATA[Goeroes zijn geen wondermensen]]></title>
      <description><![CDATA[<p>Wim Hof is door het ijs gezakt. Twee journalisten van de Volkskrant reconstrueerden hoe de koudwatergoeroe jarenlang zijn vrouw en kinderen mishandelde. Uit het stuk rijst een beeld op van een egomane man, vaak toegedekt door termen als ‘excentriek’ of ‘geniaal’. Zijn ex-vrouw en enkele van zijn kinderen willen niet dat de film die in de maak is, hem als held op een voetstuk zal plaatsen. Dat lukte: de productie is stilgelegd. Het stuk geeft niet alleen aanleiding tot het overdenken van ernstig relationeel geweld, maar het zet aan tot reflectie op het fenomeen goeroe. Waarom volg(d)en zoveel mensen blindelings Wim Hof en zijn methode – die ook omstreden is? Hof is niet de eerste spiritueel leraar die in opspraak raakt, de lijst groeit de afgelopen jaren gestaag. Te denken valt aan onthullingen over (seksueel) grensoverschrijdend gedrag van onder anderen Mooji, Bhagwan, Sogyal Rinpoche, Bikram, Karta, Bentinho Massaro en Yogi Bhajan. Doorgaans concentreren media zich op de val van de goeroe. De volgelingen/leerlingen zien zich daarna vaak voor lastige dilemma’s gesteld: behalve het geschonden vertrouwen en de teleurstelling over hun leraar, is er de relatie tot de leer. Sommige knapten op van de aangereikte technieken, en zijn zelf leraar geworden. Kun je de leraar van de leer scheiden en doorgaan op dezelfde voet met (het onderwijzen van) de leer/methode? Wanneer of hoe kan dat wel, wanneer niet? De buitenwereld zal de volger vaak hoofdschuddend voor dom uitmaken, want wat bracht je er in vredesnaam toe om, zeg, blootsvoets een kilometer over het ijs te gaan lopen? Zo’n hard oordeel heeft vaak geen oog voor de rol die grenzen verleggen in bijna elke (spirituele) opleiding heeft. In principe leer je je kracht kennen door je grenzen te verleggen. De leraar zal je dan ook aanmoedigen de grens op te zoeken. Of iets te ver gaat, is ook aan jou, jij bepaalt mede die grens. Daarmee bedoel ik niet te zeggen dat het dus je eigen schuld is als iets misgaat, geenszins. Maar als we één les kunnen trekken uit de zaak Wim Hof, dan is het de aansporing om nooit zomaar blindelings achter een mens aan te lopen, zelf kritisch te blijven en medeverantwoordelijkheid te nemen voor je eigen gezondheid. ‘Duh’ zul je misschien denken, maar ik zeg het niet gemakzuchtig. Ooit knapte ik enorm op van een (langdurige) lerarenopleiding kundalini yoga. En toen kwam niet alleen de oppergoeroe (Yogi Bhajan) in opspraak wegens grensoverschrijdend gedrag, maar ook een andere leraar (Karta) bij wie ik een cursusweek had gevolgd. Daarop volgde een tamelijk ingewikkeld proces, je zou het romantische deceptie kunnen noemen, en een herbezinning op wat mij zo blij had gemaakt, namelijk dat ik hét medicijn leek te hebben voor mijn gezondheid (yoga en meditatie). Als ik me niet goed voelde, moest ik gewoon méér mediteren. Wanneer een goeroe valt, sta je soms pas open voor de mogelijke negatieve effecten van een methode. De excessen betreffen vaak ook de technieken en de dosering daarvan. Recent wordt bijvoorbeeld ook steeds meer bekend over de schadelijke effecten van te lang mediteren. Ik denk dat het Wim Hof-imperium zal instorten: de beschuldiging van relationeel geweld zal toekomstige volgelingen afschrikken en hij klonk zijn eigen naam aan de methode vast. Ook kan er nu meer openheid bij volgelingen ontstaan voor de schaduwzijden van de methode. Het lijkt me zaak om de komende tijd opnieuw aandacht te schenken aan rode vlaggen in spirituele trainingen. Zo’n rode vlag is bijvoorbeeld een man die geen kritiek duldt of die stelselmatig laat verwijderen. Een andere rode vlag zijn leraren die denken dat ze Superman zijn. Maar goeroes zijn net mensen. In trainingen moeten dan ook corrigerende en ethische mechanismen worden ingebouwd om niet ten prooi te vallen aan verleidingen als macht, adoratie, seks, geld, of eten, drank en drugs (leestip: The Guru Drinks Bourbon?). De term charisma wordt meestal toegepast op personen, maar ik denk dat je het ook kunt toepassen op ideeën, groepen, technieken en emoties. Charismatische ideeën zijn bijvoorbeeld ‘geluk’ , ‘gezondheid’ ‘verlichting of ‘vrijheid’. Bij de Wim Hof-methode gaat het om een ‘charismatische’ want eenvoudige techniek in een driestappenplan: ademen, kou en toewijding. Goeroes zijn geen wondermensen en quick fixes bestaan niet. Leg je lot niet blindelings in handen van mannen die je voorhouden dat zij superkrachten hebben of die ene methode waardoor al je problemen zijn opgelost. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/10/03/goeroes-zijn-geen-wondermensen-a4868116</guid>
      <pubDate>Thu, 3 Oct 2024 05:09:29 +0000</pubDate>
    </item>
    <item>
      <title><![CDATA[Publieksfilosofie, vertrouw op je eigen kracht!]]></title>
      <description><![CDATA[<p>Teleurstelling van de week: Tommy Wieringa schrijft het geschenk van de Maand van de Filosofie. Niks mis met Wieringa als schrijver en columnist, maar waren de filosofen soms op? We hebben als filosofen één maand per jaar om ons vak te vieren en uit te rollen over Nederland. Dan schuiven we een boegbeeld naar voren en wat mij betreft zou dat een filosoof moeten zijn. Het is overigens de tweede keer op een rij dat niet aan een filosoof de eervolle taak is toebedeeld: vorig jaar schreef journalist Tom-Jan Meeus het geschenk. Voor de duidelijkheid; ik voel me niet gepasseerd, ik heb het geschenk al eens mogen schrijven. Ook geldt uiteraard dat je niet per se een filosoof hoeft te zijn om filosofisch te kunnen denken of schrijven. En ja, er zijn grotere problemen in Nederland dan wie geschenkje zus of zo schrijft. Maar het staat voor iets waar ik me zorgen over maak, namelijk dat in tijden van bezuinigingen op cultuur, en op boeken in het bijzonder, er (nog meer) van dit soort veilige keuzes gemaakt (gaan) worden. Wieringa is een begenadigd schrijver, maar in alle opzichten een veilige keuze. Hij schreef het Boekenweekgeschenk, won diverse prijzen. De immer in zwaar weer verkerende boekhandels zullen ongetwijfeld met een bekende naam opgelucht ademhalen. Toen Jon Fosse de Nobelprijs voor Literatuur won heb ik tenminste één boekhandelaar horen verzuchten dat het niet bepaald vlotjes verliep met de verkoop van zo’n onbekende naam en zulk onbeminnelijk proza. Afgelopen week stond er een vlammend stuk van schrijver Jamal Ouariachi in NRC, waarin hij betoogde dat een bloeiende literatuur begint bij de liefde en zelfwaardering van schrijvers voor hun eigen vak. Literaire schrijvers laten zich systematisch een kleine, onderbetaalde en onbenullige rol toebedelen en verwijten intussen anderen cultuurhaat. Een betoog waar menig schrijver vast wel iets in zal herkennen, ik althans wel. Zo werd ik afgelopen week uitgenodigd voor een evenement, ik informeerde naar de vergoeding; die was er niet. Maar dat was voor de honderd gasten die mij voorgingen, onder wie zeer prominente en drukbezette BN’ers uit de culturele sector geen belemmering geweest, ze kregen er volgens henzelf en de organisatie veel Brabantse gezelligheid voor terug. Wat Ouariachi zegt over het schrijfvak, geldt ook de filosofie. Want houden we als filosofen wel echt van ons vak als we het aan anderen gaan overlaten om filosofie te bedrijven, als we, op dat ene moment in het jaar dat we iemand als uithangbord naar voren kunnen schuiven, kiezen voor een niet-filosoof? En: is op veilig spelen in deze tijd wel de beste manier om publieksfilosofie te bedrijven en onder de aandacht te brengen? Publieksfilosofie komt uiteraard in vele varianten, is veelkleurig en veelzijdig. Deze tijd vraagt wat mij betreft om opleving van de kont tegen de krib-achtige vrijdenkersmentaliteit, een filosofie die de boel durft op te schudden te midden van een landschap vol boeken en mensen die ons vertellen hoe we in een aantal stappen betere mensen kunnen worden aan de ene kant en manipulatieve brulapen op sociale media aan de andere kant. In het beste geval slaagt de publieksfilosofie erin om een verrassende en originele denkinterruptie te plegen die je kijkrichting kantelt en de normale gang van zaken bevraagt. Een publieksfilosofie, kortom, die durft te ontregelen, óók met de keuze van de auteur van het geschenk. Begrijp me niet verkeerd, ik heb niets tegen bekende mensen of Wieringa. Mijn punt is dat ze niet het geschenk-uithangbord zouden moeten hoeven zijn van een vak dat niet het hunne is. Wat ze wel kunnen doen? Wel nu, ik hoorde in de podcast De Communicado’s dat de warme aanbeveling van Peter Pannekoek het theaterstuk De Zaak Shell 5.000 (!) extra verkochte kaarten opleverde. Uitstekend, trek een heel blik cabaretiers, schrijvers en bekende namen open voor meer warme aanbevelingen, graag ook voor de Maand van de Filosofie, dat kunnen we in tijden van bezuinigingen goed gebruiken. Zelfliefde is trouwens een mooi filosofisch thema. Ik heb ooit geleerd dat de filosoof Rousseau een onderscheid maakt tussen amour propre en amour de soi. Amour propre is zelfliefde waarbij de eigenwaarde afhankelijk is van het oordeel van anderen, amour de soi garandeert absolute vrijheid, omdat die niet via de omweg van anderen tot stand komt. Filosofen lijken zich afhankelijk te hebben gemaakt van de handel. Vergeet het credo ‘Ken uzelve’, maak daar de komende tijd van: hou van uzelve! Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/09/20/publieksfilosofie-vertrouw-op-je-eigen-kracht-a4866495</guid>
      <pubDate>Fri, 20 Sep 2024 05:09:29 +0000</pubDate>
    </item>
    <item>
      <title><![CDATA[Verwrongen vrouwbeeld van  It Ends With Us]]></title>
      <description><![CDATA[<p>Feministische romantiek of misogyne traumaporno? Ik zag de verfilming van de megabestseller It Ends With Us van Colleen Hoover, want ik was nieuwsgierig. Dit is wat tieners en jonge twintigers – vooral meisjes en vrouwen – verslinden, hét liefdesverhaal van hun generatie. Ook mijn dochter (14) was door de BookTok-hype (video's van boekrecensies op TikTok) bevangen en kocht het boek. Natuurlijk flink door mij aangemoedigd (Vlag uit, ze wil lezen!). Door het roze bloemetjesomslag en de flaptekst („onvergetelijk verhaal over de liefde”) had ik niet in de gaten dat het liefdessprookje eindigt in een gewelddadige relatie. Op zich is dat niet erg, ook ik las in mijn jeugd graag ‘omhoog’, boeken die op de volwassenenplank stonden. Maar toch opmerkelijk dat in tijden van trigger warnings uit niets bleek dat we te maken hebben met een boek over relationeel geweld. Inmiddels gaan we van rel naar rel: zo zou de hoofdrolspeelster van de film, Blake Lively, in interviews te onderkoeld reageren op de ernst van het thema. Ook moest schrijver Colleen Hoover door het stof omdat ze voornemens was een kleurboek over relationeel geweld uit te brengen, en daarmee ‘toondoof’ zou zijn. De vraag die mij vooral bezighoudt na het zien van de film is deze: wat heb ik in vredesnaam gezien? Enerzijds een zoetsappige bouquetreeks over een mooie vrouw en een knappe dokter, anderzijds een ernstiger verhaal over een vrouw die zich probeert te ontworstelen aan een traumatische jeugd en relationeel geweld. Voor wie het boek niet las en de film niet zag, dit is het verhaal (geen spoilers): Lily ontmoet boven op een wolkenkrabber de neurochirurg Ryle. Ze worden verliefd. Lily heeft een jeugdtrauma: haar vader sloeg haar moeder. Hij sloeg ook Lily’s eerste vriendje Atlas toen hij erachter kwam dat zijn dochter seks met hem had. Maar nu, zoveel jaren later, heeft Lily Ryle ontmoet en krijgt de liefde een tweede kans. Ook opent ze haar bloemenwinkel. Maar dan duikt Atlas weer op in haar leven. Ryle is jaloers en het geweld begint. Hij wil dat zelf ook liever niet, maar ook de jeugd van Ryle heeft zo zijn sporen achtergelaten. Romantiek, seks, relationeel geweld en intergenerationele trauma’s: dat zijn de ingrediënten van deze toxische liefdescocktail. Meer dan 20 miljoen exemplaren gingen over de toonbank, en alleen daarom al is het de moeite om de roman en de gelijknamige verfilming met zijn tegenstrijdige boodschappen grondig te bestuderen. Hoe ziet de beeldvormingsblauwdruk van de liefde anno 2024 eruit? Ik zag zowel iets wat lijkt op een feministische film vol bevrijdende boodschappen voor jonge vrouwen, zoals ‘volg je droom, begin een bloemenwinkel’, ‘laat je niet slaan, ook niet door een knappe neurochirurg’, en ‘als je geslagen wordt, ga dan bij hem weg’. Maar ik zag ook een verwrongen vrouwbeeld: de op naaldhakken wiebelende vrouw, bij wie zowel de liefde als een eigen onderneming magisch uit de lucht vallen. Ronduit conservatief is het idee dat je als vrouw niet meteen met die veel te knappe vent naar bed moet willen, als je hem écht wil hebben. Ik dacht terug aan de blauwdruk van de liefde uit mijn jeugd, de film Grease. Olivia Newton John speelt Sandy, de blonde engel, suikerzachte pure liefde. Om droomprins Danny te verleiden moet ze een metamorfose ondergaan van good girl naar bad girl, zonder dat ze overigens een échte bad girl wordt. Bij Lily Bloom, gespeeld door Blake Lively, is het omgekeerd: de roodharige is eerst een gewoon meisje (‘normcore’) en reeds ontmaagd als ze rokkenjager Ryle ontmoet. Om Ryle te veroveren moet ze weer een good girl spelen, die het met hem naar bed gaan steeds maar uitstelt, maar wél de belofte van kinky seks oproept. Het boek staat stijf van de seksscènes (de film iets minder) en de film laat het échte geweld bedekt zien, waardoor je veel boodschappen tegelijkertijd krijgt: zitten we nou in Fifty Shades of Grey, een bouquetreeks, of in een film die ons vertelt hoe femicide begint? Ooit schreef popjournaliste Lisa Carver een venijnig stuk over Olivia Newton John, met een titel die nu waarschijnlijk niet meer door de eindredactie zou komen: Why I want to Rape Olivia Newton John (Because I’m a troubled young lady), over de mindfuck die Olivia Newton John was voor haar en haar generatie vrouwen. Daar dacht ik aan toen ik Lily Bloom zag. Ik ben er uit („Because I’m a smart old lady”): It Ends with Us is misogyne traumaporno. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/09/05/verwrongen-vrouwbeeld-van-it-ends-with-us-a4864759</guid>
      <pubDate>Thu, 5 Sep 2024 05:09:29 +0000</pubDate>
    </item>
    <item>
      <title><![CDATA[Waar religie overgaat in een vorm van zelfbedrog]]></title>
      <description><![CDATA[<p>Wout Weghorst priemde beide wijsvingers in de lucht om de Heer te bedanken. Cody Gakpo wees na een goal tegen Polen naar de hemel om Hem te prijzen. Memphis Depay stopte alweer zijn vingers in zijn oren, want hij luistert alleen naar God. Andere spelers sloegen driftig een kruisje, want: hoe meer kruisjes, hoe meer doelpunten. Een nieuw spreekwoord zag het licht: zo religieus als een voetballer. Ruim de helft van het Nederlands elftal is openlijk religieus. Voor de wedstrijd wordt samen gebeden, bij een doelpunt krijgt het opperwezen lof. Godzijdank rukte NOS uit om de nieuwe religiositeit op het voetbalveld te duiden. Een theoloog van de Vrije Universiteit wist te vertellen dat het hier ging om een evangelische, expressieve tak van het christendom. Dat is boeiende informatie, want het betreft hier dus geen God die straft of oordeelt, maar een die vriendelijk is, die het beste met de voetballers voorheeft. Hij helpt met de overwinning en mocht je onverhoopt toch verliezen, is dat helemaal niet erg, dat hoort dan bij Zijn Plan. Niets minder dan gelukzaligheid straalde de theologe van dienst uit, en ik begreep dat wel: zij zat gebeiteld, genoeg werk de komende tijd voor haar en haar onderzoeksgroep. Maar, liet ze weten, het was ook voor ons allemaal heel leuk: hoe meer religie, hoe minder snel spelers aan de doping zouden gaan en hoe beter ze zouden omgaan met blessures. Ik snoof en gooide mijn atheïstische kont tegen de krib: minder doping? Vertel mij wat over de ingebakken hypocrisie van het geloof! Ik googlede driftig op ‘atheïsme’, ‘religie’, ‘doping’ en ‘sport’, en kwam helaas bedrogen uit. De meest atheïstische sporter ter wereld? Lance Armstrong – meervoudig tourwinnaar gepakt op doping. For Christ’s sake! Zou de theologe dan toch gelijk hebben? Maar waar begint de heilzame en positieve kracht van religie, waar gaat die over in magisch denken, een vorm van zelfbedrog? Ik bedoel: is kruisjes slaan en dan denken dat je beter gaat spelen niet zoiets als manifesteren? Een hele generatie groeit nu op met influencers die ze voorspiegelen dat je alles kunt krijgen wat je maar wilt, partner, huis en auto erbij, als je maar heel positief denkt, onder het mom ‘wat ik denk, creëer ik’. Wijlen cultuurcritica Barbara Ehrenreich wees in haar boek Smile or Die: How Positive Thinking Fooled America and the World al op de gevaren van deze vorm van positief denken; wie bijvoorbeeld ziek is en maar niet beter wordt, had gewoon wat harder positief moeten denken. De voetballers zetten in het manifestatieproces wel nog iets tussen hen en de positieve uitkomst: God, want dat is de Oppermanifesteerder. Of is bidden voor de overwinning juist de omgekeerde variant van het manifesteren? Want waar je bij manifesteren doet of je zelf heer en meester bent en met je gedachten de werkelijkheid kunt beïnvloeden, geef je bij religie een deel van het lot uit handen. En dat vergroot paradoxaal genoeg misschien wel de winstkans. Vijfvoudig Europees kampioen tafeltennis Bettine Vriesekoop tekent althans in haar mooie boek Chinese wijsheid in een balletje haar belangrijkste lessen als topsporter op. Ze merkt dat niet alleen hard werken, maar juist ook de taoïstische levenshouding van acceptatie helpt als topsporter: niets te verwachten – onaangedaan door winst of verlies – maar te doen wat nodig is, en niets op te dringen aan de situatie. Zo bezien is de ongelovige, die steeds alles uit zichzelf moet halen, in het nadeel. Atheïsme lijkt bijna een (sport)handicap. De voorzienigheid wilde dat The Oxford Handbook of Atheism afgelopen weekend op mijn deurmat plofte. Helaas staat er geen hoofdstuk in over atheïsme en sport, en of en hoe het ongeloof je in de weg kan zitten bij het winnen van wedstrijden. Er staan wel veel fraaie tabellen in, zoals in het hoofdstuk ‘Global Demographics’, waaruit blijkt dat de Tsjechen van de hele wereld veruit het meest ongelovig zijn. En wanneer hebben de Tsjechen voor het laatst eigenlijk een voetbalcup gewonnen? Dat bedoel ik! Ik ga er even tussen uit deze zomer om mij verder in het atheïsme te verdiepen. Niet getreurd, ik heb voor u een mooie zomer gemanifesteerd. Als scepticus wil ik de stemming hooghouden door tot slot God, spelend met nummer 14, te citeren. Gevraagd of Hij meende dat bidden de voetballer kon helpen, sprak wijlen Johan Cruijff: „Ik geloof niet. In Spanje slaan alle 22 spelers een kruisje voordat ze het veld opkomen, als het werkt, zal het dus altijd een gelijkspel worden.” Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/06/27/waar-religie-overgaat-in-een-vorm-van-zelfbedrog-a4857988</guid>
      <pubDate>Thu, 27 Jun 2024 05:09:29 +0000</pubDate>
    </item>
    <item>
      <title><![CDATA[Hoe bescherm je je kind tegen drugs op sociale media?]]></title>
      <description><![CDATA[<p>Drugsverkoop, prostitutie op de toiletten en vechtpartijen. Vorige week berichtte RTL alarmerend over de opmars van straatcultuur op middelbare scholen. Er zou een record aantal meldingen zijn binnen gekomen over de toegenomen onveiligheid. Wetenschapsjournalist Maarten Keulemans betoogde met een cijfermatig stuk dat het allemaal reuze meeviel, de gerapporteerde voorvallen van onveiligheid waren niet gestegen, en als ze dat wel waren, kon je dat wijten aan corona dan wel de oproep om incidenten te melden. Bovendien: niks nieuws onder de zon, ook in zijn tijd waren er wapens, drugs en steekpartijen op school. Dat laatste vond ik niet heel geruststellend klinken, maar relativering was welkom: als moeder van een tiener hoor je liever dat het wel meevalt. Wel aarzelde ik over Keulemans’ interpretatie van de cijfers. Meldingen van ‘fysiek’ dan wel ‘psychisch’ geweld, dat leek me een tamelijk smalle invulling van toegenomen straatcultuur; niet elke deal of ervaren onveiligheid mondt uit in een melding van geweld. Trimbos becijferde onlangs bijvoorbeeld dat door drank en drugsgebruik het schoolverzuim toeneemt en lanceerde het preventieprogramma ‘Helder op school’. Ook twijfelde ik aan het generatie-argument. Nu kun je via sociale media met een druk op de knop drugs en drank laten bezorgen (in mijn tijd niet) en er zijn nieuwe middelen bijgekomen, zoals vapen. Toeval of niet, in dezelfde week van het alarmerende nieuws bezocht ik een voorlichtingsavond over drank en drugs op de school van mijn dochter. De voorlichter, een jonge vrouw van voorlichtingopscholen.nl, gidste ons door de laatste designerdrugs, stelde dat social media als TikTok vooral de rooskleurige effecten van drugs en drank laten zien en suggereren dat het heel normaal zou zijn om te gebruiken, en adviseerde ons de red pill alert-app te downloaden, zodat je als ouder op de hoogte bent van vervuilde pillen op de markt. Algemene boodschap: wees niet naïef door te denken dat op deze school niet wordt gedeald, of dat je kind er niet mee in aanraking komt. Mijn brein, en dat van andere ouders kennelijk ook, schoot op en neer volgens de regels van de medialogica: het was heel erg, maar wacht, zei een ouder in de geest van Keulemans: in mijn tijd probeerden wij toch ook van alles, en wij zijn ook goed terechtgekomen? Ja, maar degenen die niet goed terecht zijn gekomen, zijn hier niet bij, riposteerde iemand. Weer een ouder vroeg zich ludiek af of we niet twee vliegen in een klap konden vangen – ontlezing en onthouding – konden we de tieners niet een afschrikwekkend boek over drugs te laten lezen? Het belangrijkste advies was om in gesprek te blijven met je kind door open, nieuwsgierig en vooral niet belerend te zijn. Ook kregen we een lijstje te zien met signalen dat er mogelijk iets speelde bij je kind (rode ogen, hevige stemmingswisselingen, zoete geuren). Een ouder noteerde het driftig alsof het leven van haar kind van haar aantekeningen afhing, ik begon me moedeloos te voelen. Toen legde een oplettende ouder de vinger op de zere plek: we konden allemaal wel individueel ons kind gaan monitoren, maar wat was het beleid van de school, en wat willen we als samenleving? Een ouder vertelde dat ze als ouders gezamenlijk optrokken om met de vriendengroep afspraken te maken. Zo was niemand de ‘snitch-ouder’. Tot geruststelling van de ouders geldt er een zero-tolerance op school. Binnenkort worden de eerste vape-detectoren op de wc’s gemonteerd en bij dealen wordt de politie gebeld. De school zou voorts voor goede voorlichting voor de kinderen zorgen. Iedereen keek nu naar de voorlichter. Zij was precies hoe je hoopte dat je kind eruit zou rollen: fris, weerbaar tegen groepsdruk. Wat hebben je ouders goed gedaan? wilde iemand weten. Het kwam neer op openheid, en als er consequenties worden gecommuniceerd, dan moeten die ook uitgevoerd. Verder had ze op jonge leeftijd de gevolgen van middelengebruik in haar omgeving gezien. Ik vroeg me nu af wat beter zou werken in de klas: een rolmodel of een verslaafde bij de voorlichting? Of allebei? Thuis lukte het een gesprekje aan te knopen met mijn dochter. Ze vertelde dat er ook veel informatieve filmpjes voorbijkomen op sociale media die behoorlijk goed werkten als waarschuwing. Ik concludeerde: daarin moeten we dus ook investeren als samenleving, infiltreren op sociale media tegen alle rotzooi in. Naar de detectoren zag ze uit, want het was wel fijn als je binnenkort weer normaal naar de wc kon, die hielden de vapers nu steeds bezet. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/06/13/hoe-bescherm-je-je-kind-tegen-drugs-op-sociale-media-a4856385</guid>
      <pubDate>Thu, 13 Jun 2024 05:09:30 +0000</pubDate>
    </item>
    <item>
      <title><![CDATA[Dom geschop tegen alles wat de mens zacht maakt]]></title>
      <description><![CDATA[<p>De btw-verhoging op cultuur is zoiets als 130 kilometer per uur binnenhalen en dat vieren als grote politieke overwinning. Je zou het ook gewoon treiteren kunnen noemen. Of cultuurhaat. Of een middelvinger. Zeker, er ligt een rapport aan ten grondslag, waarin becijferd wordt of een lage btw meer mensen aan cultuur helpt (daarop kan overigens niet eenduidig met ‘ja’ of ‘nee’ geantwoord worden). Wat een hoge btw gaat betekenen is nog niet gemeten, anders dan dat het duidelijk is dat cultuur duurder wordt. Linksom of rechtsom, de cultuursector ziet zich door deze cultuurpolitiek voor de zoveelste keer genoodzaakt zich te legitimeren, zijn bestaansrecht te verdedigen, uit te leggen wat de waarde van cultuur is, zich te verweren tegen het stompzinnige frame van cultuur als ‘linkse hobby’. Acteur Malou Gorter en toneelschrijver Nathan Vecht legden het desondanks nog een keer geduldig in Buitenhof uit: de kunstenaar is doorgaans de ‘hardwerkende Nederlander’ waar de politiek zo de mond van vol heeft, die gemiddeld 17.000 euro verdient per jaar. Die kunstenaar is zo gepassioneerd, dat hij chantabel wordt, altijd over zijn uren heengaat en met minder genoegen neemt. De eerste die getroffen zal worden door de hoge btw is deze hardwerkende Nederlander. Ook CPNB-directeur Eveline Aendekerk gebruikt financiële argumenten in de onderbouwing van de petitie tegen de verhoging van btw op boeken: „De voorgenomen btw-verhoging op boeken zal de schatkist op korte termijn wat geld opleveren maar gaat mens, maatschappij en economie uiteindelijk een veelvoud kosten.” Meegaan in de financiële argumentatie is echter riskant, want helaas, we weten het dus niet zeker, of er écht een sterke correlatie bestaat tussen ontlezing en die btw-percentages. Denemarken, mijn geboorteland en immer lichtend gidsland, kent een van de hoogste btw-percentages op boeken (25 procent). Toch is het daar minder erg gesteld met de leesvaardigheid dan in Nederland. Hoe kan dat? Ik vermoed, dat er aan een goede leescultuur een brede culturele, politieke en educatieve waardering voor cultuur ten grondslag ligt, gedragen door links en rechts. Laten we het dan toch maar weer over de waarde hebben die niet in geld valt uit te drukken. Malou Gorter verwees in Buitenhof naar een overheidsrapport waarin is onderzocht wat de waarde is van cultuur: het maakt mensen onder meer bewuster, helpt ze met mentale problemen, en het geeft inzichten die kunnen leiden tot verbinding. Frans Timmermans, ook te gast in het programma, citeerde prompt Winston Churchill, over oorlog en kunst, het komt er op neer dat cultuur zo’n beetje de hele menselijke beschaving stut, waar voeren we anders oorlog voor? Gelijk hebben ze. En mag het ook een keertje over de grote waarde van schoonheid gaan, zonder dat kunst een nuttig middel is tot het een of ander? Deze week liet ik me raken door Dichter des Vaderlands Babs Gons, die de Gouden Ganzenveer ontving. Ze hield een vlammend pleidooi tegen de btw-verhoging en voor de letteren, het is een werkwoord: letter-en. Ze zei: we laten het hier niet bij. Meral Polat zong wonderschoon in het Koerdisch, het ging door merg en been, mensen hielden het niet droog – muziek troost en heelt wonden. Ik zag Sven Ratzke in De La Mar-theater, in een weergaloze vertolking van Marlene Dietrich. Hij vertelde over de jaren twintig in Berlijn, een tijd waarin jezelf zijn inspirerend was voor anderen. Toen kwam het nazisme en was het klaar met dat jezelf zijn. Dietrich verzette zich, Ratzke verzet zich. Het drong tot me door dat er ook een pijnlijke relatie is tussen de cultuurhaat en ‘neutrale seksuele voorlichting’ uit het hoofdlijnenakkoord. Cultuur is een bedreiging voor bang en preuts rechts, want cultuur bevraagt de norm, dost zich uit, verleidt met oogverblindende travestie. Ik zag het hoofdlijnenakkoord door de ogen van theatermaker Paul Haenen bij Op1 – hij is voornemens een toneelstuk over deze formatie te schrijven. Hij toonde een aantal nieuwsfragmenten die iets weg hadden van Jiskefet, met rare, aandoenlijke politici, gevangen in hun personages voor de bühne. Hij gaf een zachte middelvinger terug, een liefdevolle middelvinger zelfs, die je wenkt, zo van, toe maar, kom maar eens naar cultuur kijken, als je durft. Natuurlijk laat cultuur het er niet bij zitten, cultuur lettert terug. Het punt is niet dat de cultuur zich niet zal kunnen bedruipen met een hogere btw of ten onder gaat – sterker nog, ze wordt almaar urgenter. Het punt is dat het een keer genoeg is met dat dommige geschop tegen dat wat de mens zacht maakt, troost, verbindt, heelt, opbeurt, laat lachen, huilen, nadenken, koesteren, wakker schudt, samenbrengt, uitdrukt, verbeeldt. Maar: Freie fahrt für Freie Bürger! Met je 130 kilometer per uur. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/05/30/dom-geschop-tegen-alles-wat-de-mens-zacht-maakt-a4200524</guid>
      <pubDate>Thu, 30 May 2024 05:09:30 +0000</pubDate>
    </item>
    <item>
      <title><![CDATA[Kunst en cultuur zou je als laatste willen boycotten]]></title>
      <description><![CDATA[<p>‘Partij kiezen kan ook in stilte”, schreef een collega-columnist deze week in de Volkskrant. Ik denk dat mijn Scandinavische voorouders hem warm in de armen zouden sluiten. Het voordeel van partij kiezen in stilte is dat je de gemeenschap bij elkaar houdt. Ruimtes waar verschillende mensen bij elkaar komen, worden niet gedomineerd door polarisatie maar door neutraliteit. Het nadeel is dat wat niet uitgedrukt wordt, toch naar buiten wil, en het voordeel daarvan is dat het zijn weg vindt via prachtige films over de voor- en nadelen van ‘stil protest’ (Festen, Hypnosen, The Square, Jagten). Maar: mag je nog wel in stilte partij kiezen? Je gedachten kunnen nog zo betrokken zijn, ‘silence is complicity’ is het credo van deze tijd. Kijkend naar de studentenprotesten, betrap ik mezelf op gemengde gevoelens. Natuurlijk ben ik voor een staakt-het-vuren, en ik bewonder de geestdrift van de studenten om op te komen voor de onderdrukten. Ik aarzel wel over de effectiviteit van het verbreken van banden met Israëlische universiteiten. Er zijn goede argumenten om het te doen, maar het aantal daadwerkelijke samenwerkingen lijkt bijzonder laag, althans aan de UvA. Ik verafschuw de vernielingen van een groep relschoppers onder de tamelijk diffuse groep demonstranten en het terugkerende bizarre argument dat deze geoorloofd dan wel verwaarloosbaar zouden zijn omdat het „niks is vergeleken bij de vernielingen in Gaza”. Het liefst zou ik demonstreren voor vrede, maar pacifistische initiatieven lijken volkomen uit de tijd gevallen. De duif heeft zijn vleugels al lang verloren, ik zag die niet op spandoeken bij recente protesten. Een bevriende Israëlische trainer in de geweldloze communicatie, die zich al jaren inzet voor dialoog tussen Palestijnen en Israëliërs, vertelde me onlangs dat hij minder werk heeft in plaats van meer. Afgelopen oktober was er nog iets dat op een vredesmars leek in Amsterdam – waarbij eensgezind werd gedemonstreerd tegen álle geweld (door Hamas op 7 oktober én tegen het buitensporige geweld door Israël), tegen discriminatie (antisemitisme én islamofobie) en bovenal: vóór vrede en vóór zachte krachten. Vrouwen liepen samen een mars naar het voorbeeld van een indrukwekkende vredesmars in 2017, waar duizenden Israëlische en Palestijnse vrouwen door de woestijn van Israël naar de Jordaanoever liepen om hun politieke leiders duidelijk te maken dat ze vrede moesten sluiten. De vredesmars in Amsterdam trok weinig media-aandacht: wie let er op een groep die in stilte loopt, geen kabaal maakt, niks vernielt? Vrede is niet mediageniek, stilte en reflectie ook niet. Toch snak ik naar initiatieven die verbinden in plaats van vernielen. De boodschap van de recente petitie van 450 journalisten en schrijvers aan de regering onderschrijf ik van harte – al lijkt deze vorm van protest nauwelijks effectief. Ik heb althans nog geen regeringsleider zich er druk om horen maken – misschien omdat die ook niet erg creatief is, zeker gelet op de mede-initiatiefnemers: cultuurmakers. Maar hij richt zich wél tegen de machtigste gesprekspartner, de regering, in plaats van onderwijsinstellingen tot hoofdstrijdtoneel te maken. Want het gaat me aan het hart dat nu juist een Kunstacademie de banden verbreekt met hun Israëlische collega’s. Kunstacademies zijn internationale plekken bij uitstek, je kunt je afvragen hoe ‘Nederlands’ ze zijn. De uitwisseling van kunst en cultuur zou je als laatste willen boycotten, schoonheid is misschien wel de beste manier om mensen te raken, te verbinden en, vooruit, ook in stilte een ‘geweten te schoppen’. Zo zag ik de prachtige voorstelling The Ballad of Mauthausen van Niki Jacobs. Zij zingt de Mauthausen cyclus van Mikis Theodorakis, in het Jiddisch, en vertelt tussendoor over haar liefde voor traditionele Jiddische liederen. Twee keer zegt Jacobs in de voorstelling: „Als ik de moed zou hebben zou ik de straat oprennen en schreeuwen: vrede, vrede, vrede.” Het volkslied waaruit ze komen is rond 1880 ontstaan in een tijd dat je niet openlijk Joods mocht zijn. Adrienne Cooper gaf het nummer een nieuwe draai, zodat hij voor iedereen kon gelden. Het lied is een oproep om de moed op te brengen je stem te laten horen voor vrede. In plaats van de straat op te gaan en te vechten, te vernielen, laat je je stem horen voor vrede. Deze schitterende voorstelling moest een aantal keer met beveiliging worden gespeeld, en deze week meldde het Concertgebouw dat ze omwille van de niet te garanderen veiligheid het Jerusalem Quartet besloten te annuleren. Mijn hart weent. Want het is juist cultuur – films als Waltz with Bashir, Paradise Now of muziek als The Ballad of Mauthausen – die mij verbindt met het lot van anderen. Ja, als ik de moed zou hebben, zou ik de straat op rennen en schreeuwen: vrede, vrede, vrede. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/05/16/kunst-en-cultuur-zou-je-als-laatste-willen-boycotten-a4199146</guid>
      <pubDate>Thu, 16 May 2024 05:09:30 +0000</pubDate>
    </item>
    <item>
      <title><![CDATA[Niet gaan, Salman Rushdie!]]></title>
      <description><![CDATA[<p>In films waarschuwen dreigende muziek en donderwolken in de verte je als er iets verschrikkelijks zit aan te komen. Maar het echte leven is wreder dan de kunsten, las ik ooit bij de Britse filosoof Alain de Botton. Niets bereidt je erop voor dat er iets naars zit aan te komen. Er kan plotseling een boom op je huis vallen, je vader kan uit het niets een hartaanval krijgen, jij zomaar aangereden door een auto. Zonder vooruit-waarschuwing. Of toch wel? Op de eerste bladzijden van het zojuist verschenen Mes. Gedachten na een poging tot moord gaat schrijver Salman Rushdie op zoek naar tekenen van foreshadowing. Foreshadowing is de literaire kunstgreep die de lezer alarmeert dat het personage iets ergs staat te wachten, terwijl het personage dat zelf niet weet. Wat zouden we diegene graag waarschuwen! Rushdie: „Rennen, Anne Frank, ze gaan morgen je onderduikplaats ontdekken”. Twee nachten voor 12 augustus 2022, de avond dat hij een lezing zou geven over zijn werk, droomt Rushdie dat hij wordt aangevallen door een man met een speer in een Romeins amfitheater. Na de droom zegt hij tegen zijn vrouw dat hij niet naar de lezing wil. „Ik ga toch maar.” „Niet gaan, Salman Rushdie, er komt morgen een man met een mes op je af!” Om kwart voor elf op 12 augustus 2022 werd Salman Rushdie met een mes aangevallen en bijna vermoord, drieëndertig jaar nadat tegen hem na de publicatie van De duivelsverzen een fatwa was uitgesproken door ayatollah Ruhollah Khomeini. Rushdie construeert nauwgezet de dagen die voorafgingen aan het voorval. Waren er tekenen dat het kantelmoment van zijn leven eraan zat te komen? „Ons lot wordt minstens even ingrijpend bepaald door toeval als door keuze, of door die non-existente begrippen karma, kismet, ‘lotsbestemming’”, schrijft Rushdie. Mes is een intiem, openhartig verslag van het herstel van een gehavend lichaam nadat het met een mes is toegetakeld: een beschadigd oog, een tong die gehecht moet worden, een katheter. Intiem is ook dat we mogen lezen over de liefde tussen hem zijn vrouw Eliza, die voor hem zorgt, wanhoopt. ’s Nachts neemt de ‘nachttaal’ het over, gewelddadige, bizarre dromen van de herbeleving van de aanval die 27 seconden duurde. Aftershadowing zou je het kunnen noemen. In het geval van Rushdie zou je ook kunnen zeggen dat die foreshadowing steeds aanwezig was, drieëndertig jaar lang, of langer. Er is immers de Godskwestie, die als een donderwolk boven alles hangt. Hij zou het niet erg vinden, schrijft Rushdie, als hij het nooit meer over De duivelsverzen zou hoeven hebben. „Voor het laatst” deelt hij zijn opvatting over godsdienst. Hij gelooft niet in God. Hij is niet religieus. Hij komt uit een familie van overwegend niet-religieuze mensen. Hij respecteert dat godsdienst mensen een (moreel) anker biedt, en verder is geloof een privézaak. Hij heeft niks tegen religie. Maar als religie politiek wordt of gemilitariseerd dan krijgt het een vermogen om schade aan te richten. „Wanneer de gelovigen geloven dat wat zij geloven moet worden opgelegd aan anderen die het niet geloven, of wanneer ze geloven dat ongelovigen moeten worden weerhouden van krachtige of humoristische uitingen van hun ongeloof, dan heb je een probleem.” Zo is het, en al wil Rushdie het er nooit meer over hebben, zijn boodschap is urgenter dan ooit. Want religie is of komt op diverse plekken op de wereld aan het politieke roer, vertrapt het publieke domein. Rushdies geboorteland India verandert bijvoorbeeld in een religieuze hindoestaat die de seculiere grondslag ondermijnt die de burgers beschermt. Conservatieve christenen in Amerika verbannen boeken uit schoolbibliotheken. De Franse docent Samuel Paty is door een jihadist vermoord. Er zijn politici, schrijvers, kunstenaars, vrijdenkers – ook in ons land – die moeten leven met permanente bewaking en het zware lot van foreshadowing, de mogelijke ramp van morgen. In Mes staat Rushdie stil bij deze lotgenoten. Zo schrijft hij over de Egyptische Nobelprijswinnaar voor de literatuur Nagieb Mahfoez die op 14 oktober 1994 met een mes werd gestoken en deze aanslag ternauwernood overleefde. Een fanatieke mollah, een islamitische geestelijke, had gesteld dat hij moest sterven. Anders dan Rushdie geloofde Mahfoez niet in lijfwachten, hij had naar eigen zeggen het leven geleid dat hij wilde leven. „Leef! Leef!” zeggen Rushdies instincten. De veerkracht, levenslust en (literaire) vrijheid spatten van elke bladzijde af. In een video ter gelegenheid van de verschijning Mes spoorde Rushdie jongeren aan om de vrijheid van meningsuiting te blijven verdedigen. Die staat onder druk. Sterker nog, die is in heel Europa achteruitgegaan. In sommige lidstaten staat die zelfs „op zijn laatste benen”, aldus een rapport dat verscheen in de aanloop naar vandaag, 3 mei, de dag van de persvrijheid. Ik kan me voorstellen dat Rushdie klaar is met dat hele god-gedoe, maar de wereld is dat helaas nog lang niet. Lees Mes. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/05/03/niet-gaan-salman-rushdie-a4197781</guid>
      <pubDate>Fri, 3 May 2024 05:09:31 +0000</pubDate>
    </item>
    <item>
      <title><![CDATA[Geen idee wat we zonder de publieke omroep moeten]]></title>
      <description><![CDATA[<p>Toen ik een aantal jaar geleden de bankzaken van mijn moeder overnam, leerde ik nieuwe kanten van haar kennen. Mijn moeder bleek lid van maar liefst drie omroepen: AvroTros, Omroep MAX en de EO. Van dat laatste keek ik op. Niet alleen omdat we niet gelovig zijn, maar ook omdat ik al jaren werk bij omroep HUMAN. Ik vond natuurlijk dat mijn moeder mijn clubje moest steunen, maar los daarvan is HUMAN in levensbeschouwelijk opzicht (‘zingeving zonder God’) toch wel zo’n beetje de tegenhanger van de EO. Mijn moeder was kort van stof en overtuigend in haar uitleg: „Ze maken mooie programma’s” (dat klopt, zie De Joodse Raad). En daar lieten we het verder bij. Zelf ben ik trouwens van twee omroepen lid (HUMAN en VPRO). Uit ons meervoudig omroepen-lidmaatschap concludeer ik het volgende. Ten eerste is de strikte verzuiling zoals die tot uitdrukking komt in het omroepbestel niet meer van deze tijd. Er huizen meerdere omroepgeluiden in één borst. Ten tweede zijn wij als familie eerder pragmatisch dan principieel: kun je niet kiezen, neem dan allebei (por qué no los dos, zou columnist Floor Rusman zeggen, in onze familie kun je daar gerust tres of cuatro van maken). Ten derde: wie zich beklaagt over het ‘enorme’ bedrag dat de NPO van het overheidsbudget zou opslokken, moet bedenken dat het totale overheidsbudget 433,6 miljard is, en dat we zelf ook ons actieve steentje bijdragen aan een publiek omroepbestel door middel van omroeplidmaatschappen die een vereiste zijn voor de erkenning van een omroep. In 2024 gaat 940 miljoen vanuit OCW naar de NPO en dat is inclusief ongeveer 130 miljoen STER-inkomsten. Dus circa 800 miljoen belastingmiddelen. In de media gaan tal van bedragen rond die niet kloppen. Samen met mijn moeder konden vier (!) van de zes de omroepverenigingen zich verheugen in onze steun. Konden, want toen mijn moeder achteruitging, begon het proces van het opzeggen van haar abonnementen. Daaraan had ik een dagtaak. Lid ergens van worden is gemakkelijk, opzeggen een stuk omslachtiger. Voor een dementerende, digibeet of laaggeletterde die niet overweg kan met de computer is het soms zelfs zo goed als onmogelijk. Het is als dochter soms ook pijnlijk en confrontererend; geld is een intieme en onthullende aangelegenheid. Zo vlogen eerst alle abonnementen eruit die te maken hadden met mobiliteit (de NS Jaarkaart en de Museumkaart). Daarna volgde de ontluisterende fase: de goededoelenorganisaties. Binnen een week na de opzegging van een natuurorganisatie waar je verplicht een reden moest opgeven (‘verpleeghuis’ noteerde ik) had de organisatie in kwestie mij gebeld: of ik wist dat je de erfenis ook aan hen kon nalaten? Ze is nog niet dood, sputterde ik tegen, en putte troost uit een van mijn favoriete citaten, van Edward St. Aubyn: „Most people wait for their parents to die with a mixture of tremendous sadness and plans for a new swimming pool.” De natuur moet het kennelijk van de stervenden hebben. Uiteindelijk waren ook de omroepen aan de beurt. Hierover wil ik wel iets kwijt: de ouderenomroep zou er, gelet op de doelgroep, goed aan doen met grote leesbare cijfers het telefoonnummer op het magazine te vermelden, in plaats van de vele digitale doorklikhandelingen voordat je bij het telefoonnummer bent op de site. Dat gezegd hebbende, geen idee wat we zonder publieke televisie hadden gemoeten. Zeker, het kan stukken beter georganiseerd. Als maker is het diep frustrerend om steeds in afwachting te zijn van toekenning of niet, en als er dan een go komt, dan moest het gisteren af. Tegen de verdeelpot en de onderlinge competitie om tijdslots lopen alle omroepen en makers aan. Desondanks worden prachtige en belangrijke programma’s gemaakt. Mijn moeder keek, behalve naar detectives (waarom was ze niet lid van KRO-NRCV?) het liefst naar Podium Witteman, nu Podium Klassiek. Na dit wekelijkse lichtpuntje belde ze me altijd op om te vragen of ik het gezien had, want het was zo mooi geweest (als het mogelijk was geweest, waren we ook lid geweest van de NTR!). Namens mijn moeder: bedankt aan alle omroepen voor al die mooie programma’s, het leven zonder was een stuk eenzamer geweest. Mijn moeder overleed in februari. Nu kijk ik uit gemis in mijn eentje naar Podium Klassiek, en dan doe ik na afloop net of ik haar bel. ‘Heb je het gezien? Het was weer heel mooi.’ Als laatste zegde ik het abonnement van de EO op. Ik kreeg snel en vriendelijk antwoord: „Hartelijk dank voor de periode dat mevrouw Ehler lid was van de EO. Wij wensen u Gods zegen toe.” Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/04/18/geen-idee-wat-we-zonder-de-publieke-omroep-moeten-a4196501</guid>
      <pubDate>Thu, 18 Apr 2024 05:09:31 +0000</pubDate>
    </item>
  </channel>
</rss>
