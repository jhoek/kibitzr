<?xml version="1.0" encoding="utf-8"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[Meer religieuze geletterdheid? Vergeet de seculiere geletterdheid niet!]]></title>
      <description><![CDATA[<p>Kamerbreed werd onlangs een motie van de ChristenUnie aangenomen voor het aanstellen van een gezant voor godsdienstvrijheid en levensovertuiging. Don Ceder van de ChristenUnie wilde binnen de begroting van het buitenlandbeleid geld vrijmaken voor meer ‘religieuze geletterdheid’, om zo over de hele wereld geloofsvervolging tegen te gaan. Zijn verwachting is dat meer religieuze kennis leidt tot interreligieuze dialoog en verzoening. Kosten: 300.000 euro per jaar. Ik ben een groot voorstander van geletterdheid – of die nu geopolitiek, religieus, cultureel of digitaal is. Ook is meer bewustwording hard nodig, niet alleen op buitenlandse ambassades, maar ook op universiteiten, waar Joodse studenten en medewerkers zich onveilig voelen. Maar of meer kennis over religie automatisch tot minder conflict en verzoenende gedachten leidt, is natuurlijk maar de vraag. Zelf werd ik ooit beticht van religieus analfabetisme – niet geheel ten onrechte, ik haalde aartsbisschoppen en kardinalen door elkaar. Omdat ik nooit te beroerd ben om bij te leren, verdiepte ik me in religieuze praktijken door de eeuwen heen. Veel geleerd, best geschrokken: over gewelddadige kruistochten, de wereldwijde opmars van christelijk nationalisme, en het met dwang kerstenen van Afrikaanse volkeren. Maar vooruit, meer religieuze geletterdheid in een wereld vol conflicten waarin religie een rol speelt, lijkt een no-brainer. Toch was er iets dat mijn aandacht trok: de uitslag van de motie. Tegen stemden BBB, FVD, JA21, PVV, en Groep Markuszower en… Volt. Volt? Een telefoontje met hun woordvoerder leerde me dat ze de motie te breed en te algemeen geformuleerd vonden, kortom: te vaag. Partijen zeggen al gauw ‘prima’ tegen iets wat ook prima oogt. Volt zet, aldus de woordvoerder, liever in op bredere culturele geletterdheid en mensenrechten, waar religie onder valt. Ik deel de argwaan, zij het om andere redenen. Ten eerste: de afzender. Don Ceder beschouw ik niet als de ideale representant van de interreligieuze verzoening. Zo wordt hij geassocieerd met de omstreden christelijke, zionistische en pro-Israëlische lobbygroep Israel Allies Foundation. Ook stelde Ceder precies één dag voor de motie veel Kamervragen over de gebedsgenezer Tom van der Wal. Van der Wals kerkdienst in Tilburg werd afgelopen 9 januari stopgezet door de politie, waarna hij die op straat voorzette. Daarop hield de politie hem aan omdat hij geen evenementsvergunning zou hebben. Dat was onrechtsstatelijk. Ceder stelt dat Van der Wals aanhouding een voorbeeld van christenvervolging is. Dat is het niet. De vijandigheid jegens Van der Wal komt vooral door zijn omstreden gebedsgenezingspraktijken, met onzinclaims over het genezen van kanker; lhbtqia+-demonstranten keren zich tegen zijn opvattingen over homoseksualiteit. Meer religieuze geletterdheid zal mij niet op dialogische gedachten over Van der Wal brengen. En dan is er nog een punt. Want gaat de oproep tot meer religieuze geletterdheid om zo vervolging van gelovigen tegen te gaan, wel écht over alle geloven, of betreft die vooral de vervolging van christenen? In de inleiding van de initiatiefnota van de ChristenUnie lijkt de religiegezant op het eerste gezicht niet alleen christenen te moeten gaan dienen: „Daarnaast worden tal van andere religieuze minderheden geconfronteerd met vervolging, zoals moslims in bijvoorbeeld China en Myanmar, joodse gemeenschappen, bahá’ís, yezidi’s en atheïsten.”Kortom: atheïsten behoren vanaf nu tot een religieuze minderheid! Wie verder leest, ziet dat het de ChristenUnie inderdaad niet om de religieuze minderheid van atheïsten te doen is. Hoewel de komst van de gezant vast niet bedoeld is om ongelovigen een zoveelste standje te geven, kun je het wel zo lezen. „In Nederland is er onder ambtenaren religieus analfabetisme. Dat klinkt scherp, maar ik denk dat we op een seculier eilandje zitten”, zei Ceder vorige maand in een interview met EW Magazine. Hij vervolgt: „Als wij onze seculiere pet nooit afzetten, kunnen we niet volgen wat de motivatie is van het Iraanse regime om aan de macht te blijven en in het Midden-Oosten terreurbewegingen te ondersteunen, zoals de Houthi’s in Jemen, Hezbollah in Libanon en Hamas in Gaza.” Een nieuwe religiegezant zou ons volgens de ChristenUnie moeten leren over godsdienstvrijheid. Maar wie leert ons over de waarde van seculier denken? Om te begrijpen wat er in Iran gebeurt, moet je de seculiere pet juist stevig ophouden. Je kunt je met religieuze geletterdheid verplaatsen in machtshongerige mullah’s en hun theocratie, maar zonder kennis over de seculiere geschiedenis van de bevolking blijf je ongeletterd. Ik zou het pakket van de gezant daarom graag uitbreiden. Voor conflicten in de wereld is zowel religieuze als seculiere geletterdheid nodig. Religieuze geletterdheid is daarbij niet alleen belangrijk om de vervolging van christenen tegen te gaan, maar óók om te begrijpen hoe christelijke groeperingen geweld en uitsluiting legitimeren, bijvoorbeeld in Gaza. Met seculiere geletterdheid leer je over de scheiding tussen kerk en staat; over het omgaan met eindigheid – dat er geen leven is na de dood en hoe je het bestaan hier en nu kan waarderen; over de nadruk op individuele keuze in plaats van traditie en autoriteit; over de seculiere samenleving als dé manier om met meerdere levensbeschouwingen pluralistisch samen te leven. Seculiere geletterdheid betekent ook dat gelovigen begrijpen dat de meeste seculieren voorstander zijn van vrijheid van geloof, maar dat die niet onbegrensd is. Hoog tijd dus voor een gezant die onze seculiere ongeletterdheid oppakt. Zodat we beseffen dat ons ‘seculiere eilandje’ minder klein is dan we denken. En dat dat meer verdediging behoeft dan we ons realiseren.</p>]]></description>
      <guid>https://nrc.nl/nieuws/2026/02/05/meer-religieuze-geletterdheid-vergeet-de-seculiere-geletterdheid-niet-a4918684</guid>
      <pubDate>Thu, 5 Feb 2026 05:26:08 +0000</pubDate>
    </item>
    <item>
      <title><![CDATA[Het gevaarlijkste wapen tegen Trump: de Werkgroep]]></title>
      <description><![CDATA[<p>Aanvankelijk werd er lacherig over gedaan: één militair (later twee) namens Nederland naar Groenland. Ik greep meteen naar het wapen waarmee ik het meest vertrouwd ben: de ironie. „Dat zal ze leren!” krabbelde ik op mijn sociale media. De Deense ambassadeur in Nederland noteerde: „With a little help from our friends…”. VERY LITTLE wilde ik er in doldrieste kapitalen onder pennen. Ik hield me in. Svend Brinkmann overtrof iedereen. Voor wie hem niet kent: deze Deense psycholoog is het morele geweten van Denemarken. Hij schrijft de ene na de andere bestseller over hoe te leven, en met zijn honderdduizenden volgers heeft hij een goeroestatus gekregen. Hij is wat conservatief, predikt fatsoen. Dwars tegen de tijdgeest in publiceert hij op Instagram tegels vol tekst. Nadat de ministers van Buitenlandse Zaken van Denemarken en Groenland hun „agree to disagree” en een „high level working group” verkondigden, noteerde hij droog: „Het kan wel zo wezen dat de VS een wereldsupermacht is. Maar nu staan ze tegenover het gevaarlijkste superwapen uit de gereedschapskist van het gemenebest: de Werkgroep. Veel dank aan Løkke en Motzfield dat ze ons bureaucratische superwapen hebben getrokken. We horen wat je zegt, Donald Trump. En je maakt geen schijn van kans.” Veel Denen gooiden er in hun commentaren nog een schepje bovenop („met een goede powerpoint en koffiepauzes komen we er wel”). Ik besefte hoezeer zelfspot en ironie een levensfilosofie zijn in het hoge Noorden, worden gezien als het hoogste teken van beschaving. Maar het afgelopen weekend lieten de Denen massaal die gecultiveerde evenwichtigheid varen. Duizenden Denen gingen samen met Groenlanders geëmotioneerd de straat op, daarbij geholpen door dat andere wapen waarmee we zijn grootgebracht: positief nationalisme. Zelf voelde ik ook de nationale roep en sloot ik mij aan bij de actiegroep Houd Groenland Trump-vrij. Heel af en toe speelde de neiging tot ironie op, bijvoorbeeld toen ik vernam in welke kleur de demonstratie die de groep had gepland op het Museumplein zou plaatsvinden, namelijk groen (‘Groen-land’). Ik factcheckte of het waar was dat je op het refrein van ‘Seven Nations Army’ elke activistische slogan kunt zingen, waaronder „Groen-land-kun-je-niet-ko-pen”, en ook „stop-fos-sie-le-sub-si-die” (klopt!). En ik leerde bij over verschillende kleuren hesjes onder de demonstranten: politie-liaison = paars, persvoorlichter = groen, sfeerbeheersing = blauw, enzovoort. Tijdens de demonstratie moest ik me even verhouden tot restjes intersectionalisme toen iemand met gevoel voor perspectief en wereldzaken zachtjes „and free Palestine” achter ieder ‘Houd Groenland Trump-vrij’ scandeerde. Ook was het best mogelijk dat de enige vrouw die een Groenlandse vlag op de kop had weten te tikken én haar nagels had gelakt in de kleuren van de Groenlandse vlag, voor elke demonstratie bijpassende nagellak had klaarstaan. Uit een podcast van NRC had ik opgemaakt dat de vraag naar Groenlandse vlaggen de afgelopen tijd sterk is gestegen. Zij had hem gekregen van haar Groenlandse buurvrouw. Ik vergat te vragen waarom die zelf niet was meegekomen, maar ontdekte wel dat er in Nederland pak ‘m beet 23 mensen met een migratieachtergrond uit Groenland wonen (inclusief mensen met minstens één ouder van Groenland). Het komt erop neer dat al mijn restjes ironie wegsmolten. Ik vond het lawaaiprotest hartverwarmend. Ik voelde tranen prikken, begon te verlangen naar het volgende protest. „Zullen we dan in rood-wit?” hoorde ik mezelf tegen de organisator zeggen. Inmiddels hebben we kunnen constateren dat het aantal militairen niet uitmaakt voor de hoogte van de door Trump opgelegde straf. Ik wendde mij opnieuw tot de Denker der Denemarken, om kennis te nemen van wat hij zijn volgelingen toewierp. Hij zette de ironie nog een tandje bij, in zware tijden is het fijn als sommige dingen blijven zoals ze waren. „Ongelooflijk dat je zulke schadelijke maatregelen neemt als je net de Nobelprijs hebt gekregen!” Ik dacht aan mijn goede vriendin, de vertaler en dichter Hamide Dogan, die mij deze week de levenswijsheid van haar vader stuurde. Het betreft een verhaaltje van Nasreddin Hoca, een legendarische geestelijke uit de Middeleeuwen, zeg maar de Svend Brinkmann van toen. Er is met geweld ingebroken in je huis en je vraagt je af: had ik mijn deur niet met driedubbele sloten moeten beveiligen? Niet één, niet twee, maar honderden bewakers in dienst moeten nemen? „Maar treft de dief dan geen enkele blaam?”</p>]]></description>
      <guid>https://nrc.nl/nieuws/2026/01/22/het-gevaarlijkste-wapen-tegen-trump-de-werkgroep-a4918072</guid>
      <pubDate>Thu, 22 Jan 2026 05:26:08 +0000</pubDate>
    </item>
    <item>
      <title><![CDATA[Hoe kunnen gevaarlijke goeroes zo floreren?]]></title>
      <description><![CDATA[<p>Hoe belandde ik op de première van de documentaire over Master Oh? Het programma BOOS onthulde dat de zelfbenoemde Koreaanse spirituele leider gelieerd is aan de stichting Sun Keyong en die kan weer in verband gebracht worden met Heaven’s Gathering, een Zuid-Koreaanse sekte waarvan leiders werden veroordeeld voor fraude, waarbij miljoenen euro’s werden buitgemaakt. BOOS wijst op de rol van BN’ers bij het verspreiden van de naamsbekendheid en de ideeën van Master Oh op sociale media: Katja Schuurman, die een avond presenteerde in Tuschinski waar de documentaire About Light and Shadows over Master Oh werd vertoond, en Jasper Demollin, die zijn tv-carrière opgaf om zich te wijden aan de leer van Master Oh. Hulde aan BOOS, die een indrukwekkend staaltje onderzoeksjournalistiek leverde. Wel betreurden ze de documentaire niet te hebben gezien, omdat die nergens te vinden is. Ik veerde op. Die had ik wél gezien. Spoiler: de film is ruk. Excusez le mot, dit is het beste woord. Het is een semi-wetenschappelijke reclamefilm gemaakt door Spaanse fans van Master Oh, waarin theorieën over voorouders en genezing, getuigenverklaringen en een zwijgende, mysterieuze Master Oh worden afgewisseld met wetenschappers die onzin uitkramen over kwantumfysica, opgediend met een vleugje boeddhisme en voorouderleer. Tussendoor beelden van het heelal. Dat BN’ers een klusje voor een Q&amp;A aannemen is nog te begrijpen. Maar dat wetenschappers zich voor een documentaire als deze lenen is kwalijk – al twijfelde ik ook eraan hoe serieus ze echt waren, deze stoet mannen gelardeerd met titels en bèta-achtergronden. Maar hoe was ik daar in vredesnaam beland? Ik speurde door mijn mailbox: de uitnodiging kwam destijds van het filmbedrijf FilmInc. dat de pr regelt voor films en documentaires. Misschien hadden bij de wonderlijke naam „Master Oh” al alarmbellen moeten afgaan, maar eerdere films waarvoor ik via hen uitnodigingen ontving met niet minder bizarre titels als The Gullspång Miracle en The Lost Leonardo vond ik erg goed. Bovendien was ik na een reis naar Zuid-Korea geïnteresseerd geraakt in het taboe op psychologen daar; zielenheil wordt vaak gezocht in spiritualiteit en bij waarzeggers. Vreemd werd het toen ik in mijn mail teruglas dat ik als ‘VIP’ ook een bezoek aan het Oh-centrum in Den Haag kreeg aangeboden plus een persoonlijke ontmoeting met Master Oh. Ik heb er destijds geen acht op geslagen, vermoedelijk omdat ik de documentaire zo belabberd vond. BOOS richt veel aandacht op de BN’ers, dat is ook wel smeuïg en sensationeel. Zelf ben ik iets minder gecharmeerd van het op Willibrord Frequin-achtige wijze Demollin opwachten met draaiende camera, terwijl iemand van de ploeg verlekkerd kreunt hoeveel hij van zijn werk houdt. Me dunkt dat je riskeert de gebrainwashte Demollin zo verder in handen van de club te drijven. Naast de BN’ers waren ook de andere aanwezigen in de zaal opvallend: ik sprak die avond twee vrouwen die kaartjes hadden gewonnen via een online actie van een damesblad. Na de onthullingen van BOOS krijgt die hele première-avond in retrospectief een heel ander karakter: het vertoonde trekken van een recruitment-avondje voor een sekte. Socioloog en goeroe-onderzoeker Stephanie Alice Baker wierp deze week in de Volkskrant een boeiende vraag op: door welke sociale, culturele en technologische omstandigheden kunnen gevaarlijke genezingsgoeroes als Master Oh zo floreren? Hoe maken hedendaagse manieren van communiceren ons allemaal bevattelijk voor zoiets? Master Oh handelt onder meer in ‘ancestral healings‘. Uit BOOS maakte ik op dat je per reiniging van een voorouderlijn zo’n 800 euro moet betalen, en dat je er minimaal acht hebt. Het voorouderverhaal valt precies in een vruchtbaar tijdsgeestbedje. Voorouders zijn het afgelopen decennium werkelijk óveral opgedoken, van traumatherapie tot generationeel trauma, tot een obsessie met identitair afkomstdenken. Ook in wereldwijde bestsellers als It Starts With Us en It Ends with Us staat generationeel trauma centraal. Giet daar een boeddhistisch en wetenschappelijk sausje overheen (karma, dharma, kwantumfysica) en de betovering is compleet. Misschien hadden de alarmbellen die ik bij het zien van de documentaire hoorde afgaan iets in gang moeten zetten. Maar iets tot op de bodem uitzoeken kost veel tijd en geld. Nu is er veel te doen over bezuinigingen bij de NPO. Ergens las ik dat Heel Holland Bakt straks dagelijks wordt uitgezonden. Niets mis met een troostrijk bakprogramma, maar iedere dag jezelf volproppen met een kijkcijferkanon, dat gaat op den duur vies smaken. Behoud goede onderzoeksjournalistiek. Dáár hebben we een publieke omroep voor nodig. Er worden mensenlevens mee gered.</p>]]></description>
      <guid>https://nrc.nl/nieuws/2025/12/11/hoe-kunnen-gevaarlijke-goeroes-zo-floreren-a4914873</guid>
      <pubDate>Thu, 11 Dec 2025 05:26:09 +0000</pubDate>
    </item>
    <item>
      <title><![CDATA[Er is spanning tussen Maria Vlaars kritische portret van Joost Zwagerman en mijn eigen vrolijke herinneringen]]></title>
      <description><![CDATA[<p>Het was voor het eerst dat ik een biografie las over iemand die ik als mens een beetje kende en wiens oeuvre ik goed kende. Op 8 september 2015 pleegde Joost Zwagerman zelfmoord, 51 jaar oud. Nu is er de lijvige biografie Zwaag, geschreven door Maria Vlaar. Ik ontmoette Joost in december 2000, toen ik in Maastricht aan een proefschrift werkte. Hij zou spreken bij Studium Generale. Zowel Maarten Doorman als Wiel Kusters had om hun moverende redenen bedankt voor de eer hem te interviewen. Of ik die taak op me wilde nemen? Dat wilde ik, en we spraken af dat ik in natura zou worden betaald: met het oeuvre van Joost Zwagerman. Dat was toen al omvangrijk. Zwagerman debuteerde op 23-jarige leeftijd met Kroondomein (1987); tegen de tijd dat ik hem interviewde waren er al vele rellen en relletjes geweest, onder meer rondom de representatie van zwarte vrouwen in zijn roman De buitenvrouw (1994) en over het kritische mediabeeld in Chaos en Rumoer (1997). Ik was zenuwachtig – als derde keus mag je niet teleurstellen. Ik vroeg enkele collega’s een vraag voor te bereiden, mocht ik haperen. Er kwamen zo’n twintig mensen, onder wie ikzelf, een vriendin en tien collega’s. Wat ik me vooral herinner is dat we na afloop wat gingen drinken. Mijn vriendin uit Alkmaar mocht achter op de bagagedrager bij Joost. Wat ze deed, wilde hij weten. „Huisvrouw”, zei ze. „Dat is leuk”, zei Joost. „En ook dat je uit Alkmaar komt.” Ze voelde zich in het intellectuele gezelschap door hem gezien, en dat maakte haar nog wekenlang gelukkig. Het was een vrolijke avond, waarbij niemand versierd werd en er veel werd gelachen. Iedereen die een vraag had voorbereid, mocht die alsnog stellen in de kroeg. Ik noem het versieren niet zomaar. In de biografie van Maria Vlaar wordt een beeld geschetst van een aan vrouwen verslingerde Joost die lijsten bijhield van de vrouwen die hij veroverde en de prostituees die hij bezocht. Er rijst een beeld op van een wilde tijd van jonge, viriele mannelijke schrijvers als popsterren op tournee, snuivend en altijd op jacht naar vrouwen. Vrouwelijke intellectuelen deden weinig ter zake, hun rol was die van aanbidder. Het was ook een tijd vol mannelijke competitie en vliegen afvangen (‘literaire polemiek’). Alle disputen van Zwagerman – met onder meer Bas Heijne, Arjan Peters, A.F.Th. van der Heijden, Michaël Zeeman en Stephan Sanders – worden door Vlaar gedetailleerd uitgeserveerd. De biografie is een ongemakkelijke leeservaring. Bijna té intiem zijn de plastische beschrijvingen van Joosts erotische leven, inclusief de narigheid die zijn overspel opleverde voor zijn huwelijk, wat vervolgens wordt besproken in de relatietherapie. Ongemakkelijk is ook dat de biografe steeds meer genoeg lijkt te krijgen van Zwagerman, en haar ergernis nauwelijks onder stoelen of banken kan steken. Het valt op als Vlaar plots iets aardigs zegt tussen neus en lippen door, bijvoorbeeld dat een stuk van Zwagerman grappig of hilarisch is. Al met al is het portret – excusez le mot – tamelijk dodelijk. En ik? Ik kan niet anders dan me laten meevoeren en overtuigen door haar vlotte, zakelijke pen, haar feministische blik, en bewonderen dat het haar lukte een overweldigende hoeveelheid materiaal te verwerken in een originele vertelvorm. Maar er is wel spanning tussen Vlaars kritische portret en mijn eigen vrolijke herinneringen aan de attente gesprekspartner die mijn vriendin voor vol aanzag en het ongelooflijke plezier dat ik beleefde aan het lezen en het duiden van zijn werk. Ik zou nog een oeuvrestuk schrijven en zijn essays bespreken voor deze krant. Het leidde altijd tot een stortvloed aan e-mails van Zwagerman, een gulzig teveel dat nu vermoedelijk als grensoverschrijdend zou worden getypeerd. Hij heeft een generatie lezers, onder wie ik, enthousiast gemaakt voor een type essayistiek dat toegewijd een schrijver of kunstenaar en diens werk op een voetstuk plaatst (het tegenovergestelde van wat Vlaar in haar biografie doet). Ook was hij pleitbezorger van het postmodernisme, dat nu vooral als karikaturaal scheldwoord wordt gebruikt door conservatieve en christelijke denkers, vaak in één adem met ‘woke’. Ik hield en houd juist veel van het postmodernisme, vanwege de speelsheid, het engagement en de filosofische reflecties op de relatie tussen fictie, taal en werkelijkheid. Met weemoed denk ik terug aan de boekhandelaar die Joosts belofte nakwam en een doos met vijftien Zwagermannen afleverde op de Faculteit der Letteren in Maastricht. De dag nádat het gesprek was geweest.</p>]]></description>
      <guid>https://nrc.nl/nieuws/2025/11/27/er-is-spanning-tussen-maria-vlaars-kritische-portret-van-joost-zwagerman-en-mijn-eigen-vrolijke-herinneringen-a4913707</guid>
      <pubDate>Thu, 27 Nov 2025 05:26:09 +0000</pubDate>
    </item>
    <item>
      <title><![CDATA[De betekenis van nee]]></title>
      <description><![CDATA[<p>‘Anders verkoop ik toch niet?’ Vioolbouwer Walter Vedder uit Publieke Werken (1999) van Thomas Rosenboom ontdekt de macht van ‘nee’ als het Victoria-project hem geld biedt voor zijn huis. Het huis staat op een gunstige locatie, tegenover het station, en daar moet een hotel komen. Het enige wat hij hoeft te doen om de prijs verder op te drijven, is zijn nee blijven herhalen. Aan Walter Vedder moest ik denken toen ik Dilan Yesilgöz ‘nee’ hoorde herhalen, tegen een brede samenwerking met GroenLinks-PvdA. Ze wil zo een centrumrechts kabinet afdwingen. Haar ‘nee’ onderging fascinerende metamorfoses. Klonk het tijdens de campagne nog ontwijkend „dat zie ik niet gebeuren”, na de verkiezingen werd het ‘er gaat niets veranderen’ (want „de kiezer heeft gesproken”), nu is het een ferm ‘nee’, want ‘in het midden „krijg je iets gezapigs”. Alsof gezapigheid het ergste is wat ons land kan overkomen. Er zijn veel (zelfhulp)boeken over de betekenis en waarde van het nee. Zo is er het type ‘nee-boek’ dat je helpt te laten zien dat ieder ‘nee’ altijd ergens een ‘ja’ is tegen iets anders (Power of a Positive No, Getting Past No, Leer nee zeggen en zeg ja tegen alle mooie dingen van het leven). Je hebt het type boek dat laat zien hoe machtig je bent met een nee als je daaraan vasthoudt in onderhandelingen (Never Split the Difference, The Power of Saying No). Dan heb je de psychologen die wijzen op de rol van wat ze ‘withdrawal power’ noemen: met een ‘nee’ creëer je een potentieel ongezonde dynamiek tussen een ‘anxious’ partner en een ‘avoidant’ partner (Houd me vast). Tot slot is er ook de feministische traditie van het nee, met als insteek: „What part of no did you not understand?” – voor als iemand je nee niet hoort. Yesilgöz’ ‘nee’ past in de traditie van het ‘machtige’ nee: hard, ketsend, een ‘njet’ – ik heb het even opgezocht: als je voor de ontkenning overgaat op het Russisch, is dat om een onverbiddelijke weigering duidelijk te maken. De afgelopen politieke campagne kon je opdelen in #teamja (het kan wél, progressief) en #teamnee (gevaren op de loer, populistisch). Grote politieke vertegenwoordiger van het ja is de voormalig president van de Verenigde Staten, Barack Obama (‘yes we can’). Met hem heb ik iets gemeenschappelijks! Al jaren prijkt er een foto van een schilderij op mijn bureau. Ik zag het ooit in een museum, toen ik een jaar in Amerika studeerde. Het is van Ed Ruscha uit 1983 en en heet I think I’ll… Het doek heeft een mooie schakering van rode en oranje kleuren. Rechtsboven staat er: ‘MAYBE.. YES…’. In het midden, iets kleiner: ‘wait a minute…!…!’ Daaronder : ‘On second thought.’ Links beneden: MAYBE… NO… Dwars over het doek I THINK MAYBE I’LL… Obama koos dit schilderij uit voor zijn collectie in 2009. Ik voelde toen trots – alsof de president mijn smaak had goedgekeurd, alsof we een levensgevoel deelden. Ik fotografeerde het schilderij tijdens existentiële levensjaren, als beginvolwassene, toen ik vol twijfel zat, de toekomst openlag (dat I’ll!), en de mogelijkheid tot kiezen en mijn heen en weer springende gedachten met alle voors en tegens ontzettend levendig en vrij voelden, zoals de kleur van het schilderij. Obama lichtte zijn keuze niet toe, maar (kunst)journalisten herkenden er zijn intellectuele voorkeur voor twijfel, openheid, zelfreflectie en nuance in (zijn tegenstanders zagen het uiteraard als gebrek aan daadkracht). De VVD legde intussen met ‘nee’ de verkenningsfase volledig plat. De eigen jonge, toekomstige liberale achterban zou liever zien dat ze onderhandelen over de prijs, óók met GroenLinks-PvdA. Terecht. Want sinds wanneer is de afstand tussen een liberale partij (met ook een deel dat meer midden/sociaal georiënteerd is) en een linkse partij (met een deel dat zichzelf als liberaal zou typeren) in een land dat uitblinkt in het sluiten van compromissen, zo onoverkomelijk groot geworden? Terug naar dat andere kunstwerk: Publieke Werken, met daarin Walter Vedder, wiens opgevoerde ‘nee’ dramatisch mislukt. Dit personage is fictief, maar gebaseerd op de werkelijkheid. Toen het Victoria Hotel in 1889 werd gebouwd, wilden de eigenaren van twee huizen niet verkopen. Ze weigerden een bod van 46.000 gulden – geen gering bedrag in die tijd. Maar er bleek een grens te zitten aan hun halsstarrig nee – en het zou wijs zijn als Yesilgöz die les in de oren knoopt. Uiteindelijk bouwde het hotel gewoon om de huizen heen. Ze ogen nu klein, en wat vervallen.</p>]]></description>
      <guid>https://nrc.nl/nieuws/2025/11/13/de-betekenis-van-nee-a4912550</guid>
      <pubDate>Thu, 13 Nov 2025 05:26:09 +0000</pubDate>
    </item>
    <item>
      <title><![CDATA[Last van de verkiezingsuitslagen? Zoek je innerlijke John Lennon]]></title>
      <description><![CDATA[<p>Denemarken is in de ban van de film De laatste Viking (Den sidste Viking) van Anders Thomas Jensen. Daarin zien we hoe het personage Manfred, dat gespeeld wordt door Mads Mikkelsen, denkt dat hij John Lennon is. Het is zijn manier om de werkelijkheid aan te kunnen na een traumatische ervaring. Het is, verklap ik maar vast, verschrikkelijk genieten, deze gitzwarte Deense komedie. Mikkelsen is onvergetelijk als John Lennon, die hem beschermt en opbeurt wanneer de werkelijkheid te grimmig wordt. De film suggereert dat dissociëren – het jezelf loskoppelen van de werkelijkheid, emotioneel emigreren – een maatschappelijke metafoor voor deze tijd is. Als de werkelijkheid ondraaglijk is, vol oorlog, lastige verkiezingsuitslagen en wat dies meer zij, zijn vele uitvluchten mogelijk, van de was doen tot een liedje zingen. We kunnen nu eenmaal niet zoals Atlas voortdurend de hele wereld op onze schouders torsen. Dissociatie is uiteraard niet alleen iets van deze tijd, al biedt deze tijd wel erg veel mogelijkheden voor alternatieve werkelijkheden via alle (digitale) media. Mikkelsen herinnert je eraan dat we in zwaar weer allemaal een innerlijke John Lennon kunnen gebruiken, om ons te beschermen tegen de absurde werkelijkheid. De afgelopen verkiezingsweken dacht ik veel aan Manfred/John. Avond na avond zag ik de stoet partijleiders voorbijtrekken, van talkshow naar talkshow. De herhaling van oneliners, de problemen van Nederland gereduceerd tot een debat- en populariteitswedstrijd (Eva Jinek tegen Timmermans: „Wat is er niet leuk aan jou?”). Als een politicus over ‘het eerlijke verhaal’ begon, ging mijn alfabrein aan; toen ik Dilan Yesilgöz ‘Mag ik nu gaan feesten’ hoorde zeggen als reactie op het afscheid van Frans Timmermans uit de politiek (verreweg de meest onbeschaafde opmerking van de hele uitslagavond), nam John Lennon het compleet over. Toch waren er ook momenten dat ik de beeldenstorm goed kon hebben. Het eerste moment was toen Henri Bontenbal zijn faux pas beging bij Nieuwsuur en artikel 23 (vrijheid van onderwijs) plaatste boven artikel 1. De liberale samenleving zou een uniforme samenleving zijn, legde hij elders uit. Dankzij deze uitspraak kwam er eindelijk weer eens alertheid en actie vanuit links om het gesprek over het afschaffen dan wel moderniseren van artikel 23 op te pakken. Het andere moment was toen Frans Timmermans onverwachts in de lach schoot bij Nieuwsuur. ‘Lacht u mij nou uit’, vroeg Jeroen Wollaars. Nee, dat was het niet, zei Timmermans. Wat het wel was, kon hij niet goed uitleggen, en ik vermoed dat hij het niet precies weet. Hij begon gewoon te lachen, misschien bezweek hij wel even onder de druk van iemand die zich net vast had gepraat in fictieve cijfers, en nam Bruce Springsteen het over. De een zocht toevlucht in zijn bètabrein, de ander lachte levendig, bijna wild. De feilbaarheid van jezelf in de nesten werken maakte beide politici menselijk, want dit mag natuurlijk helemaal niet gebeuren in verkiezingstijd. Bontenbal moest de fatsoenlijke Middenman Ohne Eigenschaften blijven, zodat ook iedereen op hem kon stemmen. Over De laatste Viking ontstond in Denemarken overigens een boeiend debatje. Iemand schreef in Politiken dat de film een onjuist beeld geeft van dissociatie. Niet alleen is het maar weinig mensen gegeven dat John Lennon het overneemt, dissociëren is helemaal geen pretje, zeker niet als het deel uitmaakt van een dissociatieve identiteitsstoornis, waarbij persoonlijkheden het overnemen. Deze kritiek is interessant, want film draagt inderdaad bij aan de beeldvorming van stoornissen. In de tijd dat Rain Man verscheen dachten veel mensen de jaren erna bijvoorbeeld dat iedere autist een telefoonboek uit zijn hoofd kon opdreunen. Maar de film is zó absurd, dat elke realiteitseis mank gaat. Wel bestaat er een gerede kans dat mensen na het zien van de film zullen denken dat alle Denen gestoord zijn, omdat ze wel héél zwartgallige humor inzetten om de werkelijkheid het hoofd te kunnen bieden. Iemand in de film komt op het lumineuze idee dat er vast ook mensen zijn die al dissociërend menen dat ze Paul McCartney, George Harrison en Ringo Starr zijn. Als je die weet te vinden, dan kun je de Beatles weer bij elkaar brengen! De laatste Viking draait deze maand op een aantal filmfestivals in Nederland; de officiële release is over precies een maand in alle Nederlandse bioscopen. Nu het die rare Denen met hun vikingcomplex gelukt is om de Beatles weer bij elkaar te krijgen, weet ik zeker dat het ook mogelijk moet zijn om voor die datum een kabinet te formeren. Mocht het niet lukken, en dat gaan frustreren, zoek dan je innerlijke John Lennon.</p>]]></description>
      <guid>https://nrc.nl/nieuws/2025/10/30/last-van-de-verkiezingsuitslagen-zoek-je-innerlijke-john-lennon-a4911170</guid>
      <pubDate>Thu, 30 Oct 2025 05:26:10 +0000</pubDate>
    </item>
    <item>
      <title><![CDATA[Wie bang is, buigt mee]]></title>
      <description><![CDATA[<p>Onlangs boog een groep prominente wetenschappers zich over de crisis van de wetenschap in Amerika. In de negen maanden dat Trump aan de macht is, werden driehonderd medewerkers van het NNSA ontslagen, het instituut dat verantwoordelijk is voor de beveiliging en opslag van 3.748 kernbommen. Bij andere prestigieuze onderzoeksinstituten, die zich vooral bezighouden met gezondheid en klimaat, is het verwachte aantal ontslagen meer dan tienduizend. De prominente joodse filosoof Judith Butler belandde op de lijst van honderdzestig verdachte wetenschappers van de Universiteit van Californië, Berkeley, wegens vermeend antisemitisme. Onder de bezorgde wetenschappers bevindt zich bioloog en wetenschapsfilosoof Donna Haraway, die binnenkort de prestigieuze Erasmusprijs ontvangt in Nederland. Ze roept in haar bijdrage aan een speciale editie van het tijdschrift HOS (History of Science), ‘The Crisis in American Science’, op tot meer ongehoorzaamheid. Ze vergelijkt twee bepalende momenten in de geschiedenis van de universiteiten: Martin Heideggers aanvaardingsspeech ‘Rectoratsreden’ in 1933, waarmee hij zijn positie aan de Universiteit van Freiburg onder een naziregime aanvaardde, en Katrina Armstrongs reactie op Trump nadat die bezuinigingen aankondigde op Colombia University omdat antisemitisme niet stevig genoeg zou worden aangepakt. Het is verbluffend hoe in deze redes gegoocheld wordt met grote woorden als ‘academische vrijheid, ‘wetenschap’, ‘vrijheid van meningsuiting’. Intussen rollen Heidegger en Armstrong met hun toegeeflijkheid de loper uit voor een autoritair regime. Wie bang is buigt mee, en dat is de bedoeling. Reacties als die van Heidegger en Armstrong zijn eerder regel dan uitzondering. Meer dan zestig andere Amerikaanse universiteiten kwamen met soortgelijke verklaringen en schrapten alles wat maar met inclusie, (bio-)diversiteit of klimaat te maken heeft. Maar meebuigen is geen garantie dat je baan behouden blijft: Armstrong nam ontslag na verdere druk. Filosoof en wetenschapshistoricus Mark Walker, gespecialiseerd in de positie van wetenschappers ten tijde van het nationaalsocialisme, wijst er in zijn bijdrage in HOS op dat wetenschappers vaak meegaan met een onderdrukkend regime. Ze hopen daarmee onder de radar te blijven. Maar het leidt doorgaans tot collaboratie met het regime. Historische vergelijkingen kennen mitsen en maren, maar hij en de andere wetenschappers willen er lering uit putten: van het McCarthyisme, de aanval op linkse intellectuelen, tot de druk op wetenschappers in het Derde Rijk en in de Sovjet-Unie. Ze betogen: we zijn met Trump dichter bij de jaren dertig in Duitsland dan je denkt, met als gevolg een diaspora van Amerikaanse wetenschappers wereldwijd. Walker stelt zichzelf een pijnlijke vraag: wat heb ík gedaan, nadat Trump begon met zijn aanval op de universiteiten en de wetenschap? Hij heeft zijn baan niet opgezegd, hij is niet naar Canada gegaan om politiek asiel aan te vragen. Wel protesteert hij op papier. Is dat genoeg? Hij aarzelt, maar ik denk dat dit publieke verzet, alsmede dat van gerenommeerde wetenschappers als Judith Butler en Donna Haraway van grote betekenis is. Verzet komt ook van Michael E. Mann en Peter J. Hotez in Science Under Siege: How to Fight the Five most Powerful Forces that Threaten our World. Dit zojuist verschenen boek biedt een alarmerende analyse van de vijf grootste bedreigingen voor de wetenschap, die de auteurs de ‘5 p’s’ noemen: de plutocraten (Musk, Bezos), de petrostaten (o.a. Saoedi-Arabië), de ‘pro’s’ (lobbyisten) de propagandisten (die desinformatie verspreiden) en delen van de pers (o.a. Fox News). Mann (klimaatwetenschapper) en Hotez (vaccinonderzoeker), die zelf veelvuldig te maken hebben met bedreigingen vanuit de radicaal-rechtse flanken, begonnen hun onderzoek ten tijde van de eerste termijn van Trump, waar de antiwetenschappelijke houding al veel doden tot gevolg had: denk aan Trumps aanbeveling van hydroxychloroquine als wondermiddel tegen covid. Ze wijzen ook op de klimaatdoden wereldwijd. Een antiwetenschappelijke houding is, kortom, een regelrechte bedreiging voor de mensheid. Dreigt er ook gevaar in Nederland? Ja. Partijen als PVV, JA21, FVD en BBB mogen dan niet zo antiwetenschappelijk zijn als Trump en zijn Republikeinse partij, ze vertonen wel degelijk trumpiaanse kenmerken. Zo wordt de afkeer tegen alles wat met diversiteit en inclusie te maken heeft politiek ingezet om universiteiten en wetenschappers verdacht te maken en te attaqueren. Onlangs weigerde Laurens Dassen van Volt te debatteren met de partijleider van FVD – de partij met de meest antiwetenschappelijke houding als het om klimaat gaat. Zijn politieke collega’s stelden dat hij daarmee een kans zou laten liggen. Ik zie het anders: Dassen doet wat Haraway aanbeveelt: van meet af aan de rug rechten, en niet meewerken aan het normaliseren van een levensgevaarlijke afbraak van kennis en wetenschap. Donna Haraway zegt het zo: „Science for Earthly Survival! Run fast, bite hard!”</p>]]></description>
      <guid>https://nrc.nl/nieuws/2025/10/16/wie-bang-is-buigt-mee-a4909711</guid>
      <pubDate>Thu, 16 Oct 2025 05:26:10 +0000</pubDate>
    </item>
    <item>
      <title><![CDATA[Mentale gezondheid gaat niet alleen om ‘lege’ tijd]]></title>
      <description><![CDATA[<p>We leven in een hypernerveuze samenleving, constateerde de Raad voor Volksgezondheid en Samenleving deze week. Onze mentale gezondheid holt achteruit. Boosdoeners zijn individualisering, de prestatiesamenleving en de aanhoudende versnelling, waardoor je chronisch het gevoel hebt tijd tekort te komen. Het meest opvallende advies om tot een meer ontspannen samenleving te komen is een pleidooi voor meer ‘lummelen’ en ‘lege tijd.’ Dat is tijd waarin je niet iets hoeft, tijd die niet productief wordt ingevuld. Het rapport verwacht er veel moois van: „Zulke tijd schept ruimte voor creativiteit, bezinning en echt contact.” Meer lege tijd, ik juich het toe. Maar ik zie ook uitdagingen: zo is de lijn tussen uitstellen en lummelen vaak dun. Ook laat je leegte vaak ontsnappen. Gedurende de dag zijn er volop kansen, maar altijd is de smartphone binnen bereik. Het rapport rept nauwelijks over de relatie tussen smartphone en het gebrek aan leegte, hoewel uit een van de casussen blijkt dat niet het gebrek aan lege tijd, maar online pesten de grote bron van mentaal ongeluk was. Wat in Australië lijkt te lukken, een verbod op sociale media voor kinderen onder de zestien jaar, komt in Nederland maar niet van de grond. En waar ze in Japan een sociale afspraak hebben om in de publieke ruimte alle smartphones op stil te laten, toetert de Nederlander de boel bij elkaar. Wil de Nederlander wel leegte? Past deze oplossing wel goed bij de Nederlandse mentaliteit (‘gezellig druk’)? Toch word ik er ook vrolijk van, een rapport vol aanbevelingen van leegte, al was het maar omdat het zo lastig te vangen is. Wanneer ben ik écht aan het niets-moeten? Als ik op de grond lig? Als ik naar buiten staar? De meeste mensen met een creatief beroep weten dat juist op de momenten dat ze niet met werk bezig zijn, de beste ideeën komen. Wijlen Joost Zwagerman ging meestal baantjes trekken in hetzelfde zwembad als ik. Als hij voorbijzwom riep ik weleens: „Joost! Heb je al een goed idee?” Het rapport is kritisch over yoga en mindfulness als weg naar ontspanning en leegte. Dat zouden hyperindividualistische lapmiddeltjes zijn, quick fixes die ‘het systeem’ in stand houden. Ik zie dat anders. Yoga en mindfulness gaat niet om ‘fixes’, maar om vergeten basisvaardigheden: lang en diep ademen, om maar iets te noemen. Wie dankzij yoga of mindfulness kan ontspannen, belichaamt zelf de eerste verandering van het systeem. Als ik mijn zenuwstelsel kan kalmeren, heeft mijn omgeving daar voordeel bij. In de oosterse filosofie vind je vele varianten van dit ‘rimpeleffect’, het idee dat een enkele druppel het hele meer beroert. Gelukkig liggen in deze hypernerveuze tijden de boekentafels vol met verdiepende en enthousiasmerende literatuur, bijvoorbeeld over de Japanse levensfilosofie van ‘Ma’, leegte, of preciezer: de ruimte tussen de dingen. Ook het werk van Laozi (‘Door niet te doen kun je je droom waarmaken’) wordt flink afgestoft. De ietwat gemakzuchtige interpretatie en neerbuigende afwijzing van yoga en mindfulness door de auteurs van het rapport („Je zou geen mindfulness-certificaat nodig moeten hebben om het leven aan te kunnen”) staat mijns inziens haaks op de aanbeveling van meer ‘leegte’. Hoe kun je aanbevelen lege tijd te omarmen zonder de oosterse oorsprong (boeddhisme, daoïsme) en de beoefening daarvan écht serieus te nemen? Deze week lummelde ik trouwens een heerlijk eind in de rondte in Groningen en belandde daar in een sympathieke boekhandel met een eigenaresse met exáct dezelfde obsessie als ik: boeken over anti-leegte en overmatige zingeving. Lummeltijd leidt bij mij altijd tot het kopen van boeken, en zo vertrok ik met het recent verschenen Dark Squares. A Cult leader; a Child Prodigy and the Chess Revolution, de bizarre autobiografie van schaakwonder Danny Rensch, die nu werkt bij Chess.com. Hij groeide op in een sekte die de Church of Immortal Consciousness heet. Dark Squares is een vermakelijk boek, dat de schaakwereld portretteert als een wereld vol mannen met weinig talent voor zelfzorg, die overmatig veel zingeving putten uit een spel dat met een klok wordt gespeeld (‘begrensde speeltijd’). Ik maakte eruit op dat iemand die erg goed wordt in iets, vrijwel nooit meer lege tijd heeft. Toch heeft diegene geluk, want hij gaat helemaal ergens in op (‘flow’) en vergeet de tijd in positieve, kinderlijke zin (‘magische tijd’). Niet de lege tijd, maar de ‘vervulde tijd’ neemt het compleet over, de tijd waarbij je inspiratie opdoet. Mentale gezondheid gaat niet alleen om het vinden van lege tijd, maar om de balans tussen productieve tijd, lege tijd, lummeltijd, speeltijd, vervulde tijd en magische tijd.</p>]]></description>
      <guid>https://nrc.nl/nieuws/2025/10/03/mentale-gezondheid-gaat-niet-alleen-om-lege-tijd-a4908301</guid>
      <pubDate>Fri, 3 Oct 2025 05:26:11 +0000</pubDate>
    </item>
    <item>
      <title><![CDATA[Goede grappen over   religie delen]]></title>
      <description><![CDATA[<p>Lale Gül haalde onlangs fel uit naar Arjen Lubach. De laatste heeft in een podcast gezegd dat hij voorzichtig is met grappen over de islam. Gül vindt dat hij als satiricus zijn werk moet doen en niet moet capituleren voor terreur. Haar kritiek ventte ze uit in twee talkshows en in een column. Lubach stelde dat het maar een klein stukje uit een langere uitzending was en dat hij overal grappen over maakt, maar geen gevaar wil lopen. Onderbelicht in deze mediarel bleef dat Lubach in diezelfde podcast nog iets zei, namelijk dat er wat hem betreft geen grenzen aan de grap zijn, als het maar een goede grap is. Hij zei ook: „Een goede grap over religie vind ik altijd te rechtvaardigen”. Geheel volgens de hijgerige mediawetten verdween deze nuance uit beeld, en werd er selectief uit het gesprek geshopt. Ik vond het dan ook onterecht dat Gül en anderen zich bleven fixeren op de vermeende ‘lafheid’ van Lubach. Lubach is niet de vijand van het vrije woord, noch zwicht hij voor terreur. Om een vergelijking te maken: vrouwen die besluiten om niet met een kort rokje te gaan fietsen, zijn niet degenen die aangepakt moeten worden, dat zijn degenen die de straat onveilig maken. Je mag overal grappen over maken. Maar of de grap goed is, hangt van veel af: wie hem maakt, de timing, de intentie en de smaak van de ontvanger. Een goede grap kan dus over de islam gaan, Charlie Kirk, zélfs over Gaza en de Holocaust. Dat hebben Art Spiegelman, auteur van de wereldberoemde graphic novel Maus, en Joe Sacco, pleitbezorger van ‘comic journalism’ en publicist van de klassieker Palestine, laten zien. Samen publiceerden ze een driedelige strip over Israël-Gaza. Het bovenschrift: „By the power of cartooning, two comic artists have drawn themselves into the Gaza strip.” En ja hoor, daar staan, ze, Spiegelman die zichzelf afbeeldt als muis en journalist Sacco, boven op de puinhopen van Gaza (‘gaza strip’). Ze soebatten over het woord genocide, Maus prefereert het woord ‘ethnic cleansing’, hij zit te droedelen. Dat laatste heeft zoiets ongepasts luchtigs dat het komisch wordt. Het zit hem in de details, er valt zoveel te zien in die drie pagina’s. Het is grappig, wrang en serieus. Art Spiegelman is trouwens bij uitstek iemand die goede grappen maakt over religie. In Drawing blood. Outrageous cartoons and the Art of Outrage beoordeelt Spiegelman de Mohammed-cartoons die wereldwijd tot woede leidden onder moslims. De meeste cartoons krijgen vanwege gebrek aan humor of artisticiteit nul, één of twee ballen, Spiegelman zet nauwgezet uiteen waarom ze zo slecht zijn. Slechts één tekening krijgt er vier, en dat is niet de beruchte cartoon van Mohammed met de bom. Je ziet abstracte vrouwenfiguren in een boerka; Spiegelman stelt vast dat ze op pacmanmannetjes lijken. Ze eten religieuze symbolen op, ‘vrouwenrechten’ worden door religie opgegeten. Na deze uitleg van Spiegelman zie ik het ook. „With all due”, noteert hij droogkomisch. „My respect for craft and visual thought leads me to the conclusion that this drawing might almost be worth a fatwa.” Deze week ging Art Spiegelman: Disaster is my Muse in Nederland in première in Vlissingen bij Film by the Sea. Spiegelman vertelt in deze bijzondere documentaire over de moeilijkste tekening uit zijn leven: het concentratiekamp. Door wat hij vertelt over hoe hij zijn tekening inkadert, ga je ook beter kijken naar de documentaire. En dan valt het ineens op. Palestine van Sacco is nooit ver weg, het staat steeds achter hem in beeld. Het zit ’m in de details. Inmiddels hebben zestig cartoonisten onder de noemer ‘Cartoonists For Palestine’ een gratis boek gepubliceerd. Eén spotprent benam mij de adem. Ik zie twee figuren, in hun buiken zit een schetsje van een poppetje. De tekst ‘For sale: baby shoes, never worn’ is over de pagina verdeeld. Ik leerde ooit tijdens mijn studie literatuurwetenschap dat deze advertentieachtige tekst het kortste verhaal ter wereld is, een zes-woorden-verhaal, toegeschreven aan Ernest Hemingway, mogelijk over een niet voldragen zwangerschap. Dit verhaal verplaatsen naar een Gaza-strip is een sterke vondst. Ik weet niet hoeveel ballen Spiegelman eraan zou geven, maar wat ik wel weet is dit: Gül en Lubach staan voor dezelfde zaak, aan de kant van de humoristen en het vrije woord. Als het volgende week National Comic Book Day is (26 september), hoop ik dat zij hun krachten bundelen en hun beste grappen, ook die over religie, delen.</p>]]></description>
      <guid>https://nrc.nl/nieuws/2025/09/18/goede-grappen-over-religie-delen-a4906702</guid>
      <pubDate>Thu, 18 Sep 2025 05:26:11 +0000</pubDate>
    </item>
    <item>
      <title><![CDATA[Fatsoen aan  de talkshowtafel]]></title>
      <description><![CDATA[<p>Afgelopen maandag barstte het talkshowseizoen los. In de aanloop naar de nieuwe talkshow RTL Tonight werden met veel tromgeroffel de pak ’m beet achttien (!) vaste duiders onthuld. ’s Lands populairste talkshow Vandaag Inside besprak met regelmaat de motieven van de duiders, plus nog een probleem, namelijk „geen leuke vrouwen op televisie”. De duider én de enige leuke vrouw die ze op het oog hadden (Lale Gül), was als sterduider aangekocht door RTL Tonight. De duider is een soort mix van BN’er, journalist, entertainer en opiniemaker, vaker niet dan wel met een vleugje expertise, en vaker wel dan niet verbonden aan een krant met een duidelijke politieke kleur. De rol van de duider is diffuus: die licht niet alleen toe wat er aan de hand is in de wereld, maar interrumpeert ook, stelt vragen, ventileert bovenal een rake mening. Wat ooit begon als één sidekick in de bijrol van ontregelaar – denk aan Jan Mulder bij Barend &amp; Van Dorp – is uitgegroeid tot een dominante stem aan de talkshowtafel. Eva Jinek opende maandag bijvoorbeeld met vijf mensen aan tafel: Wouter de Winther, Marleen de Rooy, Özcan Akyol, Rob Jetten en Eddy van Hijum. In die volgorde aangekondigd. Drie duiders en twee politici, de laatsten ingeklemd tussen de duiders, om en om aan tafel. De politici moesten geduldig luisteren hoe de ene na de andere duider duidde dat ze er een puinzooi van hadden gemaakt in Den Haag. Rob Jetten opperde een aardigheidje uit de gereedschapskist van een relatietherapeut: één aardig ding zeggen over de ideeën van de ander. De enige die daaraan toekwam, was hijzelf, want hij werd onderbroken door een duider die iets duidde. Even later duidden ze allen de omgangsvormen, waarbij het dringen was voor de duiders om duidruimte te pakken. Al duidend stelden ze vast dat het overkoepelende probleem van verziekt Den Haag samengevat kon worden als: een gebrek aan omgangsvormen. Nu is er één partij die onder het mom ‘fatsoen’ omgangsvormen in het hart van haar politieke missie heeft geplaatst. Plus een man die de nieuwe omgangsvormen moet belichamen: Henri Bontenbal. Het CDA-verkiezingsprogramma heet Bouwen op Vertrouwen. Onze keuzes voor een fatsoenlijk land. Fatsoen wordt als volgt gedefinieerd: „Een fatsoenlijk land is een land waar we omzien naar elkaar en respect hebben voor de ander.” In mijn bescheiden rol als duider stel ik vast dat het begrip fatsoen in de loop van de jaren een opmerkelijke metamorfose heeft ondergaan: van benauwende, gereformeerde spruitjeslucht, tot medicijn tegen een harde, gepolariseerde politiek. Fatsoen blijkt een rekkelijk begrip, dat overal opgeplakt kan worden. Dat doet het CDA dan ook. Zo moeten er ook „fatsoenlijke arbeidsomstandigheden” komen, een „fatsoenlijke prijs” betaald worden voor verrichte werkzaamheden en er moeten „fatsoenlijke woningen zijn voor mensen”. Het gekke is: hoe vaker het woord opduikt, hoe leger het wordt. Omdat wat fatsoenlijk is, in de praktijk afhangt van perspectief. Toch is fatsoen een belangrijk woord. Zonder fatsoen is er geen democratie mogelijk, stellen politiek filosofen vast. Maar op het moment dat fatsoen, in de zin van respect en goede omgangsvormen, het belangrijkste onderwerp van gesprek wordt, is het eigenlijk al te laat. Zo riep Joe Biden enkele jaren terug op tot „meer fatsoen”. We weten inmiddels hoe het in de Verenigde Staten gesteld is met fatsoen. Kortom, hoe vaker het woord fatsoen valt, hoe zekerder je weet dat het daaraan schort. Ex-D66-spindoctor Roy Kramer stelt dat het hele idee van goede omgangsvormen vooral in de subcultuur van hoogopgeleiden superbelangrijk is. Voor de rest, ongeveer tweederde van de kiezers, gelden andere regels: liever veel emotie, simpelheid, meningen, en of je je met een politicus kan identificeren. Het debacle-spektakel tussen Henri Bontenbal (netjes blijven) en Jack van Gelder (feitenvrije duider) aan de talkshowtafel van De Oranjezomer is inmiddels illustratief voor de clash tussen fatsoen en populisme. Kijkcijfers gedijen bij schandalen als deze. Onfatsoenlijkheid als talkshow-handelswaar. Misschien is de duider daarom ook wel zo belangrijk geworden in de talkshow en heeft die de deskundige verdrongen. De publieke omroep zou hierin niet mee moeten gaan, maar dat doet dat helaas wel, want deze wordt ook afgerekend op kijkcijfers. Wat hun emotionele en scherpe debatstijl betreft, ontpoppen sommige politici zich inmiddels richting de stijl van de populisten, tot straatvechter. Als duider stel ik vast dat fatsoen met stevige tong bevochten zal moeten worden, wil fatsoen het redden.</p>]]></description>
      <guid>https://nrc.nl/nieuws/2025/09/05/fatsoen-aan-de-talkshowtafel-a4905097</guid>
      <pubDate>Fri, 5 Sep 2025 05:26:11 +0000</pubDate>
    </item>
  </channel>
</rss>
