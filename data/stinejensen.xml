<?xml version="1.0" encoding="utf-16"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[Waar religie overgaat in een vorm van zelfbedrog]]></title>
      <description><![CDATA[<p>Wout Weghorst priemde beide wijsvingers in de lucht om de Heer te bedanken. Cody Gakpo wees na een goal tegen Polen naar de hemel om Hem te prijzen. Memphis Depay stopte alweer zijn vingers in zijn oren, want hij luistert alleen naar God. Andere spelers sloegen driftig een kruisje, want: hoe meer kruisjes, hoe meer doelpunten. Een nieuw spreekwoord zag het licht: zo religieus als een voetballer. Ruim de helft van het Nederlands elftal is openlijk religieus. Voor de wedstrijd wordt samen gebeden, bij een doelpunt krijgt het opperwezen lof. Godzijdank rukte NOS uit om de nieuwe religiositeit op het voetbalveld te duiden. Een theoloog van de Vrije Universiteit wist te vertellen dat het hier ging om een evangelische, expressieve tak van het christendom. Dat is boeiende informatie, want het betreft hier dus geen God die straft of oordeelt, maar een die vriendelijk is, die het beste met de voetballers voorheeft. Hij helpt met de overwinning en mocht je onverhoopt toch verliezen, is dat helemaal niet erg, dat hoort dan bij Zijn Plan. Niets minder dan gelukzaligheid straalde de theologe van dienst uit, en ik begreep dat wel: zij zat gebeiteld, genoeg werk de komende tijd voor haar en haar onderzoeksgroep. Maar, liet ze weten, het was ook voor ons allemaal heel leuk: hoe meer religie, hoe minder snel spelers aan de doping zouden gaan en hoe beter ze zouden omgaan met blessures. Ik snoof en gooide mijn atheïstische kont tegen de krib: minder doping? Vertel mij wat over de ingebakken hypocrisie van het geloof! Ik googlede driftig op ‘atheïsme’, ‘religie’, ‘doping’ en ‘sport’, en kwam helaas bedrogen uit. De meest atheïstische sporter ter wereld? Lance Armstrong – meervoudig tourwinnaar gepakt op doping. For Christ’s sake! Zou de theologe dan toch gelijk hebben? Maar waar begint de heilzame en positieve kracht van religie, waar gaat die over in magisch denken, een vorm van zelfbedrog? Ik bedoel: is kruisjes slaan en dan denken dat je beter gaat spelen niet zoiets als manifesteren? Een hele generatie groeit nu op met influencers die ze voorspiegelen dat je alles kunt krijgen wat je maar wilt, partner, huis en auto erbij, als je maar heel positief denkt, onder het mom ‘wat ik denk, creëer ik’. Wijlen cultuurcritica Barbara Ehrenreich wees in haar boek Smile or Die: How Positive Thinking Fooled America and the World al op de gevaren van deze vorm van positief denken; wie bijvoorbeeld ziek is en maar niet beter wordt, had gewoon wat harder positief moeten denken. De voetballers zetten in het manifestatieproces wel nog iets tussen hen en de positieve uitkomst: God, want dat is de Oppermanifesteerder. Of is bidden voor de overwinning juist de omgekeerde variant van het manifesteren? Want waar je bij manifesteren doet of je zelf heer en meester bent en met je gedachten de werkelijkheid kunt beïnvloeden, geef je bij religie een deel van het lot uit handen. En dat vergroot paradoxaal genoeg misschien wel de winstkans. Vijfvoudig Europees kampioen tafeltennis Bettine Vriesekoop tekent althans in haar mooie boek Chinese wijsheid in een balletje haar belangrijkste lessen als topsporter op. Ze merkt dat niet alleen hard werken, maar juist ook de taoïstische levenshouding van acceptatie helpt als topsporter: niets te verwachten – onaangedaan door winst of verlies – maar te doen wat nodig is, en niets op te dringen aan de situatie. Zo bezien is de ongelovige, die steeds alles uit zichzelf moet halen, in het nadeel. Atheïsme lijkt bijna een (sport)handicap. De voorzienigheid wilde dat The Oxford Handbook of Atheism afgelopen weekend op mijn deurmat plofte. Helaas staat er geen hoofdstuk in over atheïsme en sport, en of en hoe het ongeloof je in de weg kan zitten bij het winnen van wedstrijden. Er staan wel veel fraaie tabellen in, zoals in het hoofdstuk ‘Global Demographics’, waaruit blijkt dat de Tsjechen van de hele wereld veruit het meest ongelovig zijn. En wanneer hebben de Tsjechen voor het laatst eigenlijk een voetbalcup gewonnen? Dat bedoel ik! Ik ga er even tussen uit deze zomer om mij verder in het atheïsme te verdiepen. Niet getreurd, ik heb voor u een mooie zomer gemanifesteerd. Als scepticus wil ik de stemming hooghouden door tot slot God, spelend met nummer 14, te citeren. Gevraagd of Hij meende dat bidden de voetballer kon helpen, sprak wijlen Johan Cruijff: „Ik geloof niet. In Spanje slaan alle 22 spelers een kruisje voordat ze het veld opkomen, als het werkt, zal het dus altijd een gelijkspel worden.” Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/06/27/waar-religie-overgaat-in-een-vorm-van-zelfbedrog-a4857988</guid>
      <pubDate>Thu, 27 Jun 2024 05:09:18 +00:00</pubDate>
    </item>
    <item>
      <title><![CDATA[Hoe bescherm je je kind tegen drugs op sociale media?]]></title>
      <description><![CDATA[<p>Drugsverkoop, prostitutie op de toiletten en vechtpartijen. Vorige week berichtte RTL alarmerend over de opmars van straatcultuur op middelbare scholen. Er zou een record aantal meldingen zijn binnen gekomen over de toegenomen onveiligheid. Wetenschapsjournalist Maarten Keulemans betoogde met een cijfermatig stuk dat het allemaal reuze meeviel, de gerapporteerde voorvallen van onveiligheid waren niet gestegen, en als ze dat wel waren, kon je dat wijten aan corona dan wel de oproep om incidenten te melden. Bovendien: niks nieuws onder de zon, ook in zijn tijd waren er wapens, drugs en steekpartijen op school. Dat laatste vond ik niet heel geruststellend klinken, maar relativering was welkom: als moeder van een tiener hoor je liever dat het wel meevalt. Wel aarzelde ik over Keulemans’ interpretatie van de cijfers. Meldingen van ‘fysiek’ dan wel ‘psychisch’ geweld, dat leek me een tamelijk smalle invulling van toegenomen straatcultuur; niet elke deal of ervaren onveiligheid mondt uit in een melding van geweld. Trimbos becijferde onlangs bijvoorbeeld dat door drank en drugsgebruik het schoolverzuim toeneemt en lanceerde het preventieprogramma ‘Helder op school’. Ook twijfelde ik aan het generatie-argument. Nu kun je via sociale media met een druk op de knop drugs en drank laten bezorgen (in mijn tijd niet) en er zijn nieuwe middelen bijgekomen, zoals vapen. Toeval of niet, in dezelfde week van het alarmerende nieuws bezocht ik een voorlichtingsavond over drank en drugs op de school van mijn dochter. De voorlichter, een jonge vrouw van voorlichtingopscholen.nl, gidste ons door de laatste designerdrugs, stelde dat social media als TikTok vooral de rooskleurige effecten van drugs en drank laten zien en suggereren dat het heel normaal zou zijn om te gebruiken, en adviseerde ons de red pill alert-app te downloaden, zodat je als ouder op de hoogte bent van vervuilde pillen op de markt. Algemene boodschap: wees niet naïef door te denken dat op deze school niet wordt gedeald, of dat je kind er niet mee in aanraking komt. Mijn brein, en dat van andere ouders kennelijk ook, schoot op en neer volgens de regels van de medialogica: het was heel erg, maar wacht, zei een ouder in de geest van Keulemans: in mijn tijd probeerden wij toch ook van alles, en wij zijn ook goed terechtgekomen? Ja, maar degenen die niet goed terecht zijn gekomen, zijn hier niet bij, riposteerde iemand. Weer een ouder vroeg zich ludiek af of we niet twee vliegen in een klap konden vangen – ontlezing en onthouding – konden we de tieners niet een afschrikwekkend boek over drugs te laten lezen? Het belangrijkste advies was om in gesprek te blijven met je kind door open, nieuwsgierig en vooral niet belerend te zijn. Ook kregen we een lijstje te zien met signalen dat er mogelijk iets speelde bij je kind (rode ogen, hevige stemmingswisselingen, zoete geuren). Een ouder noteerde het driftig alsof het leven van haar kind van haar aantekeningen afhing, ik begon me moedeloos te voelen. Toen legde een oplettende ouder de vinger op de zere plek: we konden allemaal wel individueel ons kind gaan monitoren, maar wat was het beleid van de school, en wat willen we als samenleving? Een ouder vertelde dat ze als ouders gezamenlijk optrokken om met de vriendengroep afspraken te maken. Zo was niemand de ‘snitch-ouder’. Tot geruststelling van de ouders geldt er een zero-tolerance op school. Binnenkort worden de eerste vape-detectoren op de wc’s gemonteerd en bij dealen wordt de politie gebeld. De school zou voorts voor goede voorlichting voor de kinderen zorgen. Iedereen keek nu naar de voorlichter. Zij was precies hoe je hoopte dat je kind eruit zou rollen: fris, weerbaar tegen groepsdruk. Wat hebben je ouders goed gedaan? wilde iemand weten. Het kwam neer op openheid, en als er consequenties worden gecommuniceerd, dan moeten die ook uitgevoerd. Verder had ze op jonge leeftijd de gevolgen van middelengebruik in haar omgeving gezien. Ik vroeg me nu af wat beter zou werken in de klas: een rolmodel of een verslaafde bij de voorlichting? Of allebei? Thuis lukte het een gesprekje aan te knopen met mijn dochter. Ze vertelde dat er ook veel informatieve filmpjes voorbijkomen op sociale media die behoorlijk goed werkten als waarschuwing. Ik concludeerde: daarin moeten we dus ook investeren als samenleving, infiltreren op sociale media tegen alle rotzooi in. Naar de detectoren zag ze uit, want het was wel fijn als je binnenkort weer normaal naar de wc kon, die hielden de vapers nu steeds bezet. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/06/13/hoe-bescherm-je-je-kind-tegen-drugs-op-sociale-media-a4856385</guid>
      <pubDate>Thu, 13 Jun 2024 05:09:18 +00:00</pubDate>
    </item>
    <item>
      <title><![CDATA[Dom geschop tegen alles wat de mens zacht maakt]]></title>
      <description><![CDATA[<p>De btw-verhoging op cultuur is zoiets als 130 kilometer per uur binnenhalen en dat vieren als grote politieke overwinning. Je zou het ook gewoon treiteren kunnen noemen. Of cultuurhaat. Of een middelvinger. Zeker, er ligt een rapport aan ten grondslag, waarin becijferd wordt of een lage btw meer mensen aan cultuur helpt (daarop kan overigens niet eenduidig met ‘ja’ of ‘nee’ geantwoord worden). Wat een hoge btw gaat betekenen is nog niet gemeten, anders dan dat het duidelijk is dat cultuur duurder wordt. Linksom of rechtsom, de cultuursector ziet zich door deze cultuurpolitiek voor de zoveelste keer genoodzaakt zich te legitimeren, zijn bestaansrecht te verdedigen, uit te leggen wat de waarde van cultuur is, zich te verweren tegen het stompzinnige frame van cultuur als ‘linkse hobby’. Acteur Malou Gorter en toneelschrijver Nathan Vecht legden het desondanks nog een keer geduldig in Buitenhof uit: de kunstenaar is doorgaans de ‘hardwerkende Nederlander’ waar de politiek zo de mond van vol heeft, die gemiddeld 17.000 euro verdient per jaar. Die kunstenaar is zo gepassioneerd, dat hij chantabel wordt, altijd over zijn uren heengaat en met minder genoegen neemt. De eerste die getroffen zal worden door de hoge btw is deze hardwerkende Nederlander. Ook CPNB-directeur Eveline Aendekerk gebruikt financiële argumenten in de onderbouwing van de petitie tegen de verhoging van btw op boeken: „De voorgenomen btw-verhoging op boeken zal de schatkist op korte termijn wat geld opleveren maar gaat mens, maatschappij en economie uiteindelijk een veelvoud kosten.” Meegaan in de financiële argumentatie is echter riskant, want helaas, we weten het dus niet zeker, of er écht een sterke correlatie bestaat tussen ontlezing en die btw-percentages. Denemarken, mijn geboorteland en immer lichtend gidsland, kent een van de hoogste btw-percentages op boeken (25 procent). Toch is het daar minder erg gesteld met de leesvaardigheid dan in Nederland. Hoe kan dat? Ik vermoed, dat er aan een goede leescultuur een brede culturele, politieke en educatieve waardering voor cultuur ten grondslag ligt, gedragen door links en rechts. Laten we het dan toch maar weer over de waarde hebben die niet in geld valt uit te drukken. Malou Gorter verwees in Buitenhof naar een overheidsrapport waarin is onderzocht wat de waarde is van cultuur: het maakt mensen onder meer bewuster, helpt ze met mentale problemen, en het geeft inzichten die kunnen leiden tot verbinding. Frans Timmermans, ook te gast in het programma, citeerde prompt Winston Churchill, over oorlog en kunst, het komt er op neer dat cultuur zo’n beetje de hele menselijke beschaving stut, waar voeren we anders oorlog voor? Gelijk hebben ze. En mag het ook een keertje over de grote waarde van schoonheid gaan, zonder dat kunst een nuttig middel is tot het een of ander? Deze week liet ik me raken door Dichter des Vaderlands Babs Gons, die de Gouden Ganzenveer ontving. Ze hield een vlammend pleidooi tegen de btw-verhoging en voor de letteren, het is een werkwoord: letter-en. Ze zei: we laten het hier niet bij. Meral Polat zong wonderschoon in het Koerdisch, het ging door merg en been, mensen hielden het niet droog – muziek troost en heelt wonden. Ik zag Sven Ratzke in De La Mar-theater, in een weergaloze vertolking van Marlene Dietrich. Hij vertelde over de jaren twintig in Berlijn, een tijd waarin jezelf zijn inspirerend was voor anderen. Toen kwam het nazisme en was het klaar met dat jezelf zijn. Dietrich verzette zich, Ratzke verzet zich. Het drong tot me door dat er ook een pijnlijke relatie is tussen de cultuurhaat en ‘neutrale seksuele voorlichting’ uit het hoofdlijnenakkoord. Cultuur is een bedreiging voor bang en preuts rechts, want cultuur bevraagt de norm, dost zich uit, verleidt met oogverblindende travestie. Ik zag het hoofdlijnenakkoord door de ogen van theatermaker Paul Haenen bij Op1 – hij is voornemens een toneelstuk over deze formatie te schrijven. Hij toonde een aantal nieuwsfragmenten die iets weg hadden van Jiskefet, met rare, aandoenlijke politici, gevangen in hun personages voor de bühne. Hij gaf een zachte middelvinger terug, een liefdevolle middelvinger zelfs, die je wenkt, zo van, toe maar, kom maar eens naar cultuur kijken, als je durft. Natuurlijk laat cultuur het er niet bij zitten, cultuur lettert terug. Het punt is niet dat de cultuur zich niet zal kunnen bedruipen met een hogere btw of ten onder gaat – sterker nog, ze wordt almaar urgenter. Het punt is dat het een keer genoeg is met dat dommige geschop tegen dat wat de mens zacht maakt, troost, verbindt, heelt, opbeurt, laat lachen, huilen, nadenken, koesteren, wakker schudt, samenbrengt, uitdrukt, verbeeldt. Maar: Freie fahrt für Freie Bürger! Met je 130 kilometer per uur. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/05/30/dom-geschop-tegen-alles-wat-de-mens-zacht-maakt-a4200524</guid>
      <pubDate>Thu, 30 May 2024 05:09:18 +00:00</pubDate>
    </item>
    <item>
      <title><![CDATA[Kunst en cultuur zou je als laatste willen boycotten]]></title>
      <description><![CDATA[<p>‘Partij kiezen kan ook in stilte”, schreef een collega-columnist deze week in de Volkskrant. Ik denk dat mijn Scandinavische voorouders hem warm in de armen zouden sluiten. Het voordeel van partij kiezen in stilte is dat je de gemeenschap bij elkaar houdt. Ruimtes waar verschillende mensen bij elkaar komen, worden niet gedomineerd door polarisatie maar door neutraliteit. Het nadeel is dat wat niet uitgedrukt wordt, toch naar buiten wil, en het voordeel daarvan is dat het zijn weg vindt via prachtige films over de voor- en nadelen van ‘stil protest’ (Festen, Hypnosen, The Square, Jagten). Maar: mag je nog wel in stilte partij kiezen? Je gedachten kunnen nog zo betrokken zijn, ‘silence is complicity’ is het credo van deze tijd. Kijkend naar de studentenprotesten, betrap ik mezelf op gemengde gevoelens. Natuurlijk ben ik voor een staakt-het-vuren, en ik bewonder de geestdrift van de studenten om op te komen voor de onderdrukten. Ik aarzel wel over de effectiviteit van het verbreken van banden met Israëlische universiteiten. Er zijn goede argumenten om het te doen, maar het aantal daadwerkelijke samenwerkingen lijkt bijzonder laag, althans aan de UvA. Ik verafschuw de vernielingen van een groep relschoppers onder de tamelijk diffuse groep demonstranten en het terugkerende bizarre argument dat deze geoorloofd dan wel verwaarloosbaar zouden zijn omdat het „niks is vergeleken bij de vernielingen in Gaza”. Het liefst zou ik demonstreren voor vrede, maar pacifistische initiatieven lijken volkomen uit de tijd gevallen. De duif heeft zijn vleugels al lang verloren, ik zag die niet op spandoeken bij recente protesten. Een bevriende Israëlische trainer in de geweldloze communicatie, die zich al jaren inzet voor dialoog tussen Palestijnen en Israëliërs, vertelde me onlangs dat hij minder werk heeft in plaats van meer. Afgelopen oktober was er nog iets dat op een vredesmars leek in Amsterdam – waarbij eensgezind werd gedemonstreerd tegen álle geweld (door Hamas op 7 oktober én tegen het buitensporige geweld door Israël), tegen discriminatie (antisemitisme én islamofobie) en bovenal: vóór vrede en vóór zachte krachten. Vrouwen liepen samen een mars naar het voorbeeld van een indrukwekkende vredesmars in 2017, waar duizenden Israëlische en Palestijnse vrouwen door de woestijn van Israël naar de Jordaanoever liepen om hun politieke leiders duidelijk te maken dat ze vrede moesten sluiten. De vredesmars in Amsterdam trok weinig media-aandacht: wie let er op een groep die in stilte loopt, geen kabaal maakt, niks vernielt? Vrede is niet mediageniek, stilte en reflectie ook niet. Toch snak ik naar initiatieven die verbinden in plaats van vernielen. De boodschap van de recente petitie van 450 journalisten en schrijvers aan de regering onderschrijf ik van harte – al lijkt deze vorm van protest nauwelijks effectief. Ik heb althans nog geen regeringsleider zich er druk om horen maken – misschien omdat die ook niet erg creatief is, zeker gelet op de mede-initiatiefnemers: cultuurmakers. Maar hij richt zich wél tegen de machtigste gesprekspartner, de regering, in plaats van onderwijsinstellingen tot hoofdstrijdtoneel te maken. Want het gaat me aan het hart dat nu juist een Kunstacademie de banden verbreekt met hun Israëlische collega’s. Kunstacademies zijn internationale plekken bij uitstek, je kunt je afvragen hoe ‘Nederlands’ ze zijn. De uitwisseling van kunst en cultuur zou je als laatste willen boycotten, schoonheid is misschien wel de beste manier om mensen te raken, te verbinden en, vooruit, ook in stilte een ‘geweten te schoppen’. Zo zag ik de prachtige voorstelling The Ballad of Mauthausen van Niki Jacobs. Zij zingt de Mauthausen cyclus van Mikis Theodorakis, in het Jiddisch, en vertelt tussendoor over haar liefde voor traditionele Jiddische liederen. Twee keer zegt Jacobs in de voorstelling: „Als ik de moed zou hebben zou ik de straat oprennen en schreeuwen: vrede, vrede, vrede.” Het volkslied waaruit ze komen is rond 1880 ontstaan in een tijd dat je niet openlijk Joods mocht zijn. Adrienne Cooper gaf het nummer een nieuwe draai, zodat hij voor iedereen kon gelden. Het lied is een oproep om de moed op te brengen je stem te laten horen voor vrede. In plaats van de straat op te gaan en te vechten, te vernielen, laat je je stem horen voor vrede. Deze schitterende voorstelling moest een aantal keer met beveiliging worden gespeeld, en deze week meldde het Concertgebouw dat ze omwille van de niet te garanderen veiligheid het Jerusalem Quartet besloten te annuleren. Mijn hart weent. Want het is juist cultuur – films als Waltz with Bashir, Paradise Now of muziek als The Ballad of Mauthausen – die mij verbindt met het lot van anderen. Ja, als ik de moed zou hebben, zou ik de straat op rennen en schreeuwen: vrede, vrede, vrede. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/05/16/kunst-en-cultuur-zou-je-als-laatste-willen-boycotten-a4199146</guid>
      <pubDate>Thu, 16 May 2024 05:09:18 +00:00</pubDate>
    </item>
    <item>
      <title><![CDATA[Niet gaan, Salman Rushdie!]]></title>
      <description><![CDATA[<p>In films waarschuwen dreigende muziek en donderwolken in de verte je als er iets verschrikkelijks zit aan te komen. Maar het echte leven is wreder dan de kunsten, las ik ooit bij de Britse filosoof Alain de Botton. Niets bereidt je erop voor dat er iets naars zit aan te komen. Er kan plotseling een boom op je huis vallen, je vader kan uit het niets een hartaanval krijgen, jij zomaar aangereden door een auto. Zonder vooruit-waarschuwing. Of toch wel? Op de eerste bladzijden van het zojuist verschenen Mes. Gedachten na een poging tot moord gaat schrijver Salman Rushdie op zoek naar tekenen van foreshadowing. Foreshadowing is de literaire kunstgreep die de lezer alarmeert dat het personage iets ergs staat te wachten, terwijl het personage dat zelf niet weet. Wat zouden we diegene graag waarschuwen! Rushdie: „Rennen, Anne Frank, ze gaan morgen je onderduikplaats ontdekken”. Twee nachten voor 12 augustus 2022, de avond dat hij een lezing zou geven over zijn werk, droomt Rushdie dat hij wordt aangevallen door een man met een speer in een Romeins amfitheater. Na de droom zegt hij tegen zijn vrouw dat hij niet naar de lezing wil. „Ik ga toch maar.” „Niet gaan, Salman Rushdie, er komt morgen een man met een mes op je af!” Om kwart voor elf op 12 augustus 2022 werd Salman Rushdie met een mes aangevallen en bijna vermoord, drieëndertig jaar nadat tegen hem na de publicatie van De duivelsverzen een fatwa was uitgesproken door ayatollah Ruhollah Khomeini. Rushdie construeert nauwgezet de dagen die voorafgingen aan het voorval. Waren er tekenen dat het kantelmoment van zijn leven eraan zat te komen? „Ons lot wordt minstens even ingrijpend bepaald door toeval als door keuze, of door die non-existente begrippen karma, kismet, ‘lotsbestemming’”, schrijft Rushdie. Mes is een intiem, openhartig verslag van het herstel van een gehavend lichaam nadat het met een mes is toegetakeld: een beschadigd oog, een tong die gehecht moet worden, een katheter. Intiem is ook dat we mogen lezen over de liefde tussen hem zijn vrouw Eliza, die voor hem zorgt, wanhoopt. ’s Nachts neemt de ‘nachttaal’ het over, gewelddadige, bizarre dromen van de herbeleving van de aanval die 27 seconden duurde. Aftershadowing zou je het kunnen noemen. In het geval van Rushdie zou je ook kunnen zeggen dat die foreshadowing steeds aanwezig was, drieëndertig jaar lang, of langer. Er is immers de Godskwestie, die als een donderwolk boven alles hangt. Hij zou het niet erg vinden, schrijft Rushdie, als hij het nooit meer over De duivelsverzen zou hoeven hebben. „Voor het laatst” deelt hij zijn opvatting over godsdienst. Hij gelooft niet in God. Hij is niet religieus. Hij komt uit een familie van overwegend niet-religieuze mensen. Hij respecteert dat godsdienst mensen een (moreel) anker biedt, en verder is geloof een privézaak. Hij heeft niks tegen religie. Maar als religie politiek wordt of gemilitariseerd dan krijgt het een vermogen om schade aan te richten. „Wanneer de gelovigen geloven dat wat zij geloven moet worden opgelegd aan anderen die het niet geloven, of wanneer ze geloven dat ongelovigen moeten worden weerhouden van krachtige of humoristische uitingen van hun ongeloof, dan heb je een probleem.” Zo is het, en al wil Rushdie het er nooit meer over hebben, zijn boodschap is urgenter dan ooit. Want religie is of komt op diverse plekken op de wereld aan het politieke roer, vertrapt het publieke domein. Rushdies geboorteland India verandert bijvoorbeeld in een religieuze hindoestaat die de seculiere grondslag ondermijnt die de burgers beschermt. Conservatieve christenen in Amerika verbannen boeken uit schoolbibliotheken. De Franse docent Samuel Paty is door een jihadist vermoord. Er zijn politici, schrijvers, kunstenaars, vrijdenkers – ook in ons land – die moeten leven met permanente bewaking en het zware lot van foreshadowing, de mogelijke ramp van morgen. In Mes staat Rushdie stil bij deze lotgenoten. Zo schrijft hij over de Egyptische Nobelprijswinnaar voor de literatuur Nagieb Mahfoez die op 14 oktober 1994 met een mes werd gestoken en deze aanslag ternauwernood overleefde. Een fanatieke mollah, een islamitische geestelijke, had gesteld dat hij moest sterven. Anders dan Rushdie geloofde Mahfoez niet in lijfwachten, hij had naar eigen zeggen het leven geleid dat hij wilde leven. „Leef! Leef!” zeggen Rushdies instincten. De veerkracht, levenslust en (literaire) vrijheid spatten van elke bladzijde af. In een video ter gelegenheid van de verschijning Mes spoorde Rushdie jongeren aan om de vrijheid van meningsuiting te blijven verdedigen. Die staat onder druk. Sterker nog, die is in heel Europa achteruitgegaan. In sommige lidstaten staat die zelfs „op zijn laatste benen”, aldus een rapport dat verscheen in de aanloop naar vandaag, 3 mei, de dag van de persvrijheid. Ik kan me voorstellen dat Rushdie klaar is met dat hele god-gedoe, maar de wereld is dat helaas nog lang niet. Lees Mes. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/05/03/niet-gaan-salman-rushdie-a4197781</guid>
      <pubDate>Fri, 3 May 2024 05:09:19 +00:00</pubDate>
    </item>
    <item>
      <title><![CDATA[Geen idee wat we zonder de publieke omroep moeten]]></title>
      <description><![CDATA[<p>Toen ik een aantal jaar geleden de bankzaken van mijn moeder overnam, leerde ik nieuwe kanten van haar kennen. Mijn moeder bleek lid van maar liefst drie omroepen: AvroTros, Omroep MAX en de EO. Van dat laatste keek ik op. Niet alleen omdat we niet gelovig zijn, maar ook omdat ik al jaren werk bij omroep HUMAN. Ik vond natuurlijk dat mijn moeder mijn clubje moest steunen, maar los daarvan is HUMAN in levensbeschouwelijk opzicht (‘zingeving zonder God’) toch wel zo’n beetje de tegenhanger van de EO. Mijn moeder was kort van stof en overtuigend in haar uitleg: „Ze maken mooie programma’s” (dat klopt, zie De Joodse Raad). En daar lieten we het verder bij. Zelf ben ik trouwens van twee omroepen lid (HUMAN en VPRO). Uit ons meervoudig omroepen-lidmaatschap concludeer ik het volgende. Ten eerste is de strikte verzuiling zoals die tot uitdrukking komt in het omroepbestel niet meer van deze tijd. Er huizen meerdere omroepgeluiden in één borst. Ten tweede zijn wij als familie eerder pragmatisch dan principieel: kun je niet kiezen, neem dan allebei (por qué no los dos, zou columnist Floor Rusman zeggen, in onze familie kun je daar gerust tres of cuatro van maken). Ten derde: wie zich beklaagt over het ‘enorme’ bedrag dat de NPO van het overheidsbudget zou opslokken, moet bedenken dat het totale overheidsbudget 433,6 miljard is, en dat we zelf ook ons actieve steentje bijdragen aan een publiek omroepbestel door middel van omroeplidmaatschappen die een vereiste zijn voor de erkenning van een omroep. In 2024 gaat 940 miljoen vanuit OCW naar de NPO en dat is inclusief ongeveer 130 miljoen STER-inkomsten. Dus circa 800 miljoen belastingmiddelen. In de media gaan tal van bedragen rond die niet kloppen. Samen met mijn moeder konden vier (!) van de zes de omroepverenigingen zich verheugen in onze steun. Konden, want toen mijn moeder achteruitging, begon het proces van het opzeggen van haar abonnementen. Daaraan had ik een dagtaak. Lid ergens van worden is gemakkelijk, opzeggen een stuk omslachtiger. Voor een dementerende, digibeet of laaggeletterde die niet overweg kan met de computer is het soms zelfs zo goed als onmogelijk. Het is als dochter soms ook pijnlijk en confrontererend; geld is een intieme en onthullende aangelegenheid. Zo vlogen eerst alle abonnementen eruit die te maken hadden met mobiliteit (de NS Jaarkaart en de Museumkaart). Daarna volgde de ontluisterende fase: de goededoelenorganisaties. Binnen een week na de opzegging van een natuurorganisatie waar je verplicht een reden moest opgeven (‘verpleeghuis’ noteerde ik) had de organisatie in kwestie mij gebeld: of ik wist dat je de erfenis ook aan hen kon nalaten? Ze is nog niet dood, sputterde ik tegen, en putte troost uit een van mijn favoriete citaten, van Edward St. Aubyn: „Most people wait for their parents to die with a mixture of tremendous sadness and plans for a new swimming pool.” De natuur moet het kennelijk van de stervenden hebben. Uiteindelijk waren ook de omroepen aan de beurt. Hierover wil ik wel iets kwijt: de ouderenomroep zou er, gelet op de doelgroep, goed aan doen met grote leesbare cijfers het telefoonnummer op het magazine te vermelden, in plaats van de vele digitale doorklikhandelingen voordat je bij het telefoonnummer bent op de site. Dat gezegd hebbende, geen idee wat we zonder publieke televisie hadden gemoeten. Zeker, het kan stukken beter georganiseerd. Als maker is het diep frustrerend om steeds in afwachting te zijn van toekenning of niet, en als er dan een go komt, dan moest het gisteren af. Tegen de verdeelpot en de onderlinge competitie om tijdslots lopen alle omroepen en makers aan. Desondanks worden prachtige en belangrijke programma’s gemaakt. Mijn moeder keek, behalve naar detectives (waarom was ze niet lid van KRO-NRCV?) het liefst naar Podium Witteman, nu Podium Klassiek. Na dit wekelijkse lichtpuntje belde ze me altijd op om te vragen of ik het gezien had, want het was zo mooi geweest (als het mogelijk was geweest, waren we ook lid geweest van de NTR!). Namens mijn moeder: bedankt aan alle omroepen voor al die mooie programma’s, het leven zonder was een stuk eenzamer geweest. Mijn moeder overleed in februari. Nu kijk ik uit gemis in mijn eentje naar Podium Klassiek, en dan doe ik na afloop net of ik haar bel. ‘Heb je het gezien? Het was weer heel mooi.’ Als laatste zegde ik het abonnement van de EO op. Ik kreeg snel en vriendelijk antwoord: „Hartelijk dank voor de periode dat mevrouw Ehler lid was van de EO. Wij wensen u Gods zegen toe.” Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/04/18/geen-idee-wat-we-zonder-de-publieke-omroep-moeten-a4196501</guid>
      <pubDate>Thu, 18 Apr 2024 05:09:19 +00:00</pubDate>
    </item>
    <item>
      <title><![CDATA[De wereld als één grote dopaminemachine]]></title>
      <description><![CDATA[<p>Terwijl Europa zich opmaakt voor Eurovision 2024, werd in alle stilte bekend gemaakt dat ik uitkom voor Denemarken bij het Eurovisie Songfestival 2025. Het nummer heet: ‘Electric Love in Copenhagen’. Het is 80’s synthpop, ABBA x Johnny Logan x Joost Klein. ‘Ein Bisschen Frieden’ met Euphoria-beat. Je ziet mij stralend dansen in de straten van Kopenhagen. AI spuugde het winnende lied van 2025 binnen enkele seconden uit. Als een struisvogel, zo reageer ik doorgaans op de scheppingskracht van AI: geinig, nu weer over tot de orde van de dag. Maar dit was zo gelikt en indrukwekkend dat ik de rest van de dag in mijn eigen Eurovisiedroom rondhuppelde. Het nummer stuurde ik door naar diverse mensen: kijk dit, zó leuk, ik doe mee aan het Eurovisie Songfestival in 2025. Er hoefde alleen nog maar een viraal vonkje over te slaan, geheel ondenkbaar was dat niet. Over de gevaren van virale roem gaat de geweldige film Dream Scenario. Wie viraal succesvol is, kan in mum van tijd diep vallen en gecanceld worden. De lijn tussen droom en nachtmerrie is willekeurig en dun. Dream Scenario voegt er iets duisters aan toe: het kan iedereen overkomen, je hoeft geen BN’er te zijn, niemand ontsnapt aan de invloed van de virtuele wereld, die bepaalt ook de levens van degenen die er weg van willen blijven. Gebrek aan controle, onzekerheid en stuurloosheid typeren deze tijd. In Dream Scenario lopen droom, nachtmerrie en realiteit voortdurend door elkaar. Nicolas Cage speelt een middelmatige professor biologie, Paul Matthews, die ernaar snakt om bekend te worden. Hoewel hij een prima leven leidt met een goede baan, twee kinderen en een fijne echtgenote, is hij gefrustreerd. Het lukt hem namelijk niet een succesvol boek te schrijven. Maar als hij in ieders dromen verschijnt (een metafoor voor viraal gaan), wordt hij een hit. In die dromen is hij – oh ironie – een bystander, hij doet he-le-maal niets. Nou ja, in één droom van een studente blijkt hij een fantastische minnaar. Dat levert een hilarische scène op: zij wil dat hij haar erotische droom naspeelt. Paul laat van nervositeit een scheet, een domper, zoveel realiteit, het droomscenario was begeerlijker. Toch lijkt zijn lege roem te prefereren boven de middelmatigheid, bewondering is prettiger, ook zijn kinderen schamen zich minder voor hem. Maar dan kantelt het verhaal. Zomaar. Hij doet iets gewelddadigs in iemands droom, die nachtmerrie verspreidt zich, hij wordt gecanceld. Hij schrijft daarover een boek, maar daar wil niemand aan (bah, slachtofferrol!). Hij raakt helemaal aan de grond. In de laatste scène heeft hij de commerciële hit gekocht die er dankzij hem werd gemaakt: een polsbandje waarmee je kan manipuleren hoe je in iemands dromen verschijnt. Zo hoopt hij zijn inmiddels ex-vrouw in haar dromen te kunnen verleiden – verkleed als David Byrne van de Talking Heads met brede schoudervulling – een hilarische scène. De film schetst een dystopie waarin virtualiteit het echte leven dicteert. De wereld is één grote dopaminemachine, mensen worden gedreven door hun hang naar likes en bewondering, verlangens waar de commercie handig op inspeelt. In Dopamine Nation (2021) laat de Amerikaanse psychiater Anna Lembke zien hoezeer ons hormonale brein en neurotransmitters al verstoord zijn geraakt door de ‘dope-samenleving’ met overal de uitnodiging tot eten, drugs, porno, gokken, winkelen, appen. Mensen zijn hierdoor steeds bezig met verleidingen weerstaan en ontwikkelen een permanent schaamte- en schuldcomplex waarin ze voortdurend het gevoel hebben dat ze tekortschieten en geen regie meer ervaren. Mensen verbeteren door al die schaamtegevoelens niet hun gedrag, maar gaan juist meer vingerwijzen naar anderen en liegen. Lembke: „In our increasingly digital world social media shaming and its correlate ‘cancel culture’ have become a new form of shunning, a modern twist on the most destructive aspects of shame.” We proberen wel de regie terug te pakken, maar zijn al (te) ver heen. Dat blijkt uit een groep Duitse ouders die deze week het nieuws haalde omdat ze hun kinderen tot hun veertiende geen smartphone willen geven om het brein gezond te houden. Ze willen niet dat hun kinderen al jong dopamine-verslaafden worden. Zonder de steun van de samenleving komt het over als een poging tegen de klippen op. Terug naar ‘Electric Love in Copenhagen’. Het punt is niet dat dit filmpje nep is, het punt is dat het dopamine-beloningssysteem écht is. Dream Scenario laat zien dat ook als je niets doet, je niet kunnen ontsnappen aan verstoorde hormonale tijden. Verlangend naar douze points, de hele dag door. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/04/04/de-wereld-als-een-grote-dopaminemachine-a4195140</guid>
      <pubDate>Thu, 4 Apr 2024 05:09:20 +00:00</pubDate>
    </item>
    <item>
      <title><![CDATA[Ik ben om: defensie is ook een vrouwenzaak]]></title>
      <description><![CDATA[<p>Binnen het uur was ik om: ik had zin gekregen in een baan bij defensie. Dat ik daar nooit eerder aan heb gedacht, is niet zo gek. Want de beeldvorming, zo vertelde luitenant-generaal Elanor Boekholt-O’Sullivan tijdens een bijeenkomst over vrouwelijk leiderschap aan de Erasmus Universiteit van Rotterdam ter gelegenheid van Internationale Vrouwendag, is masculien: ‘ready to kill’, rouwdouwen en vol krachttaal. „Je moet bijna zín in oorlog hebben.” Zo ontstaat het misverstand dat ‘werken bij defensie’ synoniem is met ‘vechten’. Ik dacht aan Kamp van Koningsbrugge, de televisieserie waarbij Nederlanders een programma doorlopen dat losjes is gebaseerd op de opleiding van het Korps Kommandotroepen. Nu is op televisie sowieso alles een afvalrace, van dirigeren tot dansen, van het maken van een grap tot het bakken van een taart. Maar hoe ergerniswekkend ik het ook vind dat álles in de neoliberale afvalrace-kijkcijferformule wordt geperst, van bak- en zingprogramma’s krijg ik zin het zelf te proberen, uit de harde fysiek-mentale veldslag van Kamp van Koningsbrugge trek ik de conclusie dat defensie niks voor mij is. Het streven bij Defensie is om in 2030 een derde vrouwen aan te trekken. Op dit moment is slechts 18 procent van de werknemers bij defensie vrouw, en slechts 12 procent van de militairen is vrouw. Arbeids- en organisatiepsycholoog Jolanda Bosch wijst in haar promotieonderzoek op de oorzaken, zoals de masculiene cultuur, (on)veiligheid, seksisme en ja, ook het eenzijdige ‘warrior-beeld’. Boekholt-O’Sullivan, de eerste vrouwelijke luitenant-generaal in Nederland, pleegde een kleine emancipatoire revolte van groot belang. Ze deed haar das af om aandacht te vragen voor een inclusief kleding- en uitrustingspakket. Met succes, want sinds 12 december 2023 is de das geen verplichting meer. Ook wees ze op de problemen van het scherfvest voor vrouwelijke militairen. Als je een grotere boezem hebt, doet het pijn. Enigszins hilarisch (als het niet zo treurig was) is dat een scherfvest toegesneden op het vrouwenlichaam, met cupmaten dus, niet door de schietproef heen komt. De kogelbaan ketst af op de boezem (laat dat tot u doordringen). Als aan Boekholt-O’ Sullivan gevraagd wordt: ‘Ben je generaal geworden om je druk te maken over kleding?’ zegt ze volmondig ‘ja’, want: „Spullen die je aanhebt moeten niet zeer doen”; „Ik pas in alle kleding maar dat wil niet zeggen dat het passend is” en: „In het design of ontwerp wordt op allerlei manieren duidelijk gemaakt dat je de eerste vrouw bent op een plek.” Met haar kledingeisen stuit ze op weerstand bij mannen. Dat vind ik nogal kinderachtig van ze. Sla Oorlogscultuur (2009) van militair historicus Martin van Creveld erop na, en zie hoeveel pagina’s gaan over de verlokkingen van het militaire uniform voor mánnen. Ook hij stelt trouwens vast dat vrouwen essentieel zijn voor defensie en oorlogsvoering in brede zin, en wijst ook naar eenzijdige beeldvorming: vrouwen treden op als surrogaatmannen, behalve in films en strips, daar zijn vrouwelijke strijders hypervrouwelijk (denk aan Lara Croft) – erotisering van oorlog. Hoog tijd voor meer realiteitszin. Naast Boekholt-O’Sullivan, zaten ook voetbalcoach Sarina Wiegman, Corinne Vigreux (mede-oprichter TomTom) en Annelien Bredenoord (rector magnificus) op het podium om over vrouwelijk leiderschap te praten. Wat me trof: niemand ving elkaar vliegen af, anders dan geestig en hoffelijk, men liet elkaar uitspreken. De parallellen tussen defensie en voetbal leiden waren verbluffend. Wiegman toonde een foto van zichzelf van vroeger, in een groot mannentenue, want vrouwenkleding was er niet. En dat in mijn meest afgetrainde jaren, grapte ze. Vrouwen trainen te vanzelfsprekend als mannen, met veel ‘squats, lunges of planking’, met als gevolg kruisbandblessures bij vrouwenvoetbal. In voetbal overheerst het masculiene idee dat voetbal ‘oorlog’ zou zijn. Boekholt-O’Sullivan liet ons achter met de instant iconische vraag: „wat is de stropdas in jouw leven?” Ik dacht daarover na – over filosofen die juist géén lichaam hebben in de beeldvorming, wat ook raar is. Een andere klassieke vraag schoot me te binnen: welk beroep wil je dat je dochter niet kiest? Sekswerker? Soldaat! Thuis aan tafel, vertelde ik het aan mijn dochter: ik zag een luitenant-generaal, ze was een vrouw, zoiets heb ik nog nooit gezien, ze was geweldig, zeg maar gerust een girlcrush, hoera, want zonder rolmodellen gaat het niet, en ja, defensie is een vrouwenzaak, want ook als je niet zelf wil vechten moeten wij vrouwen ons gaan verdiepen in oorlog en veiligheid, en is het zaak mee te doen op álle niveaus, en ja, dat is een optie – ook voor jou. Stine Jensen is filosoof en schrijver. Ze schrijft om de week een column op deze plek. Correctie (22 maart 2024): in een eerdere versie van dit artikel werd Jolanda Bosch abusievelijk Jolande genoemd. Ook werd ze aangeduid als militair ethicus, terwijl zij een arbeids- en organisatiepsycholoog is. Dat is hierboven aangepast.</p>]]></description>
      <guid>https://nrc.nl/nieuws/2024/03/22/ik-ben-om-defensie-is-ook-een-vrouwenzaak-a4193805</guid>
      <pubDate>Fri, 22 Mar 2024 05:09:20 +00:00</pubDate>
    </item>
    <item>
      <title><![CDATA[Rutger Bregman bedenkt die sterke ideeën niet zelf]]></title>
      <description><![CDATA[<p>Rutger Bregman spoort ons in zijn jongste boek aan tot meer ‘morele ambitie’. Dat heeft hij geweten. Zijn opmerking in het programma Buitenhof dat Wim Pijbes beter granaten voor Oekraïne kon kopen dan kunst voor rijke mensen, schoot veel mensen in het verkeerde keelgat (ik druk me mild uit). Ook ik trek de morele ambitie van Rutger Bregman slecht. Dat zit hem niet zozeer in de algemene strekking van zijn betoog – doe goed waar je kunt en er kan een tandje bij, vind ik een mooie boodschap. Het zit in de gebrekkige bronvermelding, de evangelische schrijfstijl en de wijze waarop hij de boeddhistische monnik Matthieu Ricard belachelijk maakt. Wat écht niet kan, en wat Bregman voortdurend doet, is het stelselmatig sterke ideeën lanceren alsof hij ze zelf heeft bedacht. Dat begint al bij de titel. Bregman is níet degene die ‘morele ambitie’ heeft bedacht. Toch vinden we nergens een omschrijving van of verwijzing naar het ontstaan van dit concept. De term werd gemunt door de antropoloog Omri Elisha. In 2011 publiceerde hij een onderzoek waarbij hij de term inzette om de werkwijze van evangelische activistische Amerikanen te typeren. Dan zijn er Bregmans aansporingen, zoals ‘Wees een goede voorouder’. Waar is de verwijzing naar Roman Krznaric, de filosoof die dit concept uitwerkte in het boek How to be a Good Ancestor? Dat Bregman zijn werk kent, is zeker, we stonden ooit samen met Krznaric te praten op een filosofiefestival. Waarom vind ik dit soort verwijzingen belangrijk? Omdat dit precies de manier is waarop vondsten van vrouwen en migranten verdwijnen uit de wereldgeschiedenis. Een mooi voorbeeld is de casus waarover filosoof Donna Haraway onlangs een lezing hield in Rotterdam en waarvan de strekking deels in een interview in deze krant werd opgetekend: velen kennen James Lovelock, maar wie kent Lynn Margulis als oermoeder van de Gaia-hypothese? Dan Matthieu Ricard. Bregman meldt dat deze man zestigduizend uur, oftewel 7.500 werkdagen, oftewel dertig voltijds arbeidsjaren heeft doorgebracht in zijn eigen hoofd: „Dertig jaar waarin hij niets deed voor een ander, dertig jaar waarin hij geen vinger uitstak om de wereld te verbeteren.” Pardon? Weet Bregman dan niet dat een van de effecten van mediteren of een boeddhistische levenshouding kan zijn dat je met meer compassie naar anderen gaat kijken? Behalve Ricard krijgen hele groepen van Bregman een soortgelijke neerbuigende tik op de vingers, nadat hij ze ook eerst tot een karikatuur heeft gemaakt: „De meeste mensen die de dertig zijn gepasseerd, veranderen nog maar zelden van koers. Wie eenmaal een labrador, een taartschep of een elektrische grasmaaier heeft, is doorgaans een verloren zaak.” Aan het einde van zijn boek bereikt mijn ergernis een nieuw hoogtepunt als er een manifest volgt dat is gegoten in volmaakt evangelisch Anonieme Alcoholisten-proza, een 7-stappengelofte die je kunt afleggen: „Levenslust: We willen een rijk en veelzijdig leven leiden. Radicale compassie: We maken onze morele kring zo groot mogelijk.” Wie is ‘we’? Ik heb flink wat uren moeten mediteren om de irritatie over de werkwijze van Bregman om te buigen naar compassie. Want ja, ook ik wil graag het goede voor de wereld en ja, ook ik houd me bezig met de vraag: hoe zorg je dat je in deze tijd open en zacht blijft, naar je zelf, de ander en de wereld? De uitdagingen op dit vlak zijn allerminst fictief. Sterker nog, zodra ik mijn huis uitstap, struikel ik over de arbeidsmigratieproblematiek, letterlijk, want bij mij in de straat liggen drie Oost-Europeanen buiten te slapen. Ik wil niet dat Amsterdam in Amerika verandert. En ik wil niet dat mensen zo moeten leven. Zeker, op menselijk vlak kan je iets doen, (wat) geld geven, de weg naar het koffiehuis wijzen waar opvang is, een praatje maken, iemand zien, maar deze problematiek overstijgt individuele inspanningen: het gaat ook over politiek, over beleid. In de kern begint het goede doen niet met een strenge morele tik op de vingers, maar met een opening van het hart. Zelf oefen ik compassie op een yogamatje maar dat hoeft niet per se hoor. Je kan bijvoorbeeld ook de mooie boeken van Roman Krznaric (Why Empathy Matters), Jane Goodall (Het boek van hoop) of natuurlijk Matthieu Ricard (Altruïsme) daarover lezen. Correctie (8 maart 2024): In een eerdere versie van deze column werd vermeld dat Rutger Bregman geen weet zou hebben van de promotie van Mathieu Ricard en zijn schenkingen aan een ngo. In Bregmans Epiloog wordt echter naar beide feiten verwezen. De bewuste passage is hierboven geschrapt.</p>]]></description>
      <guid>https://nrc.nl/nieuws/2024/03/08/rutger-bregman-bedenkt-die-sterke-ideeen-niet-zelf-a4192399</guid>
      <pubDate>Fri, 8 Mar 2024 05:09:20 +00:00</pubDate>
    </item>
    <item>
      <title><![CDATA[Zowel Ischa Meijer als Theo van Gogh kende genadeloos (zelf)destructieve patronen]]></title>
      <description><![CDATA[<p>De afgelopen maand bracht ik door met twee dikke, gulzige mannen. Vlak na elkaar verschenen de lijvige biografieën van Ischa Meijer (Alles gaat op vroeger terug door Annet Mooij) en van Theo van Gogh (De bolle Gogh door Jaap Cohen). Ze zijn een feest om te lezen, omdat hun beider levensloop allesbehalve saai was: ze hadden veelzijdige carrières, een turbulent liefdesleven, en zaten aardig in de knoop met zichzelf, hun afkomst en de wereld. Maar hoe onderhoudend ook, hoezeer je alles ‘in zijn tijd’ moet plaatsen – ik was er af en toe ook goed misselijk van. Beide biografieën leggen genadeloos (zelf)destructieve patronen bloot, waarbij zowel Van Gogh als Meijer ontluisterende schade aanricht, bijvoorbeeld door geliefden abrupt in de steek te laten of door anderen systematisch kapot te schrijven. Ze komen trouwens ook voor in elkaars biografie, waarbij de verhoudingen als volgt liggen: de een (Theo) keek vooral op naar de ander (Ischa). Dat mensen kapot (willen) schrijven is fascinerend, omdat het jaar in jaar uit door ging, steeds jegens dezelfde (soort) mensen. Meijer richtte bijvoorbeeld zijn pijlen op actrice Ellen Vogel, Theo van Gogh op schrijver Leon de Winter. De stukken zijn vilein, haatdragend, ze gaan (te?) ver. Toen hij nog leefde, negeerde ik de columns van Van Gogh bewust en richtte me op wat ik boeiender vond – zijn films –, maar in deze biografie ontkwam ik er niet aan. En ik had er moeite mee: wat was toch de functie van al die vuilspuiterij gericht op personen (‘literaire polemiek’?)? Waarom werd het allemaal zonder meer afgedrukt (‘vrijheid van de columnist?’)? En vooral: waar komt al die neergepende woede toch vandaan? Annet Mooij reikt in het geval van Ischa Meijer de lezer psychologische handvatten aan. De meeste daarvan gaan, zoals de titel aangeeft, terug op familie. Cohen is terughoudender met duiden, hij laat wijlen Evelien Gans de genadeklap uitdelen: „thematische en zakelijke jaloezie; jaloezie op het enorme verhaal van de Shoah waaruit Joodse kunstenaars en schrijvers in hun werk eindeloos kunnen putten [...] Een rebel van wie men weigerde te zien dat zijn cause een luchtbel was, dan wel geen ander doel diende dan zijn eigen Zelf.” Inderdaad, ik begon Van Gogh, maar ook Meijer, toch wat sneu te vinden met hun gescheld, hun ge-„teefje”, ge-„sneetje” en ge-„gleufje”. Mijn blik kantelde, omdat er een literaire rel ontstond rondom de biografie van Mooij. Schrijver Connie Palmen, partner van Meijer tot zijn overlijden, liet zich in een podcast gaan: Mooij zou als lesbische biografe zich hebben verlekkerd aan gesprekken met de vrouwen in deze „judasbiografie” van Ischa en niks afweten van heteroseksuele liefde. Het drong nu pas tot me door hoe briljant de biografie van Mooij is, namelijk geheel in de polemische stijl van Meijer. Palmen is door de opsomming slechts een van de velen in het leven van Meijer, en dat impliceert een genadeloze herschrijving van de literatuurgeschiedenis, want we zullen Palmens roman I.M. vanaf nu met andere ogen lezen. Mooij trekt niet één icoon (Ischa Meijer) maar twee iconen van hun voetstuk. Wie zich afvraagt waarom of betreurt dat er nauwelijks meer literaire polemieken zijn, en denkt dat dit komt omdat de literatuur dood is, kan de vraag ook omdraaien: is de literatuur dood omdat er geen goede polemieken meer zijn? Nou, die was er nu wel. Godzijdank blaat Connie Palmen af en toe iets stoms en lelijks over de literaire wereld, want zo houdt ze de literatuur relevant. Mooij diende Palmen meesterlijk en op droge toon van repliek, als ook biografe Jolande Withuis en daar weer bovenop kwam een fijne column van Sylvia Witteman. En zo worden we allemaal naar de „judasbiografie” gelokt, met belangrijke vragen over wie welke plek toekomt in de literatuurgeschiedenis. (En ja, ook heerlijk dat deze hele polemiek wordt opgediend door vier ‘sneetjes’, in plaats van door dikke mannen druk op de literair-polemische apenrots). Dáárom doet de literaire polemiek ertoe, ook al is die vuil: ruzie laat zien dat je ergens om geeft, van houdt, en dat er waarden zijn die verdedigd dienen te worden. Een goede literaire polemist is een iconoclast. Het leven van Van Gogh had een macaber einde, want de radicale islam duldt geen polemische tegenstander. Van Gogh heeft mensen met de pen in het hemd gezet; vergeleken bij het geweld dat hem overkwam, is de pen een te koesteren wapen. De laatste woorden van Van Gogh echoën pijnlijk na: „Genade! Genade! We kunnen er toch over praten?”</p>]]></description>
      <guid>https://nrc.nl/nieuws/2024/01/26/vier-sneetjes-en-twee-dikke-mannen-a4188149</guid>
      <pubDate>Fri, 26 Jan 2024 05:09:21 +00:00</pubDate>
    </item>
  </channel>
</rss>
