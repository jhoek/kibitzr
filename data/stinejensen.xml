<?xml version="1.0" encoding="utf-16"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[George en zijn lotgenoten zijn het begin en het eind]]></title>
      <description><![CDATA[<p>Vijf jaar geleden, op Nieuwsjaardag 2019, overleed George. Hij was 14 jaar oud. George werd in gevangenschap geboren en stierf in gevangenschap, achter prikkeldraad. Iedereen noemde hem ‘eenzame George’, omdat zijn hele familie was gedood. Het schijnt dat George mooi kon zingen, zijn andere bijnaam was de ‘stem van het woud’. Maar vijanden wisten George te verslaan, en dat terwijl George maar een kleine plek op aarde innam. Toen George overleed, liet dat mensen niet onberoerd. „Ik ben verdrietig, maar vooral boos”, aldus Rebecca Rundell, die zich een leven lang had bekommerd om George en zijn lotgenoten. Zijn in memoriam ging gepaard met een voor George karakteristieke foto: even aan het rusten, en hoewel kopschuw als altijd, toch vrolijk, want aan het eten. Onlangs woonde ik een lezing bij over George en zijn lotgenoten in Rotterdam. Het was toepasselijk dat deze werd gehouden in een designmuseum – het Nieuwe Instituut om precies te zijn – want hun verhaal past daar heel goed. Hun huizen zijn namelijk van een grote schoonheid. De golvende daken zijn sierlijk en hebben prachtige kleuren: roze, bruine, witte, rode, gouden, blauwe en groene strepen. Die avond klonk een solidariteitsoproep voor George en allen die nog geen naam hadden gekregen. „Ik weet dat het maar een slak is, maar hij staat voor zoveel meer”, aldus de woorden van de beroemde spreekster. Ik ben geen bioloog en ook niet speciaal extinctie-activistisch aangelegd, maar naarmate de avond vorderde was ik van de Hawaïaanse boomslak gaan houden alsof hij familie was. Ik vroeg me af waarom ik niet eerder van dit wonderbaarlijke wezen had gehoord. De spreekster legde het uit: elke missie heeft een aantrekkelijk boegbeeld nodig, een poster child, en voor uitsterving wil het nog niet goed lukken. Maar hier was hij dan in al zijn schoonheid. Bijkomstig voordeel: alle genders zouden zich in dit boegbeeld kunnen vinden. De slak is een hermafrodiet en heeft één evolutionair voordeel ten opzichte van natuurlijke vijanden: snelle voortplanting met elke soortgenoot (v/x/m) die men tegen het lijf loopt, of met jezelf. Meer over George: hij werd geboren in een fokcentrum op Hawaï, behoort tot de Achatinella apexfulva en was de laatste van zijn soort. Bioloog en filosoof Donna Haraway vertelde die avond over het groepje biologen dat zich is gaan bekommeren om Hawaïaanse slakken. Een van hen is Thom van Dooren, auteur van het literair-biologische boek A World in a Shell. Snail Stories for a Time of Extinctions (2023). Tijdens Kerst luisterde ik naar een hoorcollege van hem. Een sonore, vriendelijke stem vertelde dat 90 procent van de Hawaïaanse slakkensoorten al is verdwenen. De gekleurde huisjes worden als evolutionaire herinnering tentoongesteld in een Hawaïaans museum. Er is één soort die zijn hele leven doorbrengt op één soort boom. Zonder die boom kunnen ze niet leven, en de boom kan ook niet zonder de slak, want door schimmels te eten beschermt de slak de boom tegen ziekten. De groep biologen heeft daarom een paar van die bomen omheind, om ze te beschermen tegen (niet-) natuurlijke vijanden, onder meer de steeds verder uitbreidende Amerikaanse legerbases op Hawaï. Deze ‘snail solidarity’ lijkt misschien ver te gaan, maar zonder slak geen boom, geen zuurstof, geen mens. Wie begint te geven om een slakje, geeft om al het leven. Donna Haraway pleit daarom in haar Tree Snail Manifesto voor wat zij ‘materialities of care’ noemt, materiële manifestaties van ‘geven om’. Tijdens de avond gebeurde iets ongebruikelijks: we gingen zingen. Dat was best gek bij een wetenschappelijke lezing, maar in dit geval was het lief en effectief want we werden tot saamhorigen. Ik begrijp nu pas dat dit ook een toepasselijk eerbetoon was aan de ‘zingende slak’. Van Dooren vertelt dat op Hawaï het verhaal rondgaat dat slakken kunnen zingen. Als mensen zich beklagen dat ze niks horen, krijgen ze de repliek van Hawaïanen dat je wel goed moet luisteren. Niet met wrede en overheersende, maar met vredige, koesterende intenties. Ik weet het, je solidair verklaren met George lijkt wat potsierlijk, verwaarloosbaar ten tijde van extinctie-oorlogen tussen mensen. Maar de zorg voor het kleine, voor je directe materiële leefomgeving, maakt alle verschil. Omdat George het begin is en het eind. Omdat hij echt is én een metafoor. Zoals in dit gedicht van Kees Stip: Twee slakken waren al sinds jaren op weg van Groningen naar Haren. Ten slotte kwam geheel ontdaan de oudste aan het eindpunt aan. Hij slikte en sprak diep bewogen: 'Mijn broer is uit de bocht gevlogen.' Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/12/29/george-en-zijn-lotgenoten-zijn-het-begin-en-het-eind-a4185496</guid>
      <pubDate>Fri, 29 Dec 2023 05:08:58 +00:00</pubDate>
    </item>
    <item>
      <title><![CDATA[Vier het politieke en esthetische plezier van  Wonka , van Hugh Grant als Oempa – penis – Loempa]]></title>
      <description><![CDATA[<p>Even iets opbeurends: Hugh Grant als Oempa Loempa in de nieuwe Roald Dahl-verfilming Wonka. De door seksschandalen geplaagde Britse acteur (hij werd ooit betrapt met een prostituee) speelt een klein oranje mannetje met groen haar en witte wenkbrauwen. Hij is getergd, want zijn cacaobonen zijn gestolen en hij wil ze terug. En wel van Wonka, vertolkt door de millenial steracteur Timothée Chalamet. De film, kortom, mikt slim op kijkplezier voor meerdere generaties, ook mijn dochter (14) had zo haar redenen om de film te willen zien. Yes please! Maar The Little People of America, een vereniging die de belangen van kleine mensen behartigt, was niet blij met de keuze voor Hugh Grant. No thanks!, luidde het boze commentaar in diverse Amerikaanse en Britse kranten bij de bekendmaking van de cast afgelopen juli. Iemand van Grants lengte en alle AI die eraan te pas moest komen om hem klein te krijgen, dat zou ‘de fysieke versie van blackface’ zijn. Er zijn al zo weinig acteerkansen voor kleine mensen! De kleine mensen hebben lange tenen, want één ding staat als een paal boven water: deze Oempa Loempa is leuk omdat Hugh Grant hem speelt. Misschien draaf ik door, maar een en ander deed me denken aan een hilarische freudiaanse interpretatie die ik ooit las van Annie M.G. Schmidts Wiplala. Erica van Rijsewijk interpreteerde dit kleine mannetje als de uitdrukking van Schmidts geremde seksualiteit. Ze constateert dat Wiplala de personificatie van een fallus in zijn „zuiverste vorm” is. Nella Della mag Wiplala, die „zo groot is als een flinke middelvinger” in bad doen, iets waarvan hij helemaal gaat „tinkelen”. Dat scheelt, zo merkt van Rijsewijk op, maar één letter met ‘pinkelen’. In Wonka wordt Oempa Loempa soms helemaal slap, maar als hij chocola krijgt kan hij zich weer lekker uitstrekken. Als hij op zijn fluit speelt, gaat hij dansen. Oempa Loempa is trouwens zielig want hij is net ‘een centimetertje’ kleiner dan andere Oempa Loempa’s en daarom wordt hij in Oempa Loempaland gepest. Terwijl iedere lengte er natuurlijk gewoon mag zijn! The Little People of America staat niet alleen in hun identiteitspolitieke kritiek. Afgelopen februari was er ophef omdat uitgeverij Puffin flink het mes zou hebben gezet in de zogenaamd ‘kwetsende’ taal in de boeken van Roald Dahl (dat bleek bij nader inzien mee te vallen). Woorden als ‘dik’ en ‘lelijk’ werden geschrapt of gewijzigd (‘enorm’) en kleine ‘mannetjes’ werden ‘mensjes’. Eerder verschenen ook artikelen van prestigieuze Amerikaanse universiteiten over het „toxische consumentisme” waar kinderen toe aangezet worden. De moraal lijkt zo mooi – boontje om zijn loontje, de goeden zullen overwinnen – maar in feite vertolkt Willy Wonka de Amerikaanse droom van de selfmade man en het grootkapitaal. En oh ja, al die snoepverheerlijking is ook niet best. Het moet gezegd: deze Wonka doet zijn stinkende snottebellebest om zo inclusief en sociaal-kapitalistisch mogelijk te zijn, en dat pakt puik en lief uit. Het beste vriendinnetje van Wonka is een slim weesmeisje van kleur dat kan lezen, terwijl Wonka analfabeet is. Samen staan ze sterker omdat ze alles delen. Oké, aan een beetje fatshaming ontkom je niet in deze Dahl-verfilming: wie te veel chocola eet, wordt moddervet en lelijk, maar daarmee is dus wel voldaan aan de snoepzorgen. Wat mij dan ook stoort is dat de belangenvereniging van kleine mensen blackface, slachtofferschap en de cancelcultuur als een soort activistische dwergklevers aangrijpen om hun belangen weer even in de schijnwerpers te krijgen. Onlangs woonde ik een prachtige avond bij over het werk van de Britse filmwetenschapper Richard Dyer ter gelegenheid van The Richard Dyer Reader, samengesteld door Glyn Davies en Jaap Kooijman . Dyer zegt daarin: „Ik denk dat het echt heel belangrijk is dat wanneer je kritische teksten schrijft, je je realiseert dat je niet superieur bent, dat je niet beter bent dan datgene waar je over schrijft. Het is belangrijk dat vast te houden. Dat gaat terug naar wat een endemisch probleem is van klassiek links en wat daarvan over is, namelijk het idee van ‘wij weten het beter’ en ‘we zijn niet besmet door al dat plezierige’. Ik probeer plezier te gebruiken als een manier om de aantrekkingskracht van sommige werken te begrijpen, zowel in esthetische als politieke zin, en soms is dat hetzelfde.” Klein mens, wees blij dat je niet wéér het dubbelzinnige genoegen krijgt een kabouter, dwerg of domme Oempa Loempa te spelen. Vier het politieke en esthetische plezier van Wonka, van Hugh Grant als Oempa – penis – Loempa. Yes please! Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/12/15/vier-het-politieke-en-esthetische-plezier-van-wonka-van-hugh-grant-als-oempa-penis-loempa-a4184369</guid>
      <pubDate>Fri, 15 Dec 2023 05:08:58 +00:00</pubDate>
    </item>
    <item>
      <title><![CDATA[Kijk eens hoe de jongeren kiezen in Nederland]]></title>
      <description><![CDATA[<p>Goed onderwijs is zuurstof voor de democratie. Alle ballen op het onderwijs! Logisch toch, wie vindt dit nu niet. Maar afgelopen week haperde mijn mantra. Want in hoeverre heeft het onderwijs écht vat op de belevingswereld van kinderen? Kijk maar eens hoe in Nederland de jongeren kiezen. Bij een scholierenverkiezing van ProDemos, in feite een opinie-enquête, kwam de PVV als winnaar uit de bus met 25 zetels, Forum voor Democratie werd tweede met 21 zetels. De VVD mocht op een derde plek rekenen met 17 zetels. 143.991 leerlingen van 397 onderwijsinstellingen brachten hun stem uit. Een groot deel koos radicaal-rechts. Naarstig zocht ik naar verklaringen: wie kon ik hiervan de schuld geven? De VVD? De NPO? Links? Of wacht, misschien moest je deze verkiezingen niet zo serieus nemen, en gaven deze uitslagen een vertekend beeld van de werkelijkheid. Immers, jongeren doen vast ‘stoer’ als ze moeten stemmen. Columnist Marcel van Roosmalen memoreerde in de podcast Weer een dag hoe zijn school ooit de Centrum Democraten aan de overwinning hielp. Met de realiteit had dat weinig te maken, wel met de adolescente neiging tot landerige opstootjes. Ook politicoloog Roderik Rekker bracht enige relativering aan: jongeren kiezen vaker extreem en het is niet ondenkbaar dat sociale media een cruciale rol spelen, met name FVD is actief op TikTok. Maar doen of het allemaal een kwestie is van stoerdoenerij, is je kop in het zand steken. In een tv-recensie in deze krant las ik over de ‘normalcy bias’, de menselijke neiging om rampen te ontkennen of te bagatelliseren. Iedereen heeft zo zijn coping-mechanisme om de nieuwe politieke realiteit te verwerken. Op de werkvloer – ik werk bij omroep Human, bij de vermaledijde NPO die Wilders wil afschaffen – heerst terecht een zorgelijke stemming. De copingstijl die mij met de paplepel is ingegoten is een combinatie van struisvogelen, doemdenken (Schopenhauer: „Het allerergste moet nog komen”) en de ironische comic relief. Zo leidde een close-reading van het verkiezingsprogramma van de PVV tot de fantastische ontdekking dat Wilders het humanisme een bijzonder warm hart toedraagt. Niet alleen noemt hij de humanistische en joods-christelijke wortels „de dominante en leidende cultuur” in Nederland, hij wil die ook graag wettelijk verankeren. Een collega van Human appte: „ik neem aan dat we met de EO en Ongehoord Nederland in het publieke bestel blijven”, gevolgd door „er breken gouden tijden aan”. Als er niks te lachen valt, is humor een opperbeste coping-strategie. Uiteraard kun je die prima combineren met de zoektocht naar dé verklaring, maar met de nu veel gebezigde gespiegelde zondebokneiging houd je jezelf voor de gek. Zoals de PVV de oorzaak van alle crises (woningtekort, armoede, criminaliteit) legt bij de asielzoeker, zo zoeken ook linkse sympathisanten naar dé allesomvattende verklaring voor het succes van de PVV. Dichter Lieke Marsman suggereerde bijvoorbeeld dat het aan de NPO lag, die zou Wilders „salonfähig” hebben gemaakt. Zou het? Dan lijkt me de invloedrijke rol van de populistische heren van Vandaag Inside van de commerciëlen waarschijnlijker. Volkskrant-columnist Sander Schimmelpenninck legt de oorzaak voor de winst van radicaal-rechts bij sociale media. Dat lijkt me aannemelijker, want op X is er inderdaad sprake van een ongebreideld en welig tieren van ondemocratisch gedachtengoed. Racistische en seksistische drek zijn de normaalste gang van zaken. Extreem gedrag wordt er beloond, polarisatie is het verdienmodel. En toch is ook dat niet het hele verhaal. In The Undertow. Scenes of a Slow Civil War (2023) laat de Amerikaanse journalist Jeff Sharlet zien dat je de onderstroom van een natie in kaart zult moeten brengen, wil je de ruk naar radicaal-rechts duiden. In zijn boek voert hij een antropologische diepteboring uit van hedendaags Amerika. Hij treft armoede, woede en complottheorieën aan, gecombineerd met een conservatieve backlash als het gaat om bijvoorbeeld abortus, homoseksualiteit en gender, plus een racistisch discours. Ook in Nederland zien we deze conservatieve revival. De kennis van Nederlandse jongeren over democratie blijft intussen achter, wijst recent internationaal onderzoek uit. Op Nederlandse scholen wordt minder gedaan aan burgerschapsonderwijs dan in vergelijkbare landen. Is dat een mogelijke verklaring voor hun radicaal-rechtse stemgedrag? Het burgerschapsonderwijs kan beter, moet beter, maar zal alleen effect hebben als er ook een serieuze regulering komt op sociale media. Want hoewel radicaal-rechts stelt dat eíndelijk weer alle grappen gemaakt mogen worden (lees: racistische!), valt er met deze verkiezingsuitslagen weinig te lachen. Sterker nog: het allerergste moet nog komen. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/11/30/ook-jongeren-kozen-pvv-meer-dan-stoerdoenerij-a4182889</guid>
      <pubDate>Thu, 30 Nov 2023 05:08:59 +00:00</pubDate>
    </item>
    <item>
      <title><![CDATA[Cultureel geheugen bepaalt je moraal ]]></title>
      <description><![CDATA[<p>Nadat eerder honderden medewerkers en studenten in een open brief stelden dat het bestuur van de Universiteit van Amsterdam (UvA) de „genocide door Israël” en het „koloniaal geweld” moesten veroordelen, eisten deze week ook negentien Joodse medewerkers en studenten van verschillende universiteiten dat universiteiten zich „tegen de vernietigende oorlog die Israël voert” zouden keren. Ze eisen onder meer dat samenwerkingen met Israëlische instituties worden stopgezet en dat besturen zich „actief in zetten tegen een klimaat van bedreigingen, polarisatie en discriminatie”. Op zichzelf is het prijzenswaardig dat de briefschrijvers willen waken voor een klimaat van polarisatie, maar zelf geven ze niet het beste voorbeeld van een dialogische houding. Sterker nog, in de eerste brief staat dat zij opnames zullen maken van het gesprek omdat ze anderen ervan verdenken dat ze fout weergegeven zullen worden of onderbroken. Het bestuur van de UvA liet bij monde van de collegevoorzitter weten dat hun taak niet een politieke is, maar dat het de taak is „van onze wetenschappers om de historische context van dit conflict te schetsen”. Stelling nemen zou de polarisatie voeden, voegde Geert ten Dam daar in een interview met Folia aan toe. Deze houding lijkt me terecht. Afgelopen week zag ik daar een prachtig voorbeeld van. Astrid Erll, hoogleraar aan de Goethe-Universiteit in Frankfurt, hield ter gelegenheid van een eredoctoraat een openbare lezing over het vakgebied waarvan zij een van de grondleggers is: cultural memory studies. Ze bestudeert hoe mensen op grond van ‘cultural core-events’, culturele sleutelmomenten, razendsnel tot hun morele posities komen. Onder verwijzing naar How Nations Remember (2021) van James Wertsch, vertelde ze hoe de Tweede Wereldoorlog de belangrijkste pijler voor het denken over moraal is in Europa. Boeken, verhalen, films en teksten in het onderwijs zijn vormend. Bij eigentijdse conflicten wordt deze culturele bagage geactiveerd en ingezet. Maar dit culturele geheugen wordt in tijden van oorlog en snelle media ook gemanipuleerd en ingezet als propaganda. Ik dacht na over mijn eigen culturele bagage als het gaat om Israël en Palestina. Hoe is die gevormd? Van huis uit kreeg ik ‘neutraliteit’ als belangrijkste en onmiddellijke morele waarde. Wie de boel bij elkaar wil houden, kan het best zijn mening wat temperen. Zo bijzonder ben je nu ook weer niet en je mening al helemaal niet (Kierkegaard: „We hebben al de vrijheid van gedachten, waarom wil iedereen toch de vrijheid van meningsuiting?”). Deze Scandinavische vorming – gerelateerd aan overgeleverde verhalen over overleving door neutraliteit in wereldoorlogen – werd aangevuld met een compleet ander perspectief toen we naar Nederland verhuisden. Dat was een narratief van partij kiezen, je uitspreken, van verzet, met Jan Terlouws boek Oorlogswinter als sleuteltekst. Het ‘eisen’ als uitingsvorm kreeg ik ook op vele andere manieren mee. Tijdens mijn eerste verenigingsdag van zeilvereniging het Y in Durgerdam vroeg iemand of er nog een toetje kwam. Dat was het signaal voor alle kinderen om met het bestek op tafel te slaan en te scanderen: „wij eisen ijs!”. Ik leerde die dag als vijfjarige een belangrijke les over Nederland: als je hier iets wilt, dan moet je dat luidkeels eisen. Want dat werkt (we kregen ijs). Later ontdekte ik dat het eisen de Nederlanders met de culturele paplepel is ingegoten. Wij eisen ijs komt uit een vrolijk verhaal van Annie M.G. Schmidt dat al generaties meegaat. Het gaat over Floddertje die uit rebellie haar haren afknipt, en de andere kinderen zegt dat ze dat ook moeten doen. Daarna eisen ze ijs, en ze krijgen het! Astrid Erll en haar collega’s laten met hun wetenschappelijke onderzoek zien hoe belangrijk culturele en nationale narratieven zijn bij het vormen van je morele positie tijdens conflict en oorlog. Daar politieke consequenties aan verbinden is niet háár taak. Maar ik concludeerde dat een rijk en veelzijdig aanbod aan cultuur(onderwijs) van groot belang is. Aan absolute moraal en hokjesdwang gaan we in deze tijd ten onder; cultuur, onderzoek en kennis zijn de zuurstof om met elkaar in gesprek te blijven. Schrijver Abdelkader Benali startte onlangs een mooi initiatief op sociale media door te delen welke boeken en films zijn ideeën over Palestina en Israël hebben verrijkt. Hij noemde Waltz with Bashir, ik dacht aan de films van Hany Abu-Assad. Benali pleit voor meer kennis, en intellectuele en culturele rijkdom, die ontbreekt in het debat. Eens! Ik bedacht me dat ik Benali eens moest polsen… moesten we niet vlak voor verkiezingstijd… een brief op hoge poten… aan alle politici…? Wij eisen intellectuele rijkdom! Wij eisen kennis! Wij eisen cultuur! Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/11/16/cultureel-geheugen-bepaalt-je-moraal-a4181160</guid>
      <pubDate>Thu, 16 Nov 2023 05:08:59 +00:00</pubDate>
    </item>
    <item>
      <title><![CDATA[Een poes kan ook  gewoon een kat zijn]]></title>
      <description><![CDATA[<p>De tijdgeest is belachelijk arbitrair, merkte Joyce Roodnat onlangs op in een treffende column over grensoverschrijdend gedrag. De een wordt met veel tamtam gecanceld, de ander, veel seksistischer of gewelddadiger, belandt nooit op het strafbankje. Vooropgesteld: ik beschouw #MeToo als een belangrijke beweging die al veel schandaligs aan het licht bracht. Dat er desondanks willekeur is, komt doordat de term ‘seksueel grensoverschrijdend’ akelig onprecies is. Ook neigt #MeToo-journalistiek naar lange, breed uitgesponnen stukken gericht op de persoon. Hoe hoger de functie of bekender de persoon, hoe meer klikbeet. Hetzelfde geldt trouwens ook voor woorden als ‘integriteitsschending’ of ‘onveilige werkvloer’. Daar zagen we recent een golfje artikelen over, gefixeerd op de persoon (denk aan PvdD-leider Esther Ouwehand en oud-Kamervoorzitter Khadija Arib). Maar de variatie aan aantijgingen is groot, van stemverheffingen tot een medewerker onder druk zetten en inkomensfraude. Een voorval op de Radboud Universiteit waarbij voormalig rector Han van Krieken ontslag nam nadat zijn positie onhoudbaar was geworden, illustreert hoe onprecies taalgebruik tot schade kan leiden. Diverse kwaliteitsmedia spraken van ‘seksueel grensoverschrijdend gedrag’. De stevige koppen deden hun werk, het moest wel iets ernstigs zijn, anders zou de journalistiek vast niet zo breed uitpakken, toch? In een ingezonden brief in De Gelderlander werd voorgesteld om een schaal te introduceren, zodat we – lezers, mediamakers – gradueel en dus genuanceerder gaan schrijven en praten en denken over (seksuele) grensoverschrijding. Een soort schaal van Richter voor grensoverschrijding: „Op de schaal van grensoverschrijdend gedrag wijst de naald voor Van Krieken – de oud-rector magnificus – waarschijnlijk de 1 aan. De naald tikt de 8 aan bij gedragingen van bijvoorbeeld ex-voetballer Marc Overmars […] Op de schaal van Richter wordt aan een aardbeving van 1 nauwelijks tot geen aandacht besteed.” Goed idee. Want wie in de zaak-Van Krieken voorbij de koppen las, kwam erachter dat het ging om twee opmerkingen in een verder verleden. Wat er precies was gezegd, werd niet duidelijk. Echter, willen weten wat er nu precies zou zijn gezegd, was héél onbehoorlijk volgens onderzoeker Marijke Naezer. Dat mensen om opheldering hadden gevraagd, was „verschrikkelijk ondermijnend” en typisch iets voor mensen die zouden vrezen dat ze de volgende zijn. Ik meen het tegenovergestelde: door onprecies te blijven, kon het totaal ontsporen. Inmiddels is er meer bekend en moet je concluderen: het incident heeft veel weg van een betere scène uit Van Kooten en De Bie. Exacte bewoordingen zijn er niet, maar het komt neer op twee spraakverwarringen. Een daarvan was een opmerking bij het aanschouwen van een kunstvoorwerp gemaakt door de medewerker in kwestie; Van Krieken zou haar hebben gevraagd of dat van haar poes was gemaakt. Hij verwees daarbij naar eigen zeggen naar kunstenaar Tinkebell (die maakte in 2004 van haar kat een tas – overigens zag ik dat media destijds ook het woord ‘poes’ gebruikten). Maar de medewerker voelde zich seksueel geïntimideerd en diende een klacht in. De rector verontschuldigde zich meteen, en benadrukte dat hij geen dubbelzinnige bedoelingen had. Het zou een komisch misverstand zijn geweest als de gevolgen niet zo ernstig waren – vroegtijdig ontslag, fikse reputatieschade. Ook doet het #MeToo geen goed als zaken van schaal 1 zo prominent worden gebracht als groot nieuws én als ernstige misstappen. Als het om de tijdgeest gaat, legt de Deense filosoof Svend Brinkmann in zijn zojuist verschenen boek Oplevelsessamfundet - om det vigtige i at opdage, at dit liv består af andet end oplevelser (De ervaringsmaatschappij – over het belang te ontdekken dat jouw leven uit meer bestaat dan ervaringen) de vinger op de zere plek. Brinkmann stelt dat subjectieve ervaringen van geraaktheid dé maatstaf zijn geworden voor moraliteit. Dat is een probleem, want niet alle ervaringen kunnen zomaar tegen elkaar worden weggestreept, en niet élke ervaring betekent automatisch dat je slachtoffer bent. Brinkmann pleit voor een herwaardering van de objectieve ethiek. Hij wil een kanteling in de tijdgeest. Niet elke ervaring van kwetsuur moet leidend zijn, de impact van woorden minder gewichtig dan die van daden. Anders staat een opmerking op gelijke hoogte met een verkrachting. En als we het dan toch over die arbitraire tijdgeest hebben: hoe heerlijk zou het zijn als we niet alleen preciezere taal, een graduele schaal en objectieve moraliteit nastreven, maar dat combineren met een ‘rukje’ (zo heet dat tegenwoordig) naar het verbreden van onze kennis van kunstklassiekers. Dat we, wanneer we het woord ‘poes’ horen in combinatie met ‘kunst’, we allemaal meteen denken aan de tas van Tinkebell. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/11/02/een-poes-kan-ook-gewoon-een-kat-zijn-a4179542</guid>
      <pubDate>Thu, 2 Nov 2023 05:08:59 +00:00</pubDate>
    </item>
    <item>
      <title><![CDATA[Praat over spotprenten, maar verbied ze niet]]></title>
      <description><![CDATA[<p>Deze week werd cartoonist Steve Bell na veertig jaar trouwe dienst door The Guardian ontslagen. Hij zou een antisemitische cartoon hebben gemaakt. We zien Benjamin Netanyahu, de premier van Israël, met bokshandschoenen aan. Hij houdt een scalpel vast en op zijn blote buik zien we de Gazastrook ingekerfd. Bijschrift: „Residents of Gaza, get out now”. Antisemitisch? Ik zie een vlijmscherpe politieke cartoon. Antisemitisme zou het uitvergroten van negatieve stereotypen zijn, het ontkennen van de Holocaust, of het opruien tegen Joden. Zeker, Netanyahu is niet bepaald flatteus getekend. Tsja. Dat doen cartoonisten wel vaker met politieke leiders. Het antisemitisme zou vooral te maken hebben met ‘de context’ (een beladen woord in deze tijd). Netanyahu zou lijken op het antisemitische personage Shylock uit Shakespeares The Merchant of Venice (wetenschappers zijn er overigens niet over uit of dit antisemitisme is). Inderdaad, ik zie de gelijkenis ook. Maar, zo verweerde de cartoonist zich, hij had Shylock helemaal niet in gedachten. Hij refereerde aan de Amerikaanse president Johnson en de oorlog in Vietnam; van hem had de Amerikaanse illustrator David Levine al eens precies zo’n cartoon gemaakt en dáár lijkt deze cartoon op. Nu zie ik het pas, er staat inderdaad „After David Levine” op de prent. Ik ben inmiddels al vele kliks en teksten verder, veel meer dan de kortademigheid van sociale media verdraagt. Maar met boze mensen en cartoons is iets interessants aan de hand: als een merendeel van de bevolking aanstoot neemt aan een cartoon, dan kan dat voor een krant een reden zijn om te besluiten deze terug te trekken, zoals vorig jaar gebeurde met een spotprent van Jos Collignon in de Volkskrant. Persoonlijk vind ik het best ingewikkeld als de interpretatie van de boze meerderheid dan wel een machtige minderheid doorslaggevend wordt voor zo’n besluit. Zou een krant zich niet juist achter zijn cartoonist moeten scharen, of op zijn minst medeverantwoordelijkheid moeten nemen (hadden ze niet vóór publicatie met Bell kunnen overleggen)? De uitleg van Bell was even verhelderend als interessant: Netanyahu heeft bokshandschoenen aan, omdat hij in zijn offensief tegen Hamas niet gericht te werk zal kunnen gaan, de collatoral damage zal enorm zijn – niets binnen de lijntjes. Ik zie nog steeds een sterke politieke cartoon. Het ontslaan van Steve Bell is om meerdere redenen zorgelijk. Ten eerste is het veel te drastisch (waarom niet een pagina met reacties?) maar bovenal gaat er een effect vanuit dat je kan vergelijken met het ‘chilling effect’. Dat is wanneer een overheid of een rechter een beslissing neemt die al te remmende gevolgen heeft voor de praktijk. Als het bijvoorbeeld gaat om aanklagers van spotprenten, vallen er meestal niet heel strenge straffen, omdat de rechter de vrijheid van meningsuiting zwaar mee weegt in het oordeel. De rechter wil voorkomen dat andere tekenaars aan auto-censuur gaan doen (‘the chills’, ofwel koudwatervrees, krijgen). Het verdedigen van de vrijheid van de cartoonist is in deze tijd harder nodig dan ooit. En wat óók nodig is: het koesteren van docenten die in de klas aandacht besteden aan de functie van cartoons: want jij ziet wat ik niet zie, en omgekeerd. Deze week verschenen er veel cartoons over twee docenten die precies dat deden, Samuel Paty en Dominique Bernard, beiden in Frankrijk vermoord door jihadisten. De cartoon die het hardst bij mij binnenkwam was getekend door de Franse cartoonist Plantu, getiteld: ‘Hommage à Samuel Paty’. We zien een klaslokaal met leergierige leerlingen. Op het bord staat: „Geschiedenis: vandaag vrijheid en secularisme”. Het bureau van de leraar is omheind met prikkeldraad en omringd door bewakers met kalasjnikovs, de plek is nog leeg. Wie durft er nog, na de moord op Paty en Bernard? Plantu is ook degene die de organisatie Cartooning for Peace oprichtte. Die spant zich wereldwijd in om uit te leggen wat het belang is van politieke spotprenten. Namelijk: ontwrichten, kritiek leveren, de actualiteit hekelen, absurdisme, persifleren, humor, je blik op scherp stellen en doen kantelen, satire, hypocrisie blootleggen. Het lijkt nu bijna ongelooflijk, maar het lukte Plantu om in 1990 Yasser Arafat en Shimon Peres samen hun handtekening te laten zetten onder één cartoon onder het motto ‘Unlearning Intolerance’. Met het ontslaan van Steve Bell (‘contract niet verlengen’, heet het eufemistisch) draagt The Guardian actief bij aan het creëren van een klimaat van zelfcensuur. Ze zouden zich daarvoor als hoeder van de persvrijheid moeten schamen: cartoonisten zijn zuurstof voor een vitale democratie. Evenals de docenten die hierover lesgeven en tekst en context kunnen bieden. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/10/20/praat-over-spotprenten-maar-verbied-ze-niet-a4177914</guid>
      <pubDate>Fri, 20 Oct 2023 05:09:00 +00:00</pubDate>
    </item>
    <item>
      <title><![CDATA[Er is geen morele zuivering na femicide]]></title>
      <description><![CDATA[<p>Waarom wil ik er per se heen? Ik ben trouwens niet de enige: er heeft zich een lange wachtrij gevormd door mensen die met mij hopen het stuk Capitulo 1: A noiva e o boa noite cinderela van Carolina Bianchi te zien – ook al is het uitverkocht. Ik raak in gesprek met een vrouw in de rij, ze blijkt toneelregisseur. Het is lang geleden dat ze zo vroeg kwam opdraven voor een wachtlijst. Ze is vooral benieuwd hoe je als bezoeker de voorstelling uitkomt. Zelf aarzelt ze vaak over het slot van haar voorstellingen: wil ze het publiek hoop geven of niet? En ik? Ik wil met eigen ogen zien hoe een vrouw op het toneel rape-drugs neemt (in Brazilië wordt dat in de volksmond ‘slaap lekker Cinderella’ genoemd, vandaar de titel). Dat Bianchi die drugs gaat nemen is geen geheim, het heeft in alle kranten gestaan. Dit stuk kent geen spoilers, alleen medeplichtigen. Maar waarom wil ik dat zien? Ik heb geen ‘hogere’ kunst-motieven, het is erger: ik ben voyeuristisch. Bianchi begint haar voorstelling met een college over vrouwenmoord in de kunsten. Ze is geobsedeerd door de performancekunstenaar Pippa Bacca. Bacca werd op 2008 op brute wijze vermoord tijdens een performance, liftend van Milaan naar Tel Aviv, gekleed in een witte bruidsjurk. Wie goed uitstraalt, zal goed ontmoeten, elke lift zal ze accepteren. Ze werd in Turkije verkracht en vermoord. Was ze naïef? Bianchi stelt confronterende vragen: herinner jij je jouw eerste vrouwenmoord? (Ja, ik las op jonge leeftijd Het Parfum (1985) over een seriemoordenaar, die jaagde op vrouwen met rood haar). Is er taal die erger is dan de wreedheid van de daad? (Nee, woorden als ‘vrouwenmoord’, ‘femicide’, ‘verkrachting’ dekken niet de ervaring). Bianchi spreekt haar sterke tekst uit in het Portugees, de vertaling wordt in het Engels en Nederland geprojecteerd. Vrouwenmoord is geen Braziliaanse kwestie, het komt in alle talen voor. De tekst is springerig, maar dat heeft een reden. Straks, na het nemen van de drugs, heeft ze geen toegang meer tot het lineaire geheugen, vertelt ze. Dan neemt ze een slok van het feestelijk ogende drankje, een mix van wodka, tonic en verdovende middelen. Ze zegt: als het drankje werkt, neemt mijn theatergezelschap het over. Maar het kan ook niet werken, en dan zit u met een beetje pech tot morgenochtend college te volgen; ze heeft nog 500 pagina’s aan vrouwenmoordmateriaal. Dat is cynisch, een beetje grappig, wrang, spannend, schokkend, alles tegelijk: performancekunst waarbij de afloop van de voorstelling niet vaststaat. Maar ik wil al lang niet meer dat ze buiten westen raakt, ik volg liever de hele nacht college. En dan gaat ze knock-out. We zijn vervolgens als publiek getuige van een soort gruwelijke nachtmerriesequentie op het toneel die zich lastig in taal laat vangen: de herbeleving van wat een vrouw ondergaat nadat ze de rape-drug heeft gekregen. En oh ja, ze wordt ook vaginaal onderzocht met een camera op het toneel – het is schokkend. Maar we waren gewaarschuwd. Al die tijd stond er een auto op het toneel met op de voorruit de tekst HEL-P (het woord hel zit in help) en op het nummerbord FUCK CATHARSIS. Catharsis, dat is de morele zuivering die je kan ervaren na het zien van een tragedie. Maar deze voorstelling eindigt zonder catharsis. Niet omdat er ethische grenzen zijn overschreden op het toneel. Zeker, Bianchi verwerpt het concept van ‘safe space’ als het om de kunsten gaat. Eigentijds theater is wat haar betreft te veel vrijblijvend vermaak en educatie. Voor haar is theatrale kunst méér, het is een verkenning van leven en dood. Maar haar gezelschap ademt – godzijdank – in alles ‘safe space’: ze vertrouwen elkaar. Nee, het ongemak treft de bezoeker en hoe die achterblijft: geen catharsis. Na de voorstelling kan ik de slaap niet vatten, de beelden blijven me achtervolgen. Het publiek is medeplichtig gemaakt, het stuk schept verplichtingen. Hoe zit het met femicide in Nederland? Vorige week vergaderde de Tweede Kamer erover. Het ontbreekt in Nederland aan voldoende kennis over dit onderwerp, politieke partijen bakkeleien vooral over de vraag welk ministerie verantwoordelijk moet zijn voor dit thema, concrete maatregelen blijven uit. Carolina Bianchi kan geschaard worden in het rijtje grote performancekunstenaars onder wie Marina Abramovic. Ik was getuige van groots, belangrijk theater. Maar haar boodschap over vrouwenmoord reikt verder dan die van de kunsten: we mogen niet wegkijken, er moet wat aan gedaan. Femicide kent geen catharsis. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/10/06/er-is-geen-morele-zuivering-na-femicide-a4176308</guid>
      <pubDate>Fri, 6 Oct 2023 05:09:00 +00:00</pubDate>
    </item>
    <item>
      <title><![CDATA[Drie ballen als oordeel voor een boek – dat zegt helemaal niets]]></title>
      <description><![CDATA[<p>Even dacht ik per ongeluk een oude krant te lezen, toen ik afgelopen week vernam dat de ballen/sterrenbeoordeling bij de boekenrecensies in de Volkskrant verdwijnt. Was dat niet rijkelijk laat, nadat de discussie in 2007(!) erover oplaaide toen de sterren in die krant werden ingevoerd? Had de kritiek inmiddels niet urgentere problemen – zoals het lezen überhaupt? Mogelijk, maar ik ben er nog steeds vrolijk van. Want het schrappen van ballen bij recensies is een eerste gunstige teken van de reanimatie van de kritiek. Het beoefenen van literaire en culturele kritiek is van vitaal belang en ballen en sterren ondermijnen het debat. Ik heb jarenlang boeken voor deze krant gerecenseerd. Op het moment dat de ballen kwamen (bij NRC in 2012), begon het reduceren. De ‘drie ballen’-optie was doorgaans de nietszeggende uitkomst als je bepaalde dingen goed vond, en andere dingen wat minder. Ballen corrumpeerden mij als recensent, want ik ging mij verplaatsen in de consument: wilde ik dat ze het boek zouden kopen? Er veranderde ook iets in hoe ik kritieken las. Mijn oog dwaalde meteen naar het aantal ballen, steeds vaker sloeg ik het stuk over. De ballenbeoordeling trekt de aandacht dus weg, sluit af, in plaats van een debat te openen. Als twee kranten uiteenliepen (de ene krant twee, de andere krant vier), dan bleek dat niet een aansporing om beide stukken goed te lezen, maar leidde het eerder tot smaakrelativering: ach, de een vindt dit, de ander dat. Kortom, als recensies verworden tot een ballenoordeel, gaat er iets verloren. In zijn rede De vrede graast zonder genade. Over literaire kritiek (2001) vat filosoof Maarten Doorman het kernachtig samen: „Wanneer de kritiek ontbreekt wordt receptie van kunst consumptie.” Cultuur is geen ballensport. Er komt een esthetisch oordeel aan te pas. Praten en denken over schoonheid vergt scholing en oefening. Gesprekken over schoonheid gaan over ambivalentie, meerduidigheid en interpretatie en dat laat zich niet in een bal duwen. Wie zijn oordeel onder woorden brengt, onderzoekt zijn of haar waardensysteem: wat is van belang? Gelukkig lijken we het snelle consumentistische oordelen ook op andere terreinen steeds meer beu. Sinds een paar weken is de kijkcijfergekte in Hilversum aan banden gelegd; kijkcijfers van televisieprogramma’s zijn nu pas na een week beschikbaar. Nou zijn kijkcijfers het resultaat van consumentengedrag, maar ze sturen beleidsmakers en maken kwantificering leidend maken voor programmering. Dat geldt ook voor de sturende werking van de potsierlijke rapportcijfers voor politici, koning en kabinetten met grafiekjes en al. Ik citeer de tamelijk nietszeggende uitleg bij recente ‘rapportcijfers’, voortkomend uit onderzoek van I&amp;O: „Nu vrijwel alle lijsttrekkers bekend zijn, valt op hoezeer Pieter Omtzigt gewaardeerd wordt door de kiezers. Met een 7,7 gemiddeld komt hij een vol punt hoger uit dan de nummers 2. Frans Timmermans komt met een 5,5 in de middenmoot. […] NSC-kiezers geven hem een 4,7, BBB-kiezers een 3,2 en PVV-kiezers een 2,3.” Zijn er ook mensen die de kijkcijfers, sterren en rapportcijfers gaan missen? Jazeker: Henny Huisman. Zijn humeur, zo bleek uit een artikel in de Volkskrant, was ervan afhankelijk – „Ik vind mijn kinderen nog leuker met hoge kijkcijfers.” Dank, Henny, meteen nog een reden om ogenblikkelijk met al die nonsens te stoppen: ons mentale welzijn gaat ten onder in een cultuur van permanente beoordelingen. Schopenhauer zei het fraai: „Andermans hoofd is een waardeloze plek om als zetel voor waar geluk te dienen.” Moeten we besprekingen van films, muziek en theater ook ontdoen van de ballen? Nu lijkt het immers of boeken net wat heiliger zijn, alsof gelaagdheid niet voor andere kunstdisciplines zou gelden. Dat is niet zo. Er zijn films waarbij het lastig is om ballen uit te delen, maar waarbij debat over de film van vitaal belang is. Ik denk aan Tár of Barbie – en deze week zag ik Anatomy of a Fall (een geweldige film met een ietwat onsympathieke biseksuele vrouw in de hoofdrol): die smeekt om een levendige uitwisseling van interpretaties en standpunten. Dus ja: schaf ballen voor films, muziek en theater ook af. Ik zie het zonnig in. Moge de trend doorzetten en ook deze krant rap volgen. Eerlijkheidshalve moet ik nog wél de kleine lettertjes vermelden. In het begeleidende hoofdredactionele commentaar van de Volkskrant blijkt het verdwijnen van de sterren een bibberig besluit. Het gaat om een proeftijd van een jaar. Maar vooruit – hoera! – moge dit het jaar worden van de criticus op vrije voeten, van de brede reanimatie van de culturele kritiek.</p>]]></description>
      <guid>https://nrc.nl/nieuws/2023/09/22/drie-ballen-als-oordeel-voor-een-boek-dat-zegt-helemaal-niets-a4175140</guid>
      <pubDate>Fri, 22 Sep 2023 05:09:01 +00:00</pubDate>
    </item>
    <item>
      <title><![CDATA[Politiek modderworstelen vervangt informatie]]></title>
      <description><![CDATA[<p>‘Wat is er in u gevaren?” (Op1). „Is dit niet ook een beetje baantjesjagen, dat u nu overstapt naar een partij die nu meer succes heeft?” (NOS Journaal). Enkele journalistieke vragen op zijn Hollands om het ijs te breken. Mona Keijzer vond die vragen echter niet zo heel premierwaardig en reageerde kribbig. Terwijl ik mij vermaakte met de herwonnen uitdrukking „wat is er in u gevaren?”, die ik ook graag aan andere politici gesteld zag (Wopke, wat is er in je gevaren?), bleef de uitzending van Op1 waar Mona Keijzer en Caroline van der Plas te gast waren bij Sven Kockelmann en Tijs van den Brink door mijn hoofd spoken. De twee politici van BBB spraken de heren zo vaak aan op het ambt van journalist, dat Op1 weerbarstige meta-televisie werd over de relatie tussen politiek en journalistiek. Een bloemlezing: Van der Plas: „En even kritisch op jullie: jullie slaan wel steeds dingen plat, of het is dit, of het is dat.” Van der Plas: „Meneer Van den Brink, daar gaan we weer, dus u vindt dit, dus u vindt dat, nee…” Keijzer: „…de meest stompzinnige vraag: goh, jullie zijn alle twee stevige vrouwen, jullie zullen wel ruzie krijgen, dus ik zeg: heb je deze vraag ook wel eens aan twee mannen gesteld, Balkenende en Jan Kees de Jager?” Keijzer: „De manier waarop je deze vraag stelt doet onrecht aan hoe het allemaal zo is gelopen, de afgelopen jaren.” Nu maakt één uitzending nog geen trend, maar ook bij de H.J. Schoo-lezing gaf Van der Plas kritiek op de journalistiek en eerder zag ik ook Pieter Omtzigt – in zijn geval terecht – tikjes uitdelen. Dat ging over de herhaaldelijke vragen naar zijn burn-out, die niet gesteld werden om een gesprek te voeren over het veeleisende ambt van politicus en of er meer Kamerzetels nodig zijn, maar met de boodschap: kunt u het eigenlijk wel aan? (Nieuwsuur: „Dit gaat over uw persoonlijkheid, of u het kan leiden”). Het journalistieke gehamer op de „sluit u de PVV uit”-vraag (Humberto) deed hem zuchten, de grote problemen van Nederland, dáárover wil Omtzigt het hebben. Terwijl er een nieuw politiek midden lonkt, lijken de journalisten inderdaad soms de plank mis te slaan door vast te houden aan ‘oude’ frames. De eerste is populistisch, gericht op macht en verdeeldheid: ‘links of rechts?’ en ‘wel of niet met de PVV?’. De tweede betreft de politicus als persoon: ‘kunt u het eigenlijk wel aan?’. Bovendien: als Van der Plas en Keijzer geen tijd hebben gehad om het partijprogramma van Omtzigt te lezen of dat van hunzelf – nodig ze dan gewoon nog niet uit. Maar: dat ik nagenoeg niets te weten ben gekomen over de inhoud van het partijprogramma van BBB na een uur Op1, is niet alleen de journalisten aan te rekenen. Op sociale media werd gesuggereerd dat we te maken hadden met veramerikanisering – dat het een tactiek zou zijn van politici om de media aan te vallen. Dat gaat ver, maar het zo uitbundig in diskrediet brengen van de journalistiek door Van der Plas en Keijzer was inderdaad opvallend. Zij zouden – ongeacht of ze de vragen goed vinden – élke vraag en een uur (!) televisie kunnen aangrijpen om de inhoud op tafel te leggen. Reactie van Van der Plas op de veramerikanisering-kritiek? „Man, doe niet zo Calimero” – het staat er echt. Het enigszins hilarische meta-tvmoment moest toen nog komen, bij Humberto, waar Van der Plas beweerde dat de media Keijzer ten onrechte als premierskandidaat hadden gepresenteerd, terwijl die gewoon de nummer 2 was, het misverstand zou zijn ontstaan omdat kranten ingewikkelde koppen niet aankonden. Hoe gaat zich dit verder ontwikkelen naar de verkiezingen toe? In ons land is de avondtalkshow, waar entertainment, de waan van de dag, gezelligheid en kijkcijfers/scoringsdrift een grote rol spelen, nu zo’n beetje het belangrijkste mediaplatform voor politici. Als kiezer en kijker wil ik ook tv-programma’s waarin politici serieus met elkaar in gesprek gaan over de grote crises in ons land en hun voorstellen om die op te lossen, een gesprek dat mag duren en waarbij écht geluisterd wordt en ideeën worden uitgewisseld. Omtzigt sprak in Trouw de volgende wens uit: „Het zou wel fijn zijn als de campagnes ditmaal anders verlopen. Niet met oneliners, maar met inhoudelijke discussie. Je kunt het woningtekort niet oplossen met quotejes van dertig seconden.” Dat is een goede quote van Omtzigt over quotejes én over grote problemen. Hij geldt voor journalisten én voor politici. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/09/08/politiek-modderworstelen-vervangt-informatie-a4173803</guid>
      <pubDate>Fri, 8 Sep 2023 05:09:01 +00:00</pubDate>
    </item>
    <item>
      <title><![CDATA[De atheïst lijkt meer op de gelovige dan hij wil toegeven]]></title>
      <description><![CDATA[<p>Een jaar geleden nam ik deel aan het debat ‘Bestaat God?’. Mijn tegenstander was de filosoof Emanuel Rutten, die een ‘fine-tuning’-argument heeft ontwikkeld om Gods bestaan te bewijzen. Ik had mij voorbereid met debatten van Herman Philipse, Christopher Hitchens herlezen en het ‘vliegende theepot’-argument van Bertrand Russell opgefrist. (Stel: iemand gelooft in een theepot in het universum die zo klein is dat niemand hem kan zien, maar waarvan het bestaan niet ontkracht kan worden, en die theepot wordt iedere zondag vereerd – zou u die persoon niet voor gek verklaren?) Na afloop vroeg de presentator de zaal of iemand van gedachten was veranderd over het bestaan van God. Niemand! Aan mijn argumenten lag het niet, ik had ze van de besten gejat. Maar geen mens laat zich zomaar door een argument van zijn of haar geloof duwen. Geloof is niet redelijk. Afgelopen week kreeg ik in De Ongelooflijke Podcast een fraaie spiegel voorgehouden: de gelovige filosoof Rik Peels zei dat atheïsten even ‘onredelijk’ zijn. Hij bracht deze maand een kloek boek uit over mij en mijn soortgenoten: Life without God. An Outsider’s Look at Atheism. De atheïst wordt positief gedefinieerd als iemand die denkt dat het mogelijk is te weten dat God niet bestaat (de zwakkere, negatieve versie van atheïsme is ‘agnosticisme’). Wereldwijd zijn atheïsten een minderheid: slechts 7 procent van de mensheid noemt zich atheïst, voornamelijk in Noord-Europa en China; het merendeel daarvan is academisch opgeleid (35 procent). Peels wil weten: wat motiveert de atheïst en wat zijn bepalende biografische momenten? Dat god afwezig was in mijn opvoeding zie ik als de hoofdverklaring voor mijn ongeloof: iemand moet je inpeperen dat-ie bestaat en je de religieuze rituelen, taal en mores bijbrengen wil je geloven. Enkele ervaringen hebben mijn ongeloof versterkt. Toen ik als zeventienjarige op Rome-reis ging, en een overdadig katholieke kerk bezocht, werd ik overvallen door een fysiek gevoel van walging: ik ervoer machtsvertoon, kou en kilte. Mijn ongeloof raakte in de loop van de jaren steeds sterker verbonden met een afkeer van de doorgaans conservatieve moraal van religie assorti en kerkelijke instituten. Peels heeft gelijk als hij dit ‘onredelijk’ noemt, want ik maak een ‘karikatuur’ door een negatief beeld op de hele groep te projecteren. Tijdens mijn studententijd maakte ik kennis met de usual suspects van het atheïsme, een intellectuele apenrots, sommige mannen niet minder pompeus dan hun religieuze evenknie, maar ik vond ze fantastisch en vanaf dat moment noemde ik mij ‘atheïst’. In latere levensfases veranderden mijn behoeften, ik maakte een reis van hoofd naar hart, werd yogi, zong mantra’s uit het sikhisme, ontdekte oosterse filosofie, werd een meer spirituele atheïst, aardiger naar gelovigen. Een spiritueel atheïstische ervaring had ik toen mijn vader stierf: rustig, zacht en natuurlijk was het, heel anders dan ik had verwacht, niet angstig, ik werd overvallen door een diep innerlijk weten dat er geen god is, en dat dit klopte. Zo’n ervaring – evenals haar evenknie, de goddelijke ervaring – is anekdotisch waardevol en biografisch cruciaal, maar, zo stelt Peels terecht, argument noch bewijs van (n)iets. Mooi is dat Peels zich afvraagt of je een atheïstische levensbeschouwing – net als geloof – moet onderhouden. Ik denk het wel; als ik niks doe, glijd ik af naar apatheïsme. De moderne samenleving is gericht op productiviteit, consumentisme en competitie; voor zingeving, reflectie en spiritualiteit moet ik ruimte maken. De atheïst heeft twee onderhoudsmanieren gevonden: je hebt het strijdmodel à la Hitchens: actief in het publieke debat blijven wijzen op de gevaren van geloof. Ik doe dat als het gaat om het verdedigen van seculariteit. Voor mijn persoonlijke levensgeluk volg ik de Alain de Botton-variant. In Religion for Atheists stelt hij dat we van een aantal religieuze gewoonten állemaal opknappen: rituelen, gemeenschap, je bewustzijn verruimen, niet-materiële zingeving zoals kunst en muziek. Voor gelovigen en atheïsten zijn er volgens Peels overlappende worstelingen, zoals ‘het kwaad’ en de zin van lijden. Peels spoort ons aan om met een open, nieuwsgierige blik op zingevingsdate te gaan: „Talk to atheists, get to know them, and understand why they are atheists (the same holds for religious believers); listen to the life stories of atheists and religious believers”. Mooi advies – dus niet meteen over een vliegende theepot beginnen, omgekeerd schiet je met ‘fine-tuning’ ook weinig op. Eerst het intieme gesprek met mijzelf. De atheïst begrijpen is mijzelf begrijpen, het filosofisch adagium ‘ken uzelve’ ter harte nemen, mijn levensloop als atheïst verder uitdiepen, onderzoeken, doorvoelen. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/06/30/de-atheist-lijkt-meer-op-de-gelovige-dan-hij-wil-toegeven-a4168578</guid>
      <pubDate>Fri, 30 Jun 2023 05:09:01 +00:00</pubDate>
    </item>
  </channel>
</rss>
