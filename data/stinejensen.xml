<?xml version="1.0" encoding="utf-8"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[Vele vormen van bedanken]]></title>
      <description><![CDATA[<p>Ooit gaf ik een lezing voor een club Denen in Amsterdam. Nog voordat ik had gesproken, was ik al uitvoerig bedankt voor het hetgeen ik zou gaan zeggen. Ook werd aangekondigd dat ik na afloop opnieuw bedankt gaan zou worden, voor hetgeen ik zou hebben gezegd. Ik was niet de enige die vooruit én achteraf bedankt werd. Al met al nam het bedanken een groot deel van de middag in beslag. Het bedanken is mij met de paplepel ingegoten. Voor het eten, na het eten (tak for mad), voor de dag (tak for i dag), als je iemand tegenkomt, (tak for sidst, bedankt voor laatst); terugbedanken (tak - selv tak). Dit rituele dankjewel is een sociaal smeermiddel, en zoveel meer dan dat: het is een permanente oefening in beleefdheid en gemeenschapszin. Wie in de Scandinavische landen wil integreren moet, behalve zo snel mogelijk werk zien te vinden, ook de kunst van het dankjewel onder de knie krijgen. Toen de voormalig koningin van Denemarken Margrethe vorig jaar afstand deed van haar troon, was er een bedankprogramma op de Deense televisie dat Het grootste dankjewel (Den største tak) heette. Ik vond het prachtig, al had het ook iets wonderlijks, die vier uur durende aaneenschakeling van dankjewels. Margrethe besloot met „tusind tak af hjertet” (duizendmaal dank uit het hart). Al het gedankjewel bracht mij later in de problemen toen ik een relatie kreeg met een katholiek, die vond dat je juist niet overal voor moest bedanken: ‘Doe goed en zie niet om’. Van een attent iemand was ik plots veranderd in een behoeftig, kleinzerig wezen dat dankjewels nodig had. Hij was in staat te geven zonder enige dankbaarheid daarvoor terug te verwachten! De relatie strandde. „Have you said thank you once? During this entire meeting?” Aldus Vance tegen Zelensky, een confrontatie die door velen wordt gezien als hét historisch debacle van het jaar. Nu is Zelensky al langer mijn held als het gaat om de kunst van het bedanken. Iedere leider die hem steunt, krijgt via X een bedankje. En in een compilatie liet Christiane Amanpour bij CNN zien dat Zelensky het Amerikaanse volk, de afgevaardigden en de Amerikaanse president de afgelopen jaren veelvuldig en uitgebreid heeft bedankt. Een dag na het debacle zag ik ook beelden in het journaal van een mars van Oekraïners in Utrecht. Ze deelden gele bloemen uit en scandeerden Dank-u-wel! Ik kon het niet meteen plaatsen. Was dit een publieke vorm van zelfvernedering, of was dit een satirische knipoog naar Vance en Trump (kijk ons eens luid ‘dank-u-wel’ roepen) en het tegenovergestelde van humble bragging (‘Ik ben dankbaar dat ik de eerste prijs heb gewonnen, kijk, hier sta ik op de foto met mijn trofee’), namelijk: het trotse dankjewel? Er is al veel gefilosofeerd over de rol van dankbaarheid in afhankelijkheidsrelaties tussen naties. De Duitse historicus Jürgen Dinkel houdt zich bijvoorbeeld bezig met de geschiedenis van dankbaarheid. Dat is een omvangrijk thema, en gaat onder meer over de Oost-West Duitse verhoudingen voor en na de val van de Muur tot de hedendaagse ‘ondankbare jeugd’ en de hype van spirituele dankboeken. Een van de vragen die hij onderzoekt is deze: moet, wie geld heeft gekregen van een andere natie (zoals voormalig Oost-Duitsland van West-Duitsland), per definitie dankbaar zijn en dat blijven? Dankbaarheid onderstreept immers steeds de hiërarchie, ophouden met dankbaarheid kan een eerste stap naar meer gelijkheid zijn. „Uitingen van dankbaarheid zijn cultureel geconditioneerd, veranderlijk, hebben een geschiedenis en zeggen daarom iets over een specifieke cultuur en samenleving”, stelt Dinkel. Dat klopt. Zo is het Deense de hele dag over en weer bedanken – bedankt, jij bedankt – iets anders dan het Nederlandse ‘dank – geen dank’ of het Oekraïense ‘Dank-u-wel!’ De manier waarop Trump eist dat Zelensky hem bedankt doet boven alles denken aan een tijd waarin er sprake was van een ‘droit divin’, het goddelijke recht waarmee vorsten hun macht legitimeerden. Zonnekoning Trump gedraagt zich alsof hij ongebonden is aan wetten, en alles wat zijn onderdanen toekomt te danken is aan zijn genade. Die moeten dan ook absolute en totale dankbaarheid tonen. De you-should-be-grateful scène legt bloot wat velen inmiddels al vrezen, namelijk dat Amerika afglijdt naar een illiberale democratie. Overigens ben ik van mening dat Trump Zelensky uitvoerig had moeten bedanken voor dat schitterende en symbolische cadeau, een gouden kampioensgordel van een Oekraïnse bokser in de zwaargewicht klasse. Ik wil jullie bedanken voor het lezen van deze column.</p>]]></description>
      <guid>https://nrc.nl/nieuws/2025/03/06/vele-vormen-van-bedanken-a4885445</guid>
      <pubDate>Thu, 6 Mar 2025 05:09:25 +0000</pubDate>
    </item>
    <item>
      <title><![CDATA[Een mediageniek getal over Groenland jaagt anti-Deens sentiment aan - ten onrechte]]></title>
      <description><![CDATA[<p>We moeten het over Groenland hebben. De Deense kranten lopen over van een nieuwe rel. Na ‘Eksperimentet’ (Groenlandse kinderen die in 1952 naar Denemarken werden gestuurd om te ‘verdeensen’) en het ‘Spiraalschandaal’ (de onthulling in een podcast dat Groenlandse vrouwen een spiraal kregen in het kader van ‘bevolkingsregulatie’), is er nu de zaak van ‘het witte goud’ (‘det hvide guld’). De documentaire Grønlands Hvide Guld, die begin februari werd uitgezonden op de Deense televisie, stelt dat Denemarken 400 miljard (!) kronen (52 miljard euro) zou hebben verdiend aan het delven van kryoliet aan de westkust van Groenland. Kryoliet is een zeldzaam mineraal waarmee onder andere soda, aluminium en spiegels kunnen worden gemaakt. Anders dan de bij eerste twee schandalen, waarbij onomstreden vaststaat hoeveel schade koloniale verhoudingen hebben aangericht, is rondom deze documentaire een verhit debat ontstaan. Dat debat richt zich op twee zaken: de onafhankelijkheid van de maker en het getal van 400 miljard. Na het zien van de documentaire en lezen van diverse commentaren in Deense kranten begrijp ik de ophef. In de documentaire volgen we de geëngageerde Naja Dyrendom Graugaard, wier oma Groenlandse is. Zij bezoekt de oude – in 1987 gesloten – mijnplaats in Ivittuut. De andere lijn volgt een historica in Denemarken, die probeert uit te zoeken hoeveel geld er met de delving gemoeid is geweest. We zien haar in archieven neuzen, getallen noteren. Ze raadpleegt de econoom Torben M. Andersen, die haar helpt met de vraag hoe de waarde van de kroon te bepalen in historische tijden (er zijn inkomsten tussen 1854 – 1990); hij plaatst kanttekeningen door te wijzen op bruto en netto, de uitgaven van het Deense rijk om te kunnen delven (loon Deense arbeiders, verschepingen), en de uitgaven van Denemarken aan Groenland (685 miljard kronen volgens de documentaire). Dan komt de Indiase econoom Arindam Banerjee, gespecialiseerd in koloniale relaties, aan het woord. Hij stelt onomwonden vast dat je het getal 400 miljard kunt aanhouden. Wanneer Graugaard dat getal hoort, kan ze haar tranen niet bedwingen. Banerjee komt in de vertelling als een curiosum uit de lucht vallen, alsof de maker niet tevreden was met de eerdere nuance. Toch levert de rel ook belangrijke nieuwe historische kennis op over geld, grondstoffen en koloniale verhoudingen. Zo speelt Amerika in deze kryoliet-kwestie een belangrijke rol. Als Denemarken tijdens de Tweede Wereldoorlog bezet is door Duitsland, zijn het de Amerikanen die de delving overnemen en onder meer verwerken in geallieerde vliegtuigen. Ook zij verdienen veel. In een recente Deense mediapodcast reflecteren drie sprekers op de ophef. De Groenlandse hoofdredacteur Masaana Egede (eigenaar van het grootste mediabedrijf op Groenland, Sermitsiaq.AG) vertelt dat hij zestien mensen in dienst heeft. Nuuk wordt op dit moment overspoeld door buitenlandse journalisten. Enerzijds is al die aandacht fijn, anderzijds hebben de buitenlandse journalisten vooral oog voor wat hun achterban interesseert: de onafhankelijkheid van Groenland in het licht van de Groenlandse verkiezingen van 11 maart. Andere kwesties die voor het land zelf van belang zijn, zoals meer supermarkten buiten de hoofdstad om in levensbehoeften te voorzien, verdwijnen uit beeld. Hij maakt zich ook zorgen over het gebrek aan nuance, niet alle Groenlanders denken hetzelfde. De kryolietzaak was al jaren bekend, die stond in zijn Groenlandse krant, maar er is kennelijk een Deen voor nodig om het aanhangig te maken. Econoom Andersen voelt zich intussen enigszins gebruikt door de documentaire, maar wijst er desondanks op hoe interessant het is om te reflecteren op de betekenis van één getal. Cijfers kunnen emotioneren, zegt hij. Tot slot steekt de eindredacteur van DR Nyheder, de omroep die de documentaire uitzond, Thomas Falbe ruimschoots de hand in eigen boezem. Hij betreurt het dat door dit getal zo stellig te noemen de aandacht verdwijnt van het belangrijke verhaal achter het getal dat volgens hem nog steeds staat als een huis: een geschiedenis van delving door Denen van Groenlandse grondstoffen voor eigen gewin. Inmiddels heeft de omroep de documentaire wel teruggetrokken. Wat mij intussen opviel was de zorgvuldigheid en zelfreflectie van alle sprekers plus de bereidheid van de eindredacteur tot het nemen van verantwoordelijkheid. Het zorgde ervoor dat ik, niet per se economisch onderlegd, écht wat opstak over de betekenis en de enorme media-impact van één verpletterend mediageniek getal. Ik hoop met de Groenlandse hoofdredacteur mee dat de fixatie op een getal niet het verhaal erachter wegdrukt. En bovenal dat deze zaak niet misbruikt wordt voor een nog sterker en ongenuanceerd anti-Deens geluid, aangejaagd door Amerika, dat nu zelf aast op Groenland. Want zíj zijn het die politieke munt en financieel gewin zullen kunnen slaan uit deze nieuwe ophef, met maar één resultaat; nog meer onderdrukking van de Groenlandse stem en identiteit. Aanvulling (20/2/25): Inmiddels heeft de omroep de documentaire teruggetrokken. Dat is hierboven toegevoegd. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2025/02/19/een-mediageniek-getal-over-groenland-jaagt-anti-deens-sentiment-aan-ten-onrechte-a4883645</guid>
      <pubDate>Wed, 19 Feb 2025 05:09:25 +0000</pubDate>
    </item>
    <item>
      <title><![CDATA[De rehabilitatie  van vervelen]]></title>
      <description><![CDATA[<p>‘In welke tijdlijn leef jij?’ is de uitdrukking hier in huis als ik iets stoms zeg in de ogen van de tiener (rollende ogen). Goede uitdrukking. Ik heb onlangs de ene tijdlijn voor de andere ingeruild, en zo kon het gebeuren dat een levendige Don Ceder mijn tijdlijn binnen stuiterde. Het Tweede Kamerlid van de ChristenUnie hield een ‘Prayer Storm’. Ik citeer: „Use us, oh Father God, in every city, Oh God, in the Netherlands./ Let the church rise, let Christians rise and start influencing our cities, Oh God, influencing policies, influencing the schools, Oh God, the government./ Lord, I pray that, Oh God, the Netherlands shall become a nation that serves the Lord”. Ceders optreden is zó intens, dat het op mijn lachspieren inwerkte. Toch is religieus nationalisme niet bepaald iets om je vrolijk over te maken. Prayer Storm is een rap groeiende evangelische beweging die afgelopen zondag voor het eerst een groot evenement in Nederland hield. Oprichter James Aladiran is half Ghanees, half Nigeriaans. Vorige week verscheen ook nieuw onderzoek van Pew naar de opmars van religieus nationalisme, ten opzichte van de dominante religie in het onderzochte land. Aanvoerder zijn Afrikaanse landen met Kenia (op plek 1 met 32 procent) Ghana (op 3 met 17 procent) en Nigeria (op 5 met 13 procent). Nederland is het vierde Europese land op de lijst, op plek 19, met 1 procent. De Verenigde Staten scoren overigens ‘maar’ 6 procent. Terwijl ik in de ban raakte van showman Don, appte een collega mij het jongste artikel van de Nederlandse theoloog Mariecke van den Berg die zich eerder boog over de evangelisering van Nederlandse voetballers, getiteld Gapen in het aangezicht van God. Religieuze saaiheid als vorm van activisme. Ze schrijft over haar ‘coming-out’ als verveelde gelovige. Over dat ze vaak moet gapen tijdens diensten en overvallen wordt door de behoefte te slapen. Daarom houdt ze een verveeldagboek bij, waarin ze noteert wanneer en hoe ze zich verveelt in de kerk. Zo verveelt ze zich mateloos bij het narratief van Jezus als de grote inclusie-man. Intussen verandert er in de kerkelijke praktijk (lhbtq+) nagenoeg niks. Dan komt het: ze stelt dat in slaap vallen, gaan gapen, een vorm van activisme is! Van den Berg: „Zichtbare verveling vormt een bedreiging voor gevestigde religie en praktijken, omdat het mensen confronteert met hun mogelijke betekenisloosheid van die praktijken.” Dit gaf mij een zorgelijk inzicht over dat hele evangelische show-gebeuren waar werkelijk alles aan theater en extase uit de kast wordt getrokken (Prayer Storm). Alles om te voorkomen dat je gaat gapen, dat er een mogelijkheid tot verzet ontstaat. Zo bezien is een beetje saaie kerk zo gek nog niet. Wie verveling durft toe te staan, maakt ruimte voor reflectie, vervolgt Van den Berg. Ze haalt Søren Kierkegaard van stal, die stelt dat mensen de dapperheid moeten hebben hun verveling onder ogen te komen en ophouden te vluchten in entertainment, omdat je je dan kunt openstellen voor het ethische. Dat geldt ook voor haar Jezusverveling. Juist die verveling zet haar op een kritisch denkspoor. Verveling ontbreekt in onze samenleving, we gaan in deze aandachtseconomie van afleiding naar afleiding, gezogen naar het spektakel. Van Don Ceders extase, naar wéér het woedend-oranjegezicht van de luidruchtige Trump, naar een naakte ‘jurk’ bij de Grammy’s. Van den Berg pleit voor de rehabilitatie van vervelen, meer gapen is een teken van gezond emotioneel management. Het moet gezegd, haar artikel over verveling, Jezusvermoeidheid en het activistische van gapen, is allesbehalve saai. Ik heb genoten en gelachen: „Soms denk ik dat het een Truman-achtige samenzwering is, dat iedereen zich stiekem verveelt bij Jezus, maar dat ze gewoon besloten hebben het mij niet te vertellen om te kijken hoelang ik het volhoud.” Amber Wiznitzer, tv-columnist van deze krant, deelde nóg een filmpje van ‘Prayer Storm’, waarin pastors streng worden toegesproken omdat ze hun borsthaar zouden etaleren. „The church is a house of prayer, not of hair.” Het is zó absurdistisch dat ik ademloos blijf kijken. Hoe verfrissend, dat mannen eens worden aangesproken op hun wufte naaktheid! Ho, stop. Gapen moet ik, een verveeldagboek bijhouden! Dan komen de vragen. Eerst: heeft Don Ceder borsthaar? Dan: was hij niet ook degene die zo’n moeite had met het heerlijk theatrale inclusieve Laatste Avondmaal tijdens de Olympische Spelen omdat dit (inclusieve!) Jezus zou beledigen? Hoe denkt leider James met zijn inclusieve Jezus praatjes eigenlijk over lhbtq+? (perversie zoals pornografie). Paal en perk aan dit soort religieus fanatisme! Mij meer stierlijk vervelen, daar ligt mijn tegenmacht. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2025/02/07/de-rehabilitatie-van-vervelen-a4882273</guid>
      <pubDate>Fri, 7 Feb 2025 05:09:26 +0000</pubDate>
    </item>
    <item>
      <title><![CDATA[Tegenover ‘strikte vader’ Trump kunnen wij Europeanen een alternatief stellen]]></title>
      <description><![CDATA[<p>In een tijd van opgeblazen ego’s, dreigende taal en obscene gebaren, is het als columnist wikken en wegen. Een stuk wijden aan Trumps speech? Of de aandacht verleggen naar een kleine Europese film over communiceren? Allebei. Eerst Trump. Die praat voornamelijk in directe, directieve en performatieve zinnen: begrijpelijk, bevelend, voltrekkend. Ooit leerde ik van Speech Act Theory van John Searle: performatieve taaluitingen zijn handelingen die een verandering in de werkelijkheid ter plekke bekrachtigen. Het bekendste voorbeeld is de huwelijksvoltrekking (‘Hierbij verklaar ik u tot…’). Trump serveert ze aan de lopende band: „As of today, it will henceforth be the official policy of the United States government that there are only two genders: male and female.” Taalwetenschapper George Lakoff heeft in zijn boek Moral Politics. How Liberals and Conservatives Think (2016) fraai uiteengezet hoe twee metaforen de regerings-/gezinsvorm in de Verenigde Staten vormen en sturen: ‘The Strict Father’ (Republikeinen, witte evangelisten, Trump) en de ‘Nurturant Parent’ (Democraten, Obama). De ‘strikte vader-logica’ kent een dominante leider (m). Wie niet gehoorzaamt, wordt gestraft. De natie is als één familie met een almachtige vaderfiguur. Trump: „We are one people, one family, and one glorious nation under God. So, to every parent who dreams for their child and every child who dreams for their future, I am with you, I will fight for you, and I will win for you.” De ‘verzorgende ouder’ denkt vanuit delen, aan de gemeenschap bijdragen, oog voor de behoeften van de ander. De manier van communiceren is vragend, ondersteunend, in overleg. Er zijn volgens Lakoff (te) weinig representaties van dit type ouder in de cultuur. Maar ze zíjn er wel, vooral in Europa! Afgelopen week zag ik een film over communiceren die je anti-trumpiaans zou kunnen noemen. In Sex delen twee verpletterend gewone mannen, schoorsteenvegers, tevens vaders, hun ervaringen met elkaar. De een vertelt dat hij seks heeft gehad met een klant, die zo naar hem keek dat hij zich echt gezien voelde. Een man. Zijn vriend stelt vragen, oordeelt niet. Dan vertelt hij dat hij zich ook écht gezien voelde in een droom. Sex gaat over communiceren (o.a. over sex). Er zit iets wonderschoons in deze film, een manier van communiceren waar we in deze harde tijd veel aan kunnen hebben. Dat klinkt wat stichtelijk, ik weet het, foei, foei - een film is geen pamflet, echoot het Hali-na. Maar goed, toch is het zo, en het gaat als volgt: iemand deelt iets hardop. Er wordt niet bevolen, gedreigd, toegeëigend. De zinnen worden als het ware in een ruimte tussen de sprekers gelegd. Daar rusten ze even, voordat de luisteraar ze oppakt. Of ze daar laat. Mogelijk is het een heel Noord-Europees verschijnsel, de film is per slot van rekening gemaakt door een Noor, Dag Johan Haugerud. Ik herinner me dat ik ooit een communicatie-cultuurshock had in Noorwegen. Als ik iets vertelde aan iemand, dan reageerde die met een: ‘mmm’ – niet bevestigend, noch ontkennend, meer registrerend. Ik werd er onzeker van, voelde me stuurloos zonder aanmoediging en afkeuring. Maar ik werd er ook reflexief en aftastend van, gedwongen tot introspectie in een universum van oordeelloosheid. Deze mannen vertellen intussen hoe fijn écht gezien worden voelt. Op andere momenten in de film zien we hoe het is als ze functioneel worden bekeken, bijvoorbeeld in hun symbolische rol als werkende man, of als vader die streng zou moeten zijn (dat lukt ze niet) of als iemand die een koelkast kan sjouwen (de zoon bezeert zijn hand). De dialogen tussen de mannen, maar ook met hun zoons en echtgenotes – ze staan niet ‘aan het hoofd van een gezin’ maar zijn er onderdeel van –, zijn we ontwend: lang, pijnlijk, eerlijk, intiem, meanderend, zoekend. Het is daarom heilzaam om je te laten inspireren door deze ‘nurturant parents’ als symbool van een goed functionerende democratie: zoekend, (zelf)reflexief. Mannen zijn in dit model geen halvegare potentaten, maar échte mensen, ze hebben de vrijheid om te mogen dansen, praten, zingen, dromen, én doortastend en besluitvaardig te zijn waar nodig. De strikte vader-logica van Trump vraagt om een sterke tegenkracht/macht – ik weet het. Maar die nurturant parent ís ‘ons’ democratische alternatief, dáár moeten ‘we’ – Europeanen, democraten – wat mij betreft voor gaan staan. Zien dus, Sex, al was het maar omdat die Schopenhauer („het allerergste moet nog komen”) weet te evenaren met deze zwartkomische vondst: „Op een dag gaan we dood. Alle andere dagen niet.”</p>]]></description>
      <guid>https://nrc.nl/nieuws/2025/01/23/tegenover-strikte-vader-trump-kunnen-wij-europeanen-een-alternatief-stellen-a4880722</guid>
      <pubDate>Thu, 23 Jan 2025 05:09:27 +0000</pubDate>
    </item>
    <item>
      <title><![CDATA[Onbedaarlijk en hardop lachen is een mensenrecht]]></title>
      <description><![CDATA[<p>Ai, weer een cartoonwedstrijd. Het Franse satirische tijdschrift Charlie Hebdo schreef een internationale wedstrijd uit voor cartoonisten om „al tekenend hun woede te uiten” over de „wurggreep van religies wereldwijd”, onder het mom: #RireDeDieu (oftewel: lachen om God). Spotten met God, dat is vragen om problemen, zou je denken. Maar het speciale nummer van Charlie Hebdo – tien jaar na de brute terroristische aanslagen waarbij twaalf cartoonisten vermoord werden – is „onverzettelijk” opgewekt. 76 procent van de Fransen staat achter het recht om karikaturen te maken. Het tijdschrift: „Steeds meer mensen verdedigen het recht om te lachen. En zelfs om te lachen om God.” Dat is mooi gevonden, vind ik, het „recht om te lachen” benadrukken, in plaats van „het recht om te beledigen”. Ik zou daar graag „(hardop) lachen” van willen maken, nu onlangs per decreet door de Taliban is besloten dat vrouwen in Afghanistan niet langer in het openbaar mogen lachen (ook niet zingen, praten of voordragen – te verleidelijk allemaal). Zie daar maar eens een goede grap over te maken. Het recht om te lachen bestaat (nog) niet, tenzij je ‘humor’ schaart onder het recht op de vrijheid van expressie. Maar er valt steeds minder te lachen in deze wereld. Dus kom maar door met meer lachen, als antidotum, verbinder, verlichting, vrijheid – om elkaar, met elkaar. Wie lacht, relativeert en kan loslaten. Dan heb je natuurlijk wel humoristen nodig (en/of de humorist in jezelf) die goed kunnen kietelen. Met belangstelling bekeek ik daarom deze speciale editie van Charlie Hebdo. Je moet houden van de tekenstijl en fixaties, echt heel grappig vind ik de meeste cartoons niet, maar dat is ook een kwestie van smaak. Satire hoeft niet louter te amuseren. Het belang van de mogelijkheid van religiekritiek deel ik. Ik was vooral onder de indruk van het artikel L’avenir du rire (De toekomst van het lachen) van voormalig docent en schrijver Yannick Haenel in het nummer. Hij stelt dat lachen een zekere intelligentie vooronderstelt – je moet een gelaagdheid en absurditeit in de wereld herkennen – en dat lachen met waarheid te maken heeft. Fanatisme en onzin richten zich op schijn en zijn het tegenovergestelde van humor. „Dus regeren groteske figuren (Trump, Milei, Orbán, Salvini) met de griezelige ernst van folteraars”, schrijft hij, zij „perken het openbare discours in”. Hier legt hij de vinger op de zere plek, want figuren als Musk en Trump en nu ook Zuckerberg schermen vaak met de vrijheid van meningsuiting, maar het ontbreken van begrenzing heeft daar weinig mee te maken. Dat gaat over niets anders dan „de vuilnisbak van instincten” ruim baan geven in een „draaikolk van de wrok”, aldus Haenel. Hij noemt Charlie Hebdo „de eenzaamste krant” van Frankrijk, omdat die een handschoen oppakt die anderen niet meer durven aanraken, en besluit niet ongeestig met het citeren van schrijver Simon Fieschi, die als eerste werd geraakt bij de aanslagen: „God bestaat omdat hij altijd in Charlie wordt genoemd”. In de afgelopen tien jaar onderzochten ook wetenschappers de impact van de aanslag op Charlie Hebdo op de samenleving en het publieke debat. Interessant vond ik een vergelijkend onderzoek over hoe kranten van diverse signatuur in verschillende landen (Noorwegen, Spanje en Engeland) schreven na de aanslag op 2015, en wat de rol van de journalistiek is. De onderzoekers laten zien dat kranten zelf een vitaal onderdeel zijn van het gesprek over de vrijheid van de pers, meningsuiting en artistieke expressie. Kranten maken steeds keuzes, zoals: wel of niet afdrukken van een cartoon? Wat dit betreft legt cartoonist Ann Telnaes, die zich onlangs terugtrok als cartoonist voor The Washington Post in haar blog óók de vinger op de zere plek. Ze wijst op de verantwoordelijkheid van de pers zelf als het gaat om het bewaken van de persvrijheid. Wanneer die aan de leiband van rijke techmagnaten en politici loopt (tegenwoordig innig verstrengeld) staat de vrijheid van expressie onder druk. Elders las ik treffend dat de beledigende uitspraken van politici inmiddels zo vuil en overmaats zijn, dat satiristen nauwelijks méér kunnen bieden. Misschien dat ik daarom soms wat toondoof ben geworden als cartoons louter leunen op provocatie als stijlmiddel. Haenel citeert ook nog Georges Bataille over de lach. In 1944 schreef hij: „De frisse, onvoorwaardelijke lach opent het ergste en houdt in het ergste (de dood) een licht gevoel van verwondering in stand (naar de hel met God, godslastering of transcendentie! Het universum is nederig: mijn lach is zijn onschuld)”. Voilà. Moge 2025 ook het jaar van de (hardop) lach worden.</p>]]></description>
      <guid>https://nrc.nl/nieuws/2025/01/09/onbedaarlijk-en-hardop-lachen-is-een-mensenrecht-a4879067</guid>
      <pubDate>Thu, 9 Jan 2025 05:09:28 +0000</pubDate>
    </item>
    <item>
      <title><![CDATA[De goede toerist springt niet in een ijsmeer]]></title>
      <description><![CDATA[<p>We moeten het over Groenland hebben. Vorige week is een nieuwe landingsbaan in Nuuk geopend, waardoor je rechtstreeks vanuit Amerika en Europa op Groenland kunt vliegen. Eerder ging die reis altijd via Kopenhagen. Groenland hoopt zo meer toeristen te ontvangen en onafhankelijker van de Deense hoofdstad te zijn. Groenland was weliswaar niet te koop voor Trump, de verwachting is dat Amerikanen in groten getale zullen komen. Ik las het nieuws met gemengde gevoelens, moest denken aan het IJsland-scenario. In het boek The New Tourist beschrijft Paige McClanahan de explosieve groei van toerisme op IJsland. Ze memoreert hoe Justin Bieber in 2019 aan de IJslandse zuidkust de muziekvideo I’ll show you in een kloof opnam. Het aantal bezoekers van die kloof steeg van 3.000 naar 300.000 per jaar, voornamelijk Amerikanen. De gevolgen waren rampzalig: er was geen infrastructuur voor parkeren, toiletbezoek enzovoort. Binnen de kortste keren veranderde het landschap in een modderpoel, omdat de toeristen Bieber nadeden, en dan precies de dingen die je niet moet doen: in een ijsmeer springen en liggend in het groene mos rollen. Kortom: een totaal gebrek aan respect voor de natuur en de IJslandse bewoners. Het gebied moest zelfs sluiten. Daar kun je dan heel verontwaardigd over doen, maar McClanahan laat ook zien dat IJsland zelf graag meer toerisme wilde en daarvoor ook al een gelikte beeldcampagne uitrolde – en wat was de clip van Bieber anders dan één gratis lange reclame voor IJsland? Ik houd mijn hart dus vast voor Groenland, want ook daar is de infrastructuur er niet bepaald klaar voor. En tegelijkertijd, als ik dat schrijf, moet ik bekennen dat het iets oneerlijks heeft om anderen te willen ontzeggen wat ooit míjn grootste droom was: Groenland zien. Mijn Justin Bieber heette Smilla Qaaviqaaq. Ze was de hoofdpersoon uit Miss Smilla’s gevoel voor sneeuw van de Deense schrijver Peter Høeg. Het grillige Groenlandse personage dat voetsporen in de sneeuw kon lezen sprak enorm tot mijn verbeelding, en door de beschrijvingen van het landschap van sneeuw en ijs, en de complexe koloniale relatie met Denemarken dacht ik: maar daar wil ik heen. Sterker nog, ik deed het ook. Zodra ik genoeg geld had, sprong ik (via Kopenhagen) in het vliegtuig om Groenland te zien, en maakte een wandelreis met een groep Denen door Zuid-West Groenland. Ik bezocht dorpjes, at zeehond met inwoners, zag imposante gletsjers, ging me verdiepen in de koloniale relatie met Denemarken. Ik leerde uit het boek van McClanahan dat de aantrekkingskracht van een land via cultuur vergroten een vorm van ‘soft power’ is. Het is macht die een land uitoefent op het wereldtoneel en die niet via militaire macht of economie wordt afgedwongen, maar via cultuur, zoals muziek, literatuur en film. Cultuur is politiek toerisme met andere middelen. In het geval van Groenland is de ongemakkelijke waarheid dat mijn kennis over het land vooral via de Deense cultuur verloopt. De Groenlandse stem klinkt zelden op het wereldtoneel, het is tenslotte een Deense kolonie. Toen het vierde seizoen van de populaire serie Borgen (2023) de Deense Groenlandpolitiek tot het thema van de serie maakte, was het een unicum dat daarin een Groenlandse politicus zichzelf speelde. Borgen 4 ging over een soortgelijk dilemma als de toerismekwestie: bij de vondst van olie op Groenland vinden Deense politici dat zíj met China en Amerika moeten onderhandelen en dat Groenland aan het milieu moet denken, terwijl de Groenlandse politicus of acteur een kans ziet om uit de armoede te geraken. Het is hun olie, pak dat niet bevoogdend af! Is het niet wat hypocriet om nu als Deen opnieuw luidkeels je zorgen over de milieu-impact en toerismeschade te uiten (‘met de beste intenties’), terwijl je jarenlang het land leeg trok van grondstoffen voor eigen gewin? McClanahan pleit voor een ‘nieuw toerisme’, waarbij je niet Bieber-achtig te werk gaat en alle koloniale tropen reproduceert op je insta-feed: jezelf, helemaal alleen in het landschap, alsof het van jou is, de lokale bewoners vakkundig weggesneden uit het beeld. Reizen kan wel, maar je moet het aantal bezoekers niet aan de markt over laten én bereid zijn je serieus in een land, de geschiedenis, zijn bewoners en de natuur te verdiepen. Ik sluit niet uit dat ik me al te graag in slaap laat sussen door deze woorden van McClanahan. Het is al jaren mijn droom om nog eens terug te gaan naar Groenland. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/12/13/de-goede-toerist-springt-niet-in-een-ijsmeer-a4876524</guid>
      <pubDate>Fri, 13 Dec 2024 05:09:28 +0000</pubDate>
    </item>
    <item>
      <title><![CDATA[Let op de radicale christenen]]></title>
      <description><![CDATA[<p>De ene beoogde kandidaat in Donald Trumps kabinet is nog meer omstreden dan de andere: de beoogde ministers van Defensie en van Volksgezondheid worden van seksueel grensoverschrijdend gedrag beschuldigd, sommigen hebben nul ervaring in de politiek, anderen zijn omringd door schandalen. En dan is er nog iets, dat in deze krant minder aandacht kreeg: een aantal mensen die Trump op invloedrijke posities zet, hebben nauwe banden met evangelisch-fundamentalistische stromingen in Amerika. De beoogde minister van Defensie Pete Hegseth is gelieerd aan de Idaho Christian Nationalists, en ook Sean Duffy (minister van Transport), Matthew Whitaker (ambassadeur bij de NAVO) en Pam Bondi (minister van Justitie) worden geassocieerd met radicale flanken binnen het christendom. Over dit Christian nationalism wilde ik meer weten, zeker na het zien van twee ijzingwekkende documentaires op IDFA: Apocalypse in the Tropics (2024) en An American Pastoral (2024), over nieuwe theocratieën in de maak. Apocalypse in the Tropics vertelt het verhaal van de voormalige Braziliaanse president Jaïr Bolsonaro, inclusief de bestorming van het Braziliaanse parlement na zijn nederlaag tegen Lula in 2022; An American Pastoral volgt de strijd over het schoolcurriculum in een conservatief stadje in Pennsylvania waar fundamentalistische christenen – tevens Trump-aanhangers – langzaam maar zeker het roer overnemen. Noemde de Amerikaanse historicus James Kennedy ‘christelijk nationalisme’ vorig jaar nog een vaag begrip – het zou het gaan om een weliswaar potentieel gevaarlijke, maar relatief kleine groep – uit de documentaires blijkt iets anders. Het aantal Brazilianen dat het Christian nationalism steunt zou van 5 naar 30 procent zijn gestegen; ook in de Verenigde Staten is het al lang geen gemarginaliseerde groep meer. Christian nationalists bepalen de agenda van het omstreden Project 2025 en waren medeverantwoordelijk voor de bestorming van het Capitool. Volgens het Christian nationalism zijn de VS van oorsprong een christelijke natie, en zijn de Amerikanen een uitverkoren volk. Recente studies laten zien dat in deze fundamentalistische versie van het christendom allerlei zaken samenkomen: de legitimering van geweld, het stimuleren van wapenbezit, racisme, wit suprematistisch denken (daarom wordt het ook white Christian nationalism genoemd). Vijandbeelden zijn critical race theory (de academische studie van systemisch racisme), de lhbti-beweging, woke, abortus, vrouwenrechten en secularisme. Ook in Nederland houden wetenschappers zich bezig met de gevaren van evangelisch fundamentalisme. Het onderzoeksproject Extreme Beliefs aan de Vrije Universiteit Amsterdam onderzoekt onder meer de vraag of Christian nationalism louter fundamentalisme is, of ook extremisme. De projectleider, filosoof Rik Peels, denkt dat laatste. Hij stelt dat (white) Christian nationalism een bedreiging is voor de fundamenten van de rechtsstaat, en gestoeld is op het idee dat de eigen groep alleen succesvol kan zijn door anderen tot vijanden te maken. Ook binnen de christelijke gelederen krijgt het Christian nationalism tegenstand. De progressieve (en geestige) dominee James Talarico preekt bijvoorbeeld tegen de stroming. Zijn vredelievende God houdt van mensen van kleur, vrouwen, homo’s, transgenders. Maar zijn religie is óók politiek. Talarico zit in het Huis van Afgevaardigden in Texas. Soms denk ik dat het in Nederland zo’n vaart niet zal lopen. Wanneer figuren als Eva Vlaardingerbroek of Thierry Baudet op de nationaal-christelijke trom slaan, zie ik ze als rare uitzonderingen. Dat geldt ook voor de komst van grote Amerikaanse evangelische evenementen naar Nederland of de oprichting van profetenscholen. Maar het is geen optie meer om je niet te verdiepen in fundamentalistisch evangelisme. Want de stroming heeft inmiddels ook griezelige varianten in Europa. Na eerder electoraal succes in Polen, Italië, Rusland en Hongarije, is nu in Roemenië de eerste ronde voor de presidentsverkiezingen gewonnen door iemand met radicaal-rechtse, pro-Russische en orthodoxe denkbeelden. Inclusief het hele extremistische pakket: racisme, homofobie, letterlijk lezen van de Bijbel, apocalyptisch denken en andersdenkenden tot vijand maken. Geert Wilders was intussen de eerste om Trump te feliciteren, laat zich graag fotograferen met een keppeltje en plaatste het anti-migratiedenken en het christendom in het hart van zijn regeerprogramma. Graag dus meer journalistieke ogen en politieke scherpte op de wereldwijde opmars van het Christian nationalism en de politieke en maatschappelijke gevolgen daarvan. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/11/29/let-op-de-radicale-christenen-a4874855</guid>
      <pubDate>Fri, 29 Nov 2024 05:09:28 +0000</pubDate>
    </item>
    <item>
      <title><![CDATA[Pauspulp  Conclave  laat zien: koester de twijfel]]></title>
      <description><![CDATA[<p>Ik zag een geweldige film: Conclave. Een kardinaal houdt daarin een oor strelende speech, maar bovenal is er het einde van de film. Ik hoop dat u er zich met een interpretatieclubje op zult storten. Wat ik kan verklappen zonder te spoilen (alle recensenten noemden het reeds) is dat er een oude verteltruc uit de kast wordt gehaald waar ik erg vrolijk van werd: de deus ex machina. Conclave is treffend als ‘pauspulp’ omschreven. Alle kardinalen zijn opgetrommeld om in Rome een nieuwe paus te kiezen. Dat gaat met een aantal stemrondes totdat er een meerderheid is. Er is veel filmische aandacht voor het strelen van witte pauselijke robes, fluwelen koorden, ringen, en mijters – ieder zijn fetisj. De katholieke geestelijken laven zich tussen de stemrondes door aan de door nonnen bereide handgemaakte dampende pasta en de rode wijn. Het verhaal is een parabel voor onze tijd. De machtige heren van middelbare leeftijd en ouder moeten een nieuwe paus kiezen. Er wordt geronseld, gemanipuleerd, gediscrimineerd, omgekocht, omgepraat, er moet een meerderheid komen. De ene kandidaat is ultraconservatief, de ander gematigd conservatief, een derde progressief. De progressieven hebben het zwaar, ze overwegen daarom strategisch het ‘minst slechte alternatief’ te steunen. Dan is er de fraaie speech van Thomas Cardinal Lawrence die de stemming in goede banen moet leiden (gespeeld door Ralph Fiennes, noteer hem vast voor een Oscar). Er is één zonde, declameert hij, die hij vreest boven alle anderen, en dat is: zekerheid. „Als er alleen zekerheid zou zijn en geen twijfel zou er geen mysterie zijn, en dus geen geloof.” Dat is een promopraatje voor de kerk, maar ook een pleidooi voor verbeeldingskracht. Stelligheid, gaat hij door, is het grootste gevaar voor tolerantie. Stelligheid leidt tot oorlog. Absoluut denken verschrompelt het hart, dus laat twijfel toe. Natuurlijk zat ik mee te knikken: er is geen enkele filosoof die niet is opgeleid met het vieren van de twijfel, het is zo’n beetje de basis van de hele westerse moderne filosofie. Cogito ergo sum! Twijfel staat haaks op de huidige tijdgeest, die volstrekt anti-filosofisch is. Het al dan niet figuurlijke ‘midden’ is inmiddels verdacht terrein (je krijgt dan aangewreven dat je neutraal en slap zou zijn, of, nog erger, een genocide ondersteunt), balans gruwelijk – false balance zul je bedoelen! – stilte een zonde (complicity!), tolerantie een zwakte, en nuance (‘geen maar!’) het goedpraten van misstanden. De speech leidt tot twee reacties. Sommige kardinalen willen verzachten en stoppen met vechten. Anderen verharden prompt want dit soort slappe twijfelpraat is precies wat niet nodig is. Het biedt geen helder antwoord op de harde bedreiging van buitenaf. Beide reacties zijn invoelbaar, en ook wel herkenbaar. Hoewel ik bijvoorbeeld graag wil vasthouden aan zoiets als ‘openheid’ of ‘zachtheid’, betrapte ik mezelf dat ik het wederom rondpompen van Henriette Roland Holsts dichtregels „De zachte krachten zullen zeker winnen in ’t eind – dit hoor ik als een innig fluisteren in mij” na de overwinning van Trump een wat fletse geste vond. Wie fluistert wordt platgewalst. Toch wil ik me verzetten tegen het verdacht maken van alles tussen de radicale flanken. Je kunt de slachtpartij in Gaza door Israël veroordelen, vernielingen door Israëlische hooligans in Amsterdam verwerpelijk vinden én het opgejaagde geweld jegens Israëliërs en Joden veroordelen én de gewelddadigheden en vernielingen in Nieuw-West onder het mom van ‘Free Palestine’ verafschuwen. Sinds wanneer is dat ‘slap’ of ‘neutraal’? Pleiten voor en werken aan vrede is nooit een slap midden. Nu kom ik bij het einde van Conclave, waar ik me al dagen vrolijk over maak: de deus ex machina. De deus ex machina is een noodgreep van een verteller die er niet uitkomt, de auteur die een goddelijke ingreep pleegt, de plottwist die ‘uit de lucht’ valt. Daar wordt op neergekeken in onze tijd, want iets moet logisch en geloofwaardig zijn. Maar de werkelijkheid is niet logisch, maar complex. Even was Kamala Harris de onverwachte plottwist, een dea ex machina – nou ja, ze had het kunnen zijn! Ze gaf mij hoop, evenals Conclave op een hilarische wijze opbeurend is en een pleidooi voor radicale verbeeldingskracht. Daar heb je schrijvers, scenaristen en kunstenaars voor nodig – niet voor niets willen potentaten dat verbannen dan wel de toegang bemoeilijken. Natuurlijk heeft deze ellendige tijd meer mysterie, vrede zachtheid, nuance, liefde en twijfel nodig én – ja! – meer deus ex machina – denken – daar is helemaal niets softs of sleets aan. Stine Jensen is filosoof en schrijver. Ze schrijft om de week een column op deze plek. Correctie (15 november 2024): in een eerdere versie van deze column stond dat aartsbisschoppen de paus kiezen. Dat moest zijn kardinalen. Dat is hierboven aangepast.</p>]]></description>
      <guid>https://nrc.nl/nieuws/2024/11/14/pauspulp-conclave-laat-zien-koester-de-twijfel-a4873180</guid>
      <pubDate>Thu, 14 Nov 2024 05:09:29 +0000</pubDate>
    </item>
    <item>
      <title><![CDATA[‘Niet rendabel’, en zo wordt alles van waarde gesloopt]]></title>
      <description><![CDATA[<p>Monsieur le president/ Je vous fais une lettre/ Que vous lirez peut-être/ Si vous avez le temps – aldus Boris Vian in Le Deserteur. (Mais que les Néerlandais ne peuvent pas lire/ parce qu’ils ont abandonné votre langue). Dag Frans, dag Duits, dag Arabisch, dag Keltisch, dag Italiaans, dag Koreaans, dag Turks, dag Chinees, dag Japans. Vanaf het studiejaar 2026-2027 verdwijnen tal van bacheloropleidingen. De Universiteit Utrecht stopt met de bachelors Duits, Frans, islam, Arabisch, Keltisch en religiewetenschappen. De Universiteit Leiden laat Frans, Duits en Italiaans fuseren tot de bachelor Europese talen en culturen en Chinees, Japans, Koreaans en Zuid- en Zuidoost-Aziëstudies worden samengevoegd tot de bachelor Aziëstudies. Studenten hebben inmiddels een e-mail ontvangen dat zij hun studie nog kunnen afronden, maar dat er geen nieuwe studenten meer kunnen beginnen. De reden voor de bezuinigingen zijn de gestegen salariskosten. Daar komen de aangekondigde bezuinigingen van het kabinet bovenop. Anders dan sommigen denken zijn die bezuinigingen niet de oorzaak van de ontstane situatie. Het is de voortzetting van een langdurig ‘liberaal’ VVD-beleid, waarin marktwerking in het onderwijs leidend is geworden. De calculatie is de volgende: om een vak ‘rendabel’ te houden, moet je 25 studenten per vak hebben. Deze financiële blik op onderwijs raakt vooral de geesteswetenschappen, in het bijzonder de ‘kleine’ talen die te kampen hebben met lage studentenaantallen. Intussen wordt er geen waardendiscussie gevoerd: wat vinden we belangrijk en waarom? Wat betekent het bijvoorbeeld als je Frans en Duits niet meer als zelfstandige studies aanbiedt? Is dat erg? Ja, het is erg. Frankrijk en Duitsland zijn nabije Europese buurlanden, en als we onze buren niet kunnen begrijpen, hun taal niet kunnen lezen en spreken, dan hebben we ook geen culturele toegang meer tot elkaar. De volgende stap is dat het vak Duits en Frans zullen verdwijnen als schoolvakken. Immers: er zijn geen leraren Duits en Frans meer straks. En daarna? De opleiding Nederlands schrappen, want ‘niet rendabel’? Oh wacht, dat is al gebeurd! Op de Vrije Universiteit. Het ergste: dat je je vervolgens voortdurend moet legitimeren om aan de calculerende bestuurders uit te leggen wat het nut is. Het toeval wil dat zich afgelopen maand een onverwachte medestander meldde om de geesteswetenschappen een hart onder de riem te steken. De paus riep in een brief op tot het lezen van literatuur en de bescherming van de geesteswetenschappen. Hij schrijft met waardering voor onder meer het werk van Marcel Proust, García Lorca en T.S. Eliot. Argwanend las ik zijn brief (ik ben geconditioneerd om conservatief religieuzen als vijanden van het vrije woord en kunsten te beschouwen), maar van de eerste bladzijde werd ik behoorlijk vrolijk, daarin staat alles wat ik ook vind. Literatuur is schoonheid, meditatie, reflectie, verdieping en noodzakelijk voor medemenselijkheid! Geen addertje onder het gras? Nou ja, filosoof Rosi Braidotti merkt terecht op dat de paus een mannelijk gecentreerd, eurocentrisch humanisme herhaalt onder het mom van ‘universeel’ („Reactionaire restauratie van de ‘Sciences of Man’”, appte ze me). Het gaat de paus uiteindelijk om de priesteropleidingen, en inderdaad, na die eerste bladzijde wordt het flink kerkelijk, hij leest de letteren door een christelijke bril. Toch is het een positief geluid, en dat geldt ook voor The Edinburgh Companion to the New European Humanities (2024, Braidotti e.a.). Daarin tref je geen naar zuurstof happende zelflegitimering, maar de ongemakkelijke waarheid. Namelijk dat er iets grondig mis is – niet met de geesteswetenschappen – maar met een wereld die deze in verdrukking duwt. En als wij dat niet willen, zo’n verschraling van de cultuur, van de letteren, van de rijkdom aan talen, van ons mens-zijn, van alles wat het leven zo de moeite waard maakt, kunnen wij dat ook stoppen! Daarvoor moet het systeem op de schop, het rendementsdenken dat onderwijs als een bedrijf ziet in plaats van als de zuurstof en ruggengraat van de samenleving. Leg tot slot nog even aan onze nabije buren uit dat we ze niet meer gaan bestuderen, dat we het gewoon pas très important vinden. Ik koester het leren van Frans aan de hand van Franse chansons. Niet zodat we croissants konden kopen, of met een vakantieliefde wat woorden zouden kunnen wisselen, maar omdat we zo kennismaakten met de ziel, geschiedenis en cultuur van een land. Ik was zestien en diep geraakt door het weergaloos, immer relevante Le Deserteur (1954) van Boris Vian. Monsieur le Président/ Je ne veux pas la faire/ Je ne suis pas sur terre/ Pour tuer des pauvres gens. Stine Jensen is filosoof en schrijver. Ze schrijft om de week een column op deze plek. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2024/11/01/niet-rendabel-en-zo-wordt-alles-van-waarde-gesloopt-a4871416</guid>
      <pubDate>Fri, 1 Nov 2024 05:09:29 +0000</pubDate>
    </item>
    <item>
      <title><![CDATA[Samuel Paty werd onthoofd nadat hij in zijn klaslokaal een spotprent met de profeet Mohammed toonde]]></title>
      <description><![CDATA[<p>Op 16 oktober 2020 werd de 47-jarige Franse geschiedenisleraar Samuel Paty onthoofd nadat hij in zijn klaslokaal een spotprent met de profeet Mohammed toonde in een les over de vrijheid van meningsuiting. Drie jaar later, op 13 oktober 2023, werd de 57-jarige geschiedenisleraar Dominique Bernard doodgestoken door een jihadist, een oud-leerling. In Frankrijk waren middelbare scholen daarom afgelopen maandag, op 14 oktober 2024, een minuut lang stil om beide docenten te herdenken. Er kwam een Franse podcast uit over de moord op Paty; er verscheen een rapport over de veiligheid van docenten in Frankrijk en Mickaëlle Paty publiceerde op de sterfdag van haar broer een boek: Le cours de monsieur Paty. Zowel de podcast, het rapport als het boek stemmen somber: de problemen rondom de veiligheid van leraren lijken te zijn verergerd in Frankrijk. Het is zaak om hier in Nederland goed kennis van te nemen, omdat de moord ook hier impact had. Enkele weken na de moord op Paty dook een Rotterdamse docent onder na online bedreigingen; moslima’s hadden hun beklag gedaan omdat de docent een spotprent van Mohammed in zijn klas zou hebben hangen en er was een foto op sociale media geplaatst (het ging overigens om de met de Inktspotprijs bekroonde cartoon ‘Onsterfelijk’ van Joep Bertrams met daarop niet de profeet, maar een jihadist). Deze docent is niet meer teruggekeerd op school na de vele doodsbedreigingen. De twee (inmiddels volwassen) vrouwen die worden verdacht van opruiing zijn nog in afwachting van hun zitting, een jongen die online bedreigingen uitte toonde berouw en kreeg vorige maand een taakstraf van veertig uur opgelegd door de rechter. Als docent blijf ik me afvragen welke lessen er te trekken zijn uit de moord op Paty. Wat mij betreft niet: geen spotprenten meer in de klas tonen of ze al te omzichtig omkleden met trigger warnings, maar wel iets anders, namelijk ervoor zorgen dat de overheid, scholen en instituties beleid maken zodat docenten zich gesteund voelen in hun keuzes, en er niet alleen voor komen te staan wanneer het misgaat, bijvoorbeeld wanneer ze bedreigd of geïntimideerd worden. Ik denk ook aan gezamenlijk gedragen afspraken over sociale media met leerlingen en ouders als het gaat over docenten of lesstof. Volgens een wet uit 1983, Le Pors-wet, kunnen Franse ambtenaren een beroep doen op de overheid als zij bedreigd worden in het vrij kunnen uitoefenen van hun functie. Na de moord op Paty is het aantal verzoeken explosief gestegen, namelijk met 123 procent, meer dan een verdubbeling dus. Uit de Franse podcast over Paty, waarin onder meer leerlingen, ouders en docenten van de school aan het woord komen, blijkt dat een aantal van de docenten de school inmiddels heeft verlaten. De bezorgde docent die is gebleven is een moedige lerares om te koesteren: zij brengt de jonge mensen burgerschapslessen bij, ofschoon het trauma van de moord diep is, en de docenten geenszins doelwit-af zijn van terrorisme. Mickaëlle Paty wil dat de Franse staat méér doet en verantwoordelijkheid neemt voor wat haar broer overkwam. Zij klaagt de staat aan, omdat die te laks zouden hebben gehandeld. Hoewel ze op de hoogte waren van de online dreigementen, boden ze geen bescherming. In een indrukwekkend interview vertelde Mickaëlle Paty deze week over het telefoontje dat ze kreeg dat haar leven en dat van haar ouders zou veranderen. Vanaf dat moment was ze ‘de zus van Samuel Paty’. In haar boek heeft ze de dia’s van de powerpoint van de les van haar broer opgenomen. Die gaat over de geschiedenis van de vrijheid van geloof, geweten en overtuigingen (la liberté de conscience), de vrijheid van meningsuiting (la liberté d’opinion) en van de pers (la liberté de la presse), inclusief de getoonde spotprenten en de bijbehorende vragen en opdrachten voor de leerlingen. Kortom: ‘le cours du monsieur Paty’ – verplichte lesstof in het Franse curriculum overigens. Het zien van de powerpointdia’s is aangrijpend en wrang, niet alleen omdat deze les van Paty zo ontzettend goed en interessant is, maar ook omdat die nu zelf onderdeel is geworden van de lesstof over de vrijheid van meningsuiting. Behalve door ‘de les van Paty’ werd ik ook geraakt door het omslag van Charlie Hebdo van 16 oktober jl.. We zien drie leerlingen in een schoolbankje. De een zwaait met een Palestijns vlaggetje, de ander met een Palestijns sjaaltje om, de derde met een bebloed zwaard. Op het bureau van de leraar een afgehakt hoofd met een blauwhelm. Daarboven de tekst: ‘Les profs, Prix Nobel de La Paix. Paty/Bernard’. Stine Jensen is filosoof en schrijver. Ze schrijft om de week een column op deze plek. Correctie (18 oktober 2024): in een eerdere versie van deze column stond dat in de laatstgenoemde Charlie Hebdo-cartoon een leerling met een Israëlisch vlaggetje te zien was. Dat klopte niet en is hierboven aangepast.</p>]]></description>
      <guid>https://nrc.nl/nieuws/2024/10/17/de-les-van-samuel-paty-a4869743</guid>
      <pubDate>Thu, 17 Oct 2024 05:09:30 +0000</pubDate>
    </item>
  </channel>
</rss>
