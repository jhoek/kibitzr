<?xml version="1.0" encoding="utf-16"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[In  Tár  zag ik iets pijnlijks stereotieps: de vrouw die een grote kunstenaar wil zijn, faalt als ouder]]></title>
      <description><![CDATA[<p>De film Tár maakt de pennen los. Ik vond het portret van de machtslustige dirigente, fenomenaal gespeeld door Cate Blanchett, een adembenemende ervaring. Je kijkt naar een klassiek stereotype van de geniale kunstenaar als scheppende plaatsvervanger van God (m), voor wie alles moet wijken voor de kunst, Alles für die Kunst! – maar dan gespeeld door een vrouw in een strak pak, met een kind waarvan zij naar eigen zeggen ‘de vader’ is. Daardoor verschuift er van alles in je brein. De film gaat nu over de vraag of vrouwen in topposities ook machtsmisbruik kunnen plegen (ja).  De cultuur- en generatiestrijd die zich afspeelt tussen Lydia Tár en de jongere generatie is door Társ lesbisch-zijn extra fascinerend. Tijdens een masterclass stelt student Max, die zich identificeert als ‘bipoc pangender persoon’ dat hij onmogelijk Bach kan spelen vanwege diens ‘misogyne leven’. Hij wordt stevig op de vingers getikt door Tár, die belerend laat weten wat het risico van zijn standpunt is: als hij identiteitspolitiek bedrijft, moet hij erop rekenen dat hij zélf op een dag daarop wordt afgerekend. Tár overtreft iedere mansplainer met haar optreden, al heeft ze niet helemaal ongelijk. Twee vrouwelijke musici, Caroline Strumphler en Marije Helder, mochten in de Volkskrant reageren op de vraag hoe realistisch de film is. Antwoord: totaal niet. Blanchett zwaait kunstzinnig met haar armen, maar op dirigeren lijkt het niet. En: de vrouwen in Tár zijn verder geëmancipeerd als het om hun machtspositie gaat; in Nederland komen de vrouwelijke dirigenten nog maar net kijken.  Het lijkt wat armoedig om de film louter als vertekende afbeelding van de werkelijkheid te bespreken, maar toch is het interessant om te horen wat deze ervaren vrouwelijke musici erover te zeggen hebben. Ze worden steeds bozer: er zijn uitsluitend mannelijke dirigenten die zich hebben misdragen, en dan krijg je dít voorgeschoteld als beeldvorming van een vrouwelijke dirigent.  Ik kan me iets voorstellen bij hun ergernis. Niet alleen spreekt een zekere kunsthaat uit de film, want we krijgen onbewust de boodschap mee dat wie zich te veel bezighoudt met esthetica, zoals Tár, een gevoelsarm mens is. Maar ook ontpopt Tár zich tot een regelrechte heks. In een apotheose zien we haar verwilderd het toneel op stormen – nog net niet op een bezemsteel – om daar als een bezetene iemand neer te maaien. Na haar ondergang is ze veroordeeld tot een J.K. Rowling-achtig universum in Azië waar iedereen verkleed is als magisch wezen met gekleurd haar.  Je kunt het natuurlijk heel emancipatoir vinden dat een vrouw nu ook een machtsbelust personage mag zijn (dat is het óók), maar ik zag, de meesterlijke performance van Blanchett ten spijt, ook iets pijnlijks stereotieps: de vrouw die een grote kunstenaar wil zijn, faalt als ouder, en oh ja, de lesbienne moet aan het eind van de film symbolisch dood. Het personage Lydia Tár past daarmee naadloos in het zojuist verschenen Hags. The Demonisation of Middle-Aged Women. Victoria Smith haalt daarin flink uit naar de alomtegenwoordige heksificatie van de vrouw van middelbare leeftijd. Het is een lekker boos boek, dat begint met een ode aan de Amerikaanse actrice Glenn Close die in de film Fatal Attraction de onvergetelijke woorden uitspreekt: IANGBT: I am not going to be ignored. Smith wijst erop dat men de misogynie die over professionele vrouwen van middelbare leeftijd wordt uitgestort doorgaans als volgt verantwoordt: dit gaat niet over alle vrouwen, nee, déze vrouw is gewoon vervelend.  Tijdens het lezen van Hags dacht ik behalve aan Lydia Tár ook veel aan Sigrid Kaag, de politica die werd voorgesteld als een terrorist met een bezemsteel. Op internationale vrouwendag, 8 maart, kwam het bericht naar buiten dat het aantal vrouwen in de politiek stagneert wegens vrouwenhaat; genoemde voorbeelden die de meeste drek ontvangen (onder andere Edith Schippers, Sylvana Simons en Sigrid Kaag) zijn allemaal vrouwen van middelbare leeftijd. Vul als zoekopdracht ‘heks’ in op Twitter, en je slaat steil achterover.  Helaas geeft het feminisme, zoals Victoria Smith terecht opmerkt, op dit moment geen thuis. Het is te druk met inclusief zijn, stel je toch eens voor dat iemand zich buitengesloten voelt! Ik dacht aan GroenLinks-leider Jesse Klaver. Op Instagram plaatste hij een foto van zichzelf tijdens de  Feminist March (voorheen Women’s March) omdat hij wil strijden voor de gelijke rechten voor iedereen. In zijn handen een bord met de tekst: „This is what a feminist looks like”.  Nee Klaver, dat is hoe een opportunistische politicus eruitziet, vlak voor de verkiezingen, dacht ik, lekker heksig. 
		Nieuwsbrief
		NRC Film
	 
		De beste filmstukken, interviews en recensies van de nieuwste films</p>]]></description>
      <guid>https://nrc.nl/nieuws/2023/03/10/in-tar-zag-ik-iets-pijnlijks-stereotieps-de-vrouw-die-een-grote-kunstenaar-wil-zijn-faalt-als-ouder-a4159081</guid>
      <pubDate>Fri, 10 Mar 2023 05:08:56 +00:00</pubDate>
    </item>
    <item>
      <title><![CDATA[Ga niet mee in de logica van de censor, maar wees creatief en leeslustig]]></title>
      <description><![CDATA[<p>Nu er zowat iedere week een literaire rel is, zou je bijna gaan denken dat wij oempa loempa’s niet de hele dag cacaobonen, maar kinderboeken verslinden. Voor de letteren heeft alle opwinding óók een gunstig effect. De verbeelding is kennelijk zo’n groot gevaar voor de ideologen van de ultraconservatieve en ultrawakkere flank, dat ze die willen verbieden en censureren – met de schrijver erbij. Dat maakt de literatuur lekker vitaal en urgent, want natuurlijk wil de mens weten wat er zó gevoelig ligt dat die prompt naar de noodlijdende boekhandel rent met Stephen King voorop als vrolijke aanvoerder van het peloton: „Hey, kids! It's your old buddy Steve King telling you that if they ban a book in your school, haul your ass to the nearest bookstore or library ASAP and find out what they don't want you to read.”   Ook ik sloeg de afgelopen weken enthousiast aan het (her)lezen, van Trainer tot Het wonderlijke verhaal van Hendrik Meier. Daarna had ik zin om lange gesprekken te voeren over close reading (de analyse, interpretatie en esthetische en ethische evaluatie van teksten), een trage tak van de literatuurwetenschap die niet zo heel sociale-mediageniek is. Maar nu is de tijd van grote morele opwinding, aangevuurd en versterkt door sociale media, pamfletterij en snel partij kiezen in het gepolariseerde tweekleurenlandschap; vent heeft het al lang en breed gewonnen van vorm, de serieuze literaire kritiek ligt nagenoeg op apegapen.  Kunst en cultuur zijn verworden tot een entertainende afvalrace Als het om de verbeelding gaat, zetten twee ontwikkelingen vooralsnog stevig door. De eerste: schoonheid als wedstrijd. Of het nu gaat om taarten bakken, Vermeer schilderen of opera zingen, de versporting van de kunst produceert een wereld van winnaars en verliezers. Kunst en cultuur zijn verworden tot een entertainende afvalrace en waarden als creativiteit, schoonheid en expressie raken verloren.  De tweede is die van de snelle mediapolarisatie, waarbij de radicaalste stemmen de gespreksagenda bepalen. Iedere oproep om goed te lezen  lijkt vruchteloos, want de ideoloog spant de literatuur voor zijn of haar politieke karretje en is überhaupt niet geïnteresseerd in interpretatie, esthetica, genre, context, feit en fictie. Juist daarom moet je gesprekken daarover wél voeren, in de publieke sfeer, in plaats van mee te gaan in de logica van de censor.  Daarmee wil ik niet zeggen dat alle opwinding onterecht is: in het geval van Roald Dahl zijn er dermate veel ingrepen op zijn werk toegepast, dat van een ‘actualisering’ van gedateerde boeken  geen sprake is, maar eerder van een ideologische bewerking: onwelgevallige woorden als ‘dik’ ‘en ‘lelijk’ worden geschrapt. Uiteraard doet taal ertoe, maar het woord ‘lelijk’ schrappen uit boeken van Roald Dahl maakt de wereld niet mooier.  Maak bij deze edities daarom duidelijk dat het om een bewerking gaat en vermeld door wie de tekst bewerkt is. Houd intussen ook andere (historische) edities in druk, zodat de lezer een keuze heeft in plaats van voor een voldongen feit staat. Voeg ook een inleiding of een nawoord toe waar de ingrepen worden beargumenteerd. Het Stedelijk Museum liet mooi zien hoe het kan: de documentaire White Balls on Walls toont ons de overwegingen en discussies bij het maken van een tentoonstelling met een inclusiviteitsagenda. De camera daarbij toelaten is kwetsbaar, waardevol en prijzenswaardig, want duidelijk wordt hoe wenselijk en tegelijkertijd hoe ingewikkeld inclusiviteit is. Het ís pijnlijk dat er geen vrouwelijke kunstenaars aan de muren hangen (alleen maar ‘white balls’), en het ís pijnlijk dat de Afrikaanse kunstenaars louter als etnografisch interessant worden gepercipieerd terwijl woorden als kwaliteit en kunst verwijzen naar een zeer specifieke periode uit de kunstgeschiedenis: die van het modernisme.   Maar je krijgt ook te zien hoe de wens tot meer inclusie ontspoort wanneer die omslaat in zuiveringsdrift. Een discussie over het vervangen van het woord ‘prostituee’ door ‘sekswerker’ op een titelkaartje wordt een merkwaardige ingreep in de kunsthistorische werkelijkheid. Het heeft iets komisch om de doortastende conservator (m/zwart) die eerder overtuigd besluiten over kleur, kunst en titelkaartjes nam, nu hardop te zien dubben of hij een blinde vlek heeft als het om vrouwen gaat en niet zonder meer nog kan beweren dat hij déze voorgestelde ingreep onzin vindt.  Tot slot: lelijk is een (esthetisch) oordeel, en juist aan het gesprek over ‘mooi’ en ‘lelijk’ ontbreekt het in deze tijd. Ga niet mee in de logica van de censor, houd humor, ironie en satire hoog, wees creatief, leeslustig, interpreteer, nuanceer en close read tegen de klippen op, want de censor háát het. Tijd voor een nieuwe revolte, graag weer meer ‘vorm’ (esthetica, verbeeldingskracht) en iets minder vent (v/m/x/oempaloempa). Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/02/23/ga-niet-mee-in-de-logica-van-de-censor-maar-wees-creatief-en-leeslustig-a4157939</guid>
      <pubDate>Thu, 23 Feb 2023 05:08:56 +00:00</pubDate>
    </item>
    <item>
      <title><![CDATA[Een feministisch statement maken? Maak je druk om clitoris én armoede onder moeders]]></title>
      <description><![CDATA[<p>Zie ik het goed? Ja. Uit zes vagina’s moet ik raden welke besneden is. De afbeeldingen staan in Politiken, een serieuze Deense krant, bij een artikel over een zaak die de Denen al maanden in de greep houdt. Twee ouders van Somalische afkomst zijn veroordeeld tot een gevangenisstraf voor het besnijden van hun Deense dochters; genitale verminking is verboden in Denemarken. De ouders ontkennen dat ze besneden zijn en de zaak dient nu in hoger beroep.  Experts komen er niet uit, wat best gek is, want je verwacht dat dit toch tamelijk eenvoudig te beslechten zou zijn. Na enig turen naar de zes variaties kom ik tot de conclusie dat de vagina rechts onderin besneden is, ik zie geen clitoris. Het bijschrift onthult echter dat geen van de vagina’s is besneden. De afbeeldingen zijn gemaakt door de Oostenrijkse kunstenaar Gloria Dimmel die gietafdrukken maakt en foto’s daarvan om de variatie van het vrouwelijk geslacht te laten zien. Je begrijpt meteen de noodzaak en relevantie van haar werk, want het blijkt een interessante oefening.   Terwijl de Denen zich als clitorisdetectives buigen over de vrouwenbesnijdeniszaak, verklaarden twee Nederlandse feministen onder de titel ‘Feministen, er zijn urgentere zaken dan zoeken naar de clitoris’ afgelopen week dat het hoog tijd was voor ‘echt belangrijke’ kwesties, zoals armoedebestrijding onder alleenstaande moeders of medische wetenschap die vrouwen benadeelt, in plaats van over „verteerbare onderwerpen” zoals tepels en de orgasmekloof te praten. Je moet maar durven, twee dagen voor de Internationale Dag tegen Vrouwelijke Genitale Verminking de clitoris tot een oppervlakkige kwestie verklaren. Mijn hart weende, want het zoeken naar de clitoris is geen kleinigheidje, en dat bedoel ik niet lollig. De clitoris staat pas sinds 2021 (!) correct, in zijn volle glorieuze omvang, in de biologieboeken, dankzij de inspanningen van seksuologe Ellen Laan. Een prestatie van jewelste op feministisch én medisch gebied.  De auteurs in kwestie Madeleijn van den Nieuwenhuizen en Lotte Houwink ten Cate, zullen natuurlijk niet bedoeld hebben dat de clitoris geen belangrijk feministisch thema is, wél trapten ze in de val van een klassiek medialogica-ritueel onder feministen. Het gaat zo: wie een feministisch statement wil maken, zet zich eerst af tegen de ene club feministen (zij die oppervlakkig over tepels en clitorissen spreken) om vervolgens namens het ‘echte’ ‘feministische wij’ uit te leggen hoe het zit.  Dat retorische opzetje is zonde, want ik – en ook anderen – krijgen dan natuurlijk meteen veel zin om te gaan uitleggen hoe belangrijk tepels en de clitorissen zijn voor een gezond feministisch klimaat of willen na hun bewieroking van het tweedegolffeminisme (dat was pas een collectief!) meteen opmerken hoeveel ruzie er tussen tweedegolf-feministen onderling werd gemaakt, bijvoorbeeld over verplicht lesbisch zijn. Het ijzersterke punt dat de auteurs wél maken, dreigt daardoor te worden ondergesneeuwd. Ze schrijven, verwijzend naar de discussie over schoonheidsidealen waar botox en fillers onder het mom van ‘zelfbeschikking’ omarmd worden: „Een feministisch begrip, zelfbeschikking, wordt dan gebruikt als stok om mee te slaan in plaats van als beginpunt voor discussie. Wederom is de invalshoek zeer individualistisch: op persoonlijke schaal mag een persoon doen met haar lichaam wat ze wil.” Zelfbeschikking is inderdaad hét argument geworden om élke discussie te ondermijnen en wordt  vooral door feministen ingezet als heilige graal en als sluitstuk van ieder feministisch debat. Botox en fillers? Zelfbeschikking! De boerka? Zelfbeschikking! Abortus? Zelfbeschikking! Het liberale individu (v), los van elke cultuurhistorische context, beïnvloeding of wenselijke samenleving, kiest zelf en de gemaakte keuze is daarom automatisch positief.  Maar in een prachtige rede liet politiek filosoof Annemarie Mol al eens zien hoe ingewikkeld ‘kiezen’ is. Het begrip produceert een al te simpele tweedeling tussen ‘kiezen’ en ‘dwang’. Mol merkt op dat de eigen keuze wel degelijk een belangrijke waarde is, maar dat het nodig is die preciezer te onderzoeken. Tegenover keuze staat soms niet dwang maar onverschilligheid; ook kan het woord betrokkenheid soms nuttiger zijn. Zonder individuele betrokkenheid geen collectief. Betrokkenheid verlost je van het schijndilemma dat je een keuze zou moeten maken tussen ‘oppervlakkige’ en ‘echte’ feministische problemen, en voorkomt het veelgehoorde verwijt dat je je als ‘witte middenklasse feminist’ je niet mag uitspreken over kwesties buiten je bubbel.  ‘We’ zijn, kortom, nog lang niet uitgepraat over armoede onder alleenstaande moeders én de orgasmekloof; over kansengelijkheid én tepels. Zoek de (besneden) clitoris kan ik intussen aanraden als een ernstig en feministisch gezelschapsspel.  Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/02/09/een-feministisch-statement-maken-maak-je-druk-om-clitoris-en-armoede-onder-moeders-a4156715</guid>
      <pubDate>Thu, 9 Feb 2023 05:08:57 +00:00</pubDate>
    </item>
    <item>
      <title><![CDATA[Weten wanneer je moet stoppen is een kunst]]></title>
      <description><![CDATA[<p>‘Omdat mijn eigen leercurve na deze twee jaar afvlakt en minder steil wordt, is het voor mij tijd voor een nieuwe uitdaging”; „Bij leiderschap hoort ook het inzicht dat die rol tijdelijk is. We zijn allemaal vervangbare krabbelaars en Gods werk is altijd teamwork”; „Ik weet wat deze baan vergt en ik weet dat ik niet meer voldoende in de tank heb. Zo simpel is het […] En dus tegen jou Neve: mama ziet er naar uit er te zijn, als jij met school begint dit jaar. En jij, Clarke, laten we eindelijk gaan trouwen.”  Zomaar een paar stop-mededelingen van de afgelopen tijd die het nieuws haalden. De laatste was van Jacinda Ardern, die aftrad als premier van Nieuw-Zeeland, zij werd bedolven onder complimenten maar er was ook teleurstelling (‘zonde’, ‘te vroeg’). De tweede was van ChristenUnie leider Gert-Jan Segers die na tien jaar uit de politiek stapte. Ook hem viel veel waardering ten deel, wat een bescheidenheid immers, jezelf in het licht van de eeuwigheid een krabbelaar noemen. De mededeling van econoom Barbara Baarsma, die de Rabobank verlaat, riep complexere emoties op, ook bij mij: bestaat er voor haar geen hogere roeping dan je eigen leercurve? Zomaar stoppen, je moet maar durven. Na lezing van Quit. The Power of Knowing When to Walk Away (2022) van besluit- en strategiedeskundige Annie Duke bekijk ik de wereld door een stop-bril. De meesten van ons stoppen te laat, leer ik van Duke: met banen, relaties, ondernemingen. Duke weet waarover ze praat: zij moest vanwege gezondheidsproblemen de aspiratie van een academische loopbaan opgeven. Toen werd ze, min of meer toevallig omdat haar broer haar uitnodigde, pokerspeler, een hele goede, ze werd wereldtitelhouder. Pokerspelers moeten één ding goed kunnen: op tijd stoppen. Duke leerde met vallen en opstaan hoe dat moest: nooit langer dan acht uur spelen en de neiging onderdrukken om door te spelen als je verlies lijdt.  Haar boek staat vol met analyses van bekende stop-momenten uit de media: bokser Muhammad Ali (stopte te laat), komiek Dave Chappelle (op tijd, om later weer terug te keren). Ze put met name uit topsport-besluiten. Op de Mount Everest spreken klimmers altijd vantevoren een stoptijd af, want midden in je toppoging kun je niet helder denken. Ook als je nog maar honderd meter van de top verwijderd bent, houd je je aan de stoptijd. Ze memoreert een filesituatie waar twee klimmers ruim voor de stoptijd omkeerden omdat ze zich realiseerden dat ze de top niet konden halen voor de afgesproken tijd. Deze twee overleefden het, velen stierven tijdens die fameuze tocht.  Ik overdacht mijn eigen stopmomenten. Een van de moeilijkste besluiten nam ik tien jaar geleden, stoppen  als universitair docent literatuurwetenschap. Sommige banen zijn moeilijker dan andere om mee te stoppen, schrijft Duke en ze noemt hier de academische humaniora. Er zijn maar weinig posities binnen de geesteswetenschappen en het aantal gegadigden is groot. Dat maakt weggaan zwaar, want dat is een one-way decision. Duke noemt meer redenen waarom stoppen moeilijk kan zijn: als je identiteit sterk verbonden is met wat je doet of als je al veel tijd en geld hebt geïnvesteerd (sunk cost-principe). Een ludiek voorbeeld is besluiten te stoppen met het kijken naar een film. Hoe langer je al zit te kijken, hoe moeilijker het wordt. Minder grappig zijn de kosten voor de samenleving als geheel als grote projecten niet op tijd gestopt worden. Ze noemt het hogesnelheidstreinproject California Bullet Train. Er werden miljarden geïnvesteerd, maar tijdens het bouwen ontstonden grotere problemen dan verwacht. Omdat er  vantevoren geen helder stopmoment was gemarkeerd, blijft men vergeefs geld erin pompen. Het advies van Duke is om niet te veel naar in het verleden gemaakte kosten te kijken, want die zijn al gemaakt.  Dankzij Dukes inzichten kan ik nu zonder twijfel stellen dat Ardern  een formidabele stopper is van wie we veel kunnen leren. Ze koos uit twee routes: de ene route heeft de zekerheid van een stampvolle agenda, de waarschijnlijkheid van verminderde populariteit, en koerst regelrecht af op een burn-out; de andere route is onzeker, maar heeft de belofte van levensgeluk. Voor ons voelt haar keuze misschien te vroeg, maar zegt Duke, dat is de kern van precies op tijd stoppen: dat voelt altijd te vroeg. Wat een mooi voorbeeld voor dochter Neve en alle andere meiden in Nieuw-Zeeland geeft Ardern: je kan later premier worden, moeder en partner zijn én je gezondheid behouden. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/01/26/weten-wanneer-je-moet-stoppen-is-een-kunst-a4155454</guid>
      <pubDate>Thu, 26 Jan 2023 05:08:57 +00:00</pubDate>
    </item>
    <item>
      <title><![CDATA[Waarom herkennen we ironie niet meer?]]></title>
      <description><![CDATA[<p>Nu iedereen weet dat Ramsey Nasr een Wunderkammer heeft, zou het zo maar kunnen dat we ook gaan denken dat hij een echte geleerde is, getuige de titel van zijn televisieprogramma: Dr. Nasrs Wunderkammer. Je moet maar durven, in deze tijd, jezelf dr. noemen zonder de doctorsgraad op zak. (Zekerheidshalve googelde ik of de veelzijdige en begaafde acteur toch gepromoveerd was: nee.) Ik zocht naarstig naar de knipoog die het ‘dr.’ relativeren zou, maar de zelfspot spat er niet meteen vanaf als dr. Nasr het over zijn Wunderkammer heeft.  Ironie is misschien wel een van de lastigste stijlvormen van deze tijd. En ik mis die, want ik hou van de ironie. Ik ben er volgens goed Scandinavisch gebruik mee opgegroeid. De meeste Denen komen de dag niet prettig door zonder zichzelf of iemand anders met milde spot een beetje te beledigen. Een bekende Deense uitdrukking is ‘Det er ikke så ringe endda’ – wat zoiets betekent als ‘dat is zo slecht nog niet’. Je kunt de uitdrukking de hele dag door gebruiken om de lulligheid van een situatie te onderstrepen of prestaties te relativeren. Ironie en (zelf)spot gedijen goed in een gelijkheidscultuur: jij bent niet beter dan een ander.  Voor de Deense filosoof Søren Kierkegaard is ironie een positief begrip dat de grens markeert tussen het esthetische en het ethische, de stijlvorm roept verwarring op en nodigt uit tot plaatsbepaling. Ironie houdt je daarom alert: ze ontmaskert vanzelfsprekendheid.  In tijden van een ironiecrisis dient zich het ene na het andere misverstand aan. Te denken valt aan het schilderij met rokende witte oude mannen dat moest worden verwijderd  van de Universiteit Leiden nadat een medewerker haar beklag had gedaan. Nog een sterk voorbeeld is de twist tussen de humoristen en de moralisten: Theo Maassen zei grappend in de Gelderlander: „Wat als hier oorlog komt en wij moeten vechten? Zitten wij hier met onze genderneutrale toiletten!”  Gelukkig (ironie) reageerde Tim Hofman namens alle trans personen op Twitter en speelde het dapper (ironie) op de man: „Ooit dapper cabaretier, nu een man die zijn angst voor de grillen van een oorlogszuchtige autocraat botviert op de minimale wens van een transpersoon.”  Het meest betreurde ik de ophef rondom een spotprent van Jos Collignon. Twee jongens gaan er met een wapperende Marokkaanse vlag op een scooter vandoor met de wereldbeker, en laten FIFA-directeur Infantino verbouwereerd achter. Ik moest er meteen om lachen, vond het een geestige omkering van stereotypen met een vette knipoog: de ware boef, dat is Infantino, deze jongens, vaak getypecast als slecht, krijgen hier juist de guitige glansrol.  Maar het werd een kwestie van jewelste: enkele medewerkers van de Volkskrant voelden zich gekrenkt, de hoofdredacteur trok daarop de cartoon terug met het argument dat de grap ‘moeilijk te begrijpen’ was. Acteur Nasrdin Dchar haalde op zijn Instagram groots uit en noemde de cartoon in een opsomming een voorbeeld van Marokkanenhaat: „Dankjewel Media dat je liever blijft hangen in xenofobie, racisme vooroordelen en het aanwakkeren van haat”. NOS-journalist Youssef Abjij bracht ‘de Media’ gelukkig (geen ironie) terug tot proporties door die weer te onttronen van de hoofdletter: „‘De media’ bestaat niet, ik ben niet verantwoordelijk voor wat een ander schrijft”.  Waarom herkennen we ironie niet meer en worden grappen zo ‘moeilijk’ gevonden, zo letterlijk gelezen? Ik denk dat het mede te maken heeft met de leescrisis. Leren lezen kent twee niveaus. Het eerste is het begrijpen van de letterlijk betekenis van taal. Het tweede niveau is het ontwikkelen van de ‘esthetische’ blik, die zicht richt op vorm. Je leert stijlfiguren herkennen (parodie, ironie), literaire genres (western, romance) en het type stuk (column, nieuws). Wie het eerste niveau niet beheerst, komt aan het tweede niet toe. Terug naar de dr.-kwestie. Eerder was er een opstootje rondom het radioprogramma Dr Kelder en co. Jort Kelder deed iets grappigs: hij belde een echte dr. in zijn programma om te vragen of het mag, een titel voeren die je niet hebt. Het antwoord is nee. De dr.-titel is beschermd, die valselijk gebruiken is zelfs strafbaar. Kelder wees erop dat hij geen punt achter ‘dr’ heeft gezet, wie goed leest had de zelfspot kunnen waarnemen.  Nasr gebruikt wél die punt, het lijkt een gevalletje niet-gelukte ironie, geen zelfspot maar zelfliefkozing. Moge het desalniettemin een aanleiding zijn om de leesambities in dit land nog een tandje op te schroeven, voordat we gekrenkt ten onder gaan. Oh, wat mis ik de ironie! Stine Jensen is filosoof en schrijver. Ze schrijft om de week een column  op deze plek.</p>]]></description>
      <guid>https://nrc.nl/nieuws/2023/01/13/waarom-herkennen-we-ironie-niet-meer-a4154091</guid>
      <pubDate>Fri, 13 Jan 2023 05:08:57 +00:00</pubDate>
    </item>
    <item>
      <title><![CDATA[ Het aardse leven is eindig, een punt, geen komma]]></title>
      <description><![CDATA[<p>‘Oud en Nieuw’ heb ik altijd een mooie uitdrukking gevonden. Het is de gelijktijdigheid van verleden en toekomst, afsluiten en beginnen, terugblikken en vooruitzien. Ik weet niet zeker of deze benaming ook in andere landen dan Nederland voorkomt; hoe de laatste dag van het jaar genoemd wordt, loopt nogal uiteen. Wat in het ene land ‘Oudejaarsavond’ heet (Noche Vieja), wordt elders nieuwsjaarsavond (Nytårsaften) genoemd, maar in het Nederlands komen ze ook bij elkaar.  Om het jaar ritueel af te ronden, trakteerde ik mezelf op ABBA Voyage, het digitale concert van het beroemde Zweedse viertal in Londen. De souvenirwinkel hing vol retrospullen, het optreden werd gegeven door de jongere versies van de ABBA-leden, driedimensionale digitale projecties. Dat was indrukwekkend, net echt. Om het liveconcertgevoel te verhogen, stond er een coverband naast het toneel. Dat had van mij niet gehoeven, die waren heel erg niet-ABBA en het accentueerde juist de afwezigheid van de ‘echte’ ABBA. Het meest surrealistische betrof het publiek, luidkeels juichend voor virtuele projecties (ik ook) en toen moest het slotspektakel nog komen. Nadat de jonge digitale projecties dag zwaaiden, kwamen de ABBA-leden op als hun huidige zeventigjarige zelven om nog even te zwaaien naar het publiek. Dat was ontroerend, want het deed je stilstaan bij het verglijden van de tijd.  Het gekke was dat dit natuurlijk óók projecties waren. Oud leek ‘echt’, maar ook dat was een illusie. Het effect was dat van de typische milde ABBA-melancholie: een leven met spijt, keuzes, winnaars en verliezers. In hun digitale projecties kunnen ze eeuwig voortleven, want ook na de dood van de ABBA-leden kunnen wij nu dankzij de technologie naar een concert van ABBA. Maar het aardse leven is eindig, een punt, geen komma.  In een verhaal van Alice Munro komt een prachtige definitie van onze langzame sterfelijkheid voor: ouder worden is het afnemen van mogelijke afslagen in je leven. Je kunt daaraan toevoegen: écht oud is als anderen gaan bepalen welke afslag jij tegen wil en dank moet nemen. Wie zijn ouder naar een verpleeghuis brengt, zoals ik dat afgelopen jaar moest doen, weet: dit was die laatste afslag. Wat ik griezelig vind, is hoe die afslag in handen van deze Nederlandse overheid afbrokkelt tot een onwenselijk scenario. Dit is wat minister Conny Helder (Langdurige Zorg en Sport, VVD) in een interview met deze krant zei over het verpleeghuis: „Je kunt je afvragen of je je ouders daar wil afleveren. Liever houden we mensen zo lang zo zelfstandig dat ze thuis kunnen blijven wonen en die zorg niet nodig hebben.”  ‘Je kunt je afvragen of je je ouders daar wil afleveren’. Wat zou ze daarmee bedoelen? Is het verpleeghuis een slechte plek voor je ouders? Heb je als kind gefaald als je je ouder daar ‘aflevert’? Liever houden we mensen zo lang zo zelfstandig dat ze thuis kunnen blijven wonen en die zorg niet nodig hebben. Wie is ‘we’? De Nederlandse staat? Wat bedoelt ze met ‘zelfstandig houden’? Je gaat naar een verpleeghuis ómdat je niet zelfstandig meer voor jezelf kunt zorgen. Naar een verpleeghuis gaan bestempelt Helder als „de ouderwetse manier, want het blijven bouwen van verpleeghuizen, is door het personeelstekort niet meer houdbaar.” De oplossing? „Ouderen kunnen onderling samen in hofjes wonen of juist met studenten in de buurt.”  Helders uitgangpunt is dus niet: wat is goed voor ouderen, en wat heb je daarvoor als samenleving nodig – meer personeel en hoe gaan we dat waarborgen – maar een financiële kijk waarbij een ‘gebrek aan autonomie’ of ‘afhankelijkheid’ lastig zijn, een verwijtbare situatie. The winner takes it all. Ze schetst een bizar beeld als oplossing: dementerende, incontinente ouderen bij elkaar in fictieve hofjes (die er niet zijn) of tussen de studenten in woningen (die er niet zijn). In het nieuwe jaar wil ik terug naar het oude, ik wil ouder- dan ouderwets: weg met die kille liberale blik op de oude mens als lastenpost, bejaardentehuizen terug! Ik wil dat Nederland weer een land wordt waar je oud wil worden. Ik heb Conny Helder niet nodig voor een schuldgevoel, een beetje ABBA-fan kent zijn klassiekers. Over de tijd die door je vingers glipt, zongen ze (Slipping through my fingers): „Sometimes I wish that I could freeze the picture/ And save it from the funny tricks of time/Barely awake, I let precious time go by/Then when she's gone, there's that odd melancholy feeling/ And a sense of guilt I can’t deny.” Stine Jensen is filosoof en schrijver.  Ze schrijft om de week een column op deze plek.</p>]]></description>
      <guid>https://nrc.nl/nieuws/2022/12/30/het-aardse-leven-is-eindig-een-punt-geen-komma-a4152896</guid>
      <pubDate>Fri, 30 Dec 2022 05:08:58 +00:00</pubDate>
    </item>
    <item>
      <title><![CDATA[Kun je aandacht geven uitbesteden?]]></title>
      <description><![CDATA[<p>Het rommelt in Hilversum. De meeste omroepen zien zich na de DWDD-affaire genoopt om bijeenkomsten te organiseren over een veilige en prettige werksfeer. Ik werk al jaren met veel plezier bij een relatief kleine omroep (HUMAN), maar toch zijn enkele zaken die zijn opgemerkt over de omroep-werkcultuur me niet helemaal vreemd. Het maken van lange dagen, álles geven voor het best mogelijke resultaat, vol onzekerheid over de volgende klus: dat is eerder regel dan uitzondering. De flexcontracten maken dat begrenzing op allerlei vlakken lastig is. Gelukkig kreeg ik na drie tijdelijke contracten een vast contract, wat je gerust een wonder mag noemen in omroepland. Goed dus, dat omroepen, ook de mijne, flink wat tijd inruimen voor zelfonderzoek.  Mijn werkgever had alvast een opbeurend nieuwtje: nu de organisatie groeit zal één persoon zich gaan bezighouden met ‘aandacht’ omdat „aandacht voor elkaar hebben een belangrijke waarde is” en om meer „structuur te brengen in de processen”. Degene die het „aandachtsdossier” op zich neemt, zal bloemetjes en kaartjes sturen namens de omroep, bijvoorbeeld als er iemand geboren wordt, gaat trouwen, langdurig ziek is of als een dierbare overlijdt. Van vertrouwenspersonen had ik wel gehoord, maar het fenomeen ‘aandachtspersoon’ was nieuw voor me. De functie circuleert al langer in de zorg. In wooncentra en verpleeghuizen is een aandachtspersoon een aan de zorgverlener toegewezen persoon die speciale aandacht krijgt om zo diens welzijn te verhogen. Bij de omroep gaat het duidelijk om iets anders: werknemers krijgen niet ieder een ‘aandachtspersoon’ om in de gaten te houden, maar de aandachtspersoon is één persoon die ervoor zorgt we allemaal aandacht krijgen. Aandacht wil hier vooral zeggen: een attentie. Ik werd er meteen vrolijk van, want ik kom uit een gezin waar kleine beloningen de belangrijkste vorm van aandacht zijn. Als ik een zwaarmoedige bui had, dan kuchte mijn vader een paar keer en zei: „Oké. Wil iemand een dessert? Neem het grootste en beste dessert van de kaart. En hier heb je vijf gulden, koop daar maar iets gezelligs van.” Sommigen zullen dit problematisch vinden, maar bij mij werkte het behoorlijk goed. Ik vind het ook handig van mijn werkgever om het hele pakket attenties efficiënt uit te gaan besteden aan één persoon, zo gaat dat in veel huishoudens ook (‘mama regelt de cadeaus’).  Toch maak ik me ook een beetje zorgen. Er staat dat je leidinggevende of een collega even aan de bel moet trekken om de aandachtspersoon te attenderen op geboorten, verjaardagen en overlijdens, want hoe moet die dat anders allemaal weten? Snap ik. Maar wat nu als niemand dat doet voor mij? Zal ik dan de aandacht op mezelf moeten vestigen? („Beste aandachtspersoon, stuur mij een doosje lekkere bonbons, ik ben onlangs 50 geworden”)? Meer filosofisch vroeg ik me af: kun je een positieve waarde, zoals ‘aandacht’, tot een ‘dossier’ verklaren (ik associeer ‘dossier’ met ‘hoofdpijn’) en uitbesteden aan één persoon? Druist het instrumentaliseren op deze manier niet precies tegen de waarde in, waarbij iedereen aandacht moet hebben voor elkaar? Krijgt de aandachtsofficier, zoals ik de persoon inmiddels was gaan  noemen, trouwens wel uren voor het dossier? Of is het een extra klusje erbij? Dat kan aardig in de uren gaan lopen met minstens veertig mensen die verjaren, huwen, kinderen krijgen enzovoort. Tot slot schiet de genderkwestie me te binnen: in dit geval zal de ‘aandachtspersoon’ een vrouw zijn. Dat is misschien toeval, maar ik vermoed dat wanneer aandacht binnen organisaties op het bord van één persoon komt, dit vaak bij de secretariële functie terechtkomt en het mogelijk een genderkwestie wordt; precies zoals in gezinnen het vaak de vrouwen zijn die de attenties verzorgen en sociale relaties onderhouden (‘emotionele arbeid’). Is het, kortom, mogelijk om ‘aandacht’ van bovenaf procesmatig te institutionaliseren, of moet je werknemers eerst vragen wat zij onder aandacht verstaan? Voor de één zal een door de aandachtspersoon geregeld kaartje niet voelen als ‘echte’ aandacht, maar eerder als een afvink-actie. Niet iedereen wil überhaupt aandacht; zo las ik over een werknemer die zijn werkgever voor de rechter sleepte omdat hij niet langer aan verplichte gezelligheid wenste deel te nemen. Zelf zie ik het experiment vol vertrouwen tegemoet, want ik ga als een tierelier op attenties. Moet nu alleen nog ervoor zorgen dat de datum van mijn verjaardag terecht komt bij de aandachtspersoon, om precies te zijn vóór 13 januari. Stine Jensen is filosoof en schrijver. Ze schrijft om de week een column op deze plek. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2022/12/15/aandachtsofficier-is-met-zichzelf-in-tegenspraak-a4151665</guid>
      <pubDate>Thu, 15 Dec 2022 05:08:58 +00:00</pubDate>
    </item>
    <item>
      <title><![CDATA[De lichamen van onze tieners als inkomstenbron voor een criminele tabaksindustrie]]></title>
      <description><![CDATA[<p>Dochter (12) moest iets opbiechten. Ze had stiekem gevapet. Ik schrok, nu kwam het erop aan. Eerst complimenteren voor de eerlijkheid (‘fijn dat je het vertelt’), dan over tot de voorlichting. Deze verslavende rotzooi is niet een beetje slecht, het is héél slecht. Verslaafde kinderen nemen hun eerste hijs binnen vijf minuten als ze wakker zijn, hun tanden gaan eraan, hersenen en longen raken beschadigd. Sinds de introductie van e-sigaret in 2004 die mensen ‘van het roken af zou helpen’, zijn in Amerika 57 doden gevallen, het jongste slachtoffer was een 15-jarige jongen.  En meer dan tweeduizend mensen werden in het ziekenhuis opgenomen met longklachten. Ze was nieuwsgierig geweest en ze zou het niet weer doen, zei mijn dochter. Ik knikte, ik ben ook jong geweest. Maar ik maak me zorgen. De NOS meldde onlangs dat het gebruik van e-sigaretten onder jongeren toeneemt, ondanks het verbod: dat 44 procent van de jongeren tussen de 12 en 16 jaar al een e-sigaret heeft geprobeerd, terwijl je pas vanaf  18 jaar tabak mag kopen. Tabaksreclame richten op minderjarigen is verboden; de zoete smaakjes die de vape-industrie inzet (‘aardbei’) ook. Met zoveel verboden vanuit de overheid, vraag je je af hoe twaalfjarigen in godsnaam aan hun vape-materiaal komen.  En waarom beginnen ze ermee? Ik vroeg het aan Wanda de Kanter, longarts. Ze gaf een deprimerende opsomming van wat er zoal misgaat: vapen is wettelijk gelijkgesteld aan de sigaret, maar bij de verkoop wordt niet gehandhaafd. Je kunt het vanaf tien jaar online bij winkels bestellen zonder ID-controle door postbedrijven. In de horeca is geen handhaving  Er is (nog) geen accijns, de e-sigaret is goedkoop: in een miniscule strawberry ice vape zit twee cc  ‘drab’ met vijfhonderd  pufjes goed voor twintig milligram nicotine. Dat is evenveel als in een pakje sigaretten. De tabaksindustrie probeert op allerlei slinkse manieren de tabakswet te omzeilen door te suggereren dat de e-sigaret een manier is voor volwassenen om van roken af te komen of om stress te verlichten. De meest recente trend is die van de ‘IQOS’ (I quit ordinary smoking), vermarkt als het zogenaamde positieve ‘rook-vrije alternatief voor roken’: met onder meer de ‘smeltsigaret’, hete tabak.   Wat te doen? Uit onderzoek over hoe je kunt voorkomen dat mensen tabaksgebruikers worden, maak ik op dat twee zaken goed werken: ten eerste voorlichting en ten tweede zoveel mogelijk omgevingen tabak- en nicotinevrij maken (het woord ‘rookvrij’ ga ik niet meer gebruiken, want dat is ook een slinkse manier van de tabaksindustrie om wetgeving te omzeilen door de ‘rookvrije’ nicotine houdende varianten als snus, vapen, e-sigaretten te promoten). Tabaksgebruik moet je de-normaliseren. De grootste kans dat je wél tabak gaat gebruiken, is als je veel advertenties en reclames ziet waarin het genormaliseerd wordt als een cool lifestyle ding. Van belang is dat zowel scholen, ouders als de overheid grootscheeps inzetten op handhaving van een nicotinevrije omgeving (inclusief digitale omgevingen en sociale media) en op goede voorlichting.  Uit een recent rapport van het Trimbos instituut bleek dat TikTok, het medium waar jongeren op zitten, de regels niet handhaaft, en dat Nederlandse influencers zich door de tabaksindustrie laten betalen om het vapen aan te prijzen. Handhaaf in digitale omgevingen, maak een meldpunt, beboet influencers én de tabaksindustrie. Verhoog de prijs van vapen dramatisch, leg de online markt aan banden.  Geef voorlichting op school. Anders dan mijn dochter, kreeg ik veel voorlichting op school over alcohol, roken en drugs tijdens lessen maatschappijleer. We keken onder meer verplicht naar Christiane F., Wir Kinder from Bahnhof Zoo (1981), de verfilming van het gelijknamige boek, over een jonge vrouw die verslaafd raakt aan heroïne en in de prostitutie belandt. Ik vond mezelf te jong destijds, had er nachtmerries van, maar het was een zeer effectief afschrikmiddel. In Nederland komt de aandacht voor vapen op gang, maar voor zover ik weet moet de Christiane F. van het vapen nog worden gemaakt.  Luister intussen naar de podcast The Vaping Fix om te begrijpen hoe crimineel de tabaksindustrie is. Hoor hoe de industrie bewust ging marketen op tieners via sociale media en hoe de eerste tienerdode viel met de ‘Juul’ sigaret, die de optie van bijvulbare cannabisolie bood. Laat je niet wijsmaken dat er een zogenaamde ‘goede’ ‘rookvrije’ ‘stop-sigaret’ bestaat die het waard maakt om jongeren voor te offeren. Dit gaat niet over onze keuze als volwassenen om het slechte te mogen doen of om voor destructie te kiezen, dit gaat over tieners, onze tieners, wier lichamen louter een bron van inkomsten zijn voor een hebzuchtige industrie. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2022/12/02/de-lichamen-van-onze-tieners-als-inkomstenbron-voor-een-criminele-tabaksindustrie-a4150187</guid>
      <pubDate>Fri, 2 Dec 2022 05:08:58 +00:00</pubDate>
    </item>
    <item>
      <title><![CDATA[Waarom het oké is  als je niet durft]]></title>
      <description><![CDATA[<p>Ter gelegenheid van de sterfdag van Søren Kierkegaard (11 november 1855), verscheen een verzamelbundel met 501 wijsheden. De samensteller, Geert Jan Blanken, twittert elke dag een Kierkegaard-wijsheid. Het is een van de redenen dat ik op Twitter zit, want de overpeinzingen van de Deense filosoof zijn poëtisch en immer actueel. Als ik een lezing geef over falen, sluit ik die af met een citaat van Kierkegaard: „Durven is even je evenwicht verliezen, niet durven is jezelf verliezen.” Ik hou veel van het citaat, omdat dit het levensmotto van mijn vader was. De wijsheid rolde uit de pen van een grote somberaar, zijn achternaam betekent ‘kerkhof’; Kierkegaard durfde zowat niets in het leven, bleef haperen en hangen. Juist hij spoort aan te wagen. In het Deens staat er het krachtigere ‘wagen’, niet ‘durven’. Je zet iets op het spel, de uitkomst is onbekend. Doe het toch maar, als je het niet doet, zul je jezelf tekortdoen. In dezelfde week dat de bundel met Kierkegaards wijsheden verscheen, zag ik een film die de bodem wegsloeg onder dit citaat. De documentaire Innocence van Guy Davidi op het IDFA gaat over vier Israëlische tieners. Zodra ze achttien zijn, moeten ze drie jaar lang verplicht het leger in. De eerste anderhalf uur volgen we hun levens via homevideo’s, veelal de vrolijke, onstuimige buitenkant, en horen we via een voice-over dagboekfragmenten wat zich werkelijk in hun gedachten afspeelt. Een van de jongens denkt dat hij te gevoelig is, misschien is hij anders dan anderen. We horen de schrijnende uitspraak van een dochter tegen haar ouders: „Dat ik glimlach betekent niet dat het goed met me gaat.” En we maken mee hoe ze vanaf de kleuterleeftijd klaargestoomd worden om hun land drie jaar  te gaan dienen: ze krijgen schietlessen (uitje!), bezoeken militaire jeugddagen (op een tank klimmen!), krijgen gastlessen van soldaten, bezoeken een concentratiekamp, dragen de vlag als een schild. In hun vorming tot Israëlisch staatsburger worden ze langzaamaan gedesensitiveerd, gehard om het geweld te kunnen verdragen, om te kunnen doden. Onvergetelijk is het beeld van een tienermeisje dat huilend probeert de trekker over te halen tijdens het schietuitje. Ze wil niet schieten, ze durft het niet. Ze is bang om zichzelf pijn te doen. Ze doet het tóch.  Doe het niet, smeek je als kijker. Blijf het níet durven. Ik realiseerde me dat ik tijdens lezingen in het land over faalangst en jong zijn, steevast het tegenovergestelde heb aangeraden, namelijk: bij twijfel, wees kierkegaardiaans faalmoedig. Maar het citaat gaat dus niet in elke context op. Ik dacht aan de Israëlische jongeren, die het ‘wagen’ met de paplepel krijgen ingegoten, die elke sensitiviteit de kop in moeten drukken en alleen aan een dagboek durven toevertrouwen: ik ben bang, ik durf niet. Zou je met Kierkegaards waagfilosofie je doodslot bezegelen, moet zijn filosofie uit handen van tieners blijven?  Ik schreef een briefje aan zijn biograaf, Geert Jan Blanken. Ik vroeg hem of Kierkegaard toevallig ook ergens aanbeveelt om níét te durven. Nee, schreef hij me terug. Durven is voor de Deense filosoof altijd de uitweg uit vergeefse vertwijfeling. Kierkegaard waarschuwt tegen uitstellen, lafhartigheid en besluiteloosheid. Maar de ruimte van niet-durven is van waarde, want je moet je niet te snel ergens toe bekennen, dat kan een valkuil zijn, dus blijf jezelf bevragen. De mokerslag van Innocence zit aan het einde van de film. De vier jongeren kunnen de druk niet aan en maken allemaal een eind aan hun leven in het leger. Davidi levert met zijn hartverscheurende documentaire ferme kritiek op de Israëlische – nee, op élke – dienstplicht. Ik dacht aan de ouders van de kinderen, eentje mompelde nog: wij vinden het oké als je niet durft, als je niet gaat. Soms is niet durven even je evenwicht verliezen, durven jezelf verliezen.  Maar: volmondig niet-durven, dwars tegen de norm in, met een even ongewisse uitkomst (hoe gaat weigeren je leven verder bepalen?) is dus óók een waagstuk! Zo geldt Kierkegaard toch weer, steekt hij tieners juist een hart onder riem om te reflecteren op hun angsten, die zeer serieus te nemen, en de relatie tot de conventie te blijven bevragen. Hij zegt het zo in Of/Of (Enten/Eller): „Belemmer de opvlucht van je ziel niet, bedroef niet het betere in jezelf, mat je geest niet af met halve wensen en halve gedachten. Vraag jezelf en blijf jezelf vragen, tot je het antwoord vindt: want alleen die waarheid die opbouwt, is waarheid voor jou.”  Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2022/11/18/waarom-het-oke-is-als-je-niet-durft-a4148649</guid>
      <pubDate>Fri, 18 Nov 2022 05:08:59 +00:00</pubDate>
    </item>
    <item>
      <title><![CDATA[Qatar: wat voor sporter, fan of tv-kijker wil je zijn?]]></title>
      <description><![CDATA[<p>Kijken of niet, dat is de kwestie. Daarom belde ik een bevriende sportfilosoof. Zou hij gaan kijken? Ja, zei hij. Als we met zijn allen niet zouden kijken, álle schermen op zwart, dat zou het verschil maken. Maar hij in zijn eentje, dat maakte geen verschil, het zou een protest van niks zijn.  Je kon het ook zien als het ‘omstandersprobleem’. Met zijn allen wachten totdat iemand iets doet. De regering bijvoorbeeld. Die zou niet kunnen gaan, dat zou een groot symbolisch gebaar zijn. Of één van de spelers bijvoorbeeld. Die zou de handdoek in de ring kunnen gooien en zeggen: ik ga niet!  Maar dat is (nog) niet gebeurd, kennelijk zijn we te afhankelijk van corrupte landen. Iedereen calculeert, de prijs van niet gaan is te hoog (energiecontracten!). Bovendien: het leed is al geschied. De doden krijg je niet meer terug. Niet als je wegblijft, niet als je niet speelt, niet als je niet kijkt.  Onbekommerd zal het kijken niet zijn. Wie nu nog geen WK-schaamte heeft, heeft onder een steen gelegen. Het aantal programma’s, artikelen en podcasts over Qatar is niet meer te tellen. Van Boos tot In de schaduw van het WK, van Wij bouwden de stadions tot De coup van Qatar, Het WK wegkijken, De prijs van het WK in Qatar: het ene na het andere fraaie staaltje onderzoeksjournalistiek verschijnt. Je hoort intussen de hersenen bij de redacties kraken: welke invalshoek is nog niet belicht?  Ik kijk niet naar sportprogramma’s, maar weet inmiddels alles over de FIFA (corrupt), over de emir en zijn verlangen om van Qatar een voetbalnatie te maken, over dode Nepalese arbeidsmigranten, over hoe mensen-  en milieurechten aan de laars zijn gelapt, over hoe jongetjes in Afrika werden gescout, over sportswashing. Dat laatste is als een land of bedrijf beter op de kaart wil komen te staan door zich te affiliëren met een populaire sport.  Tot nu toe vind ik het slecht gaan met de sportswashing. Ik denk niet beter over gokken doordat voetballers zich behangen met reclames (integendeel) en al helemaal niet over Qatar. Dat geldt ook voor het bekendste voorbeeld van sportswashing uit de sportgeschiedenis: de Olympische Spelen uit 1936 in Berlijn, toen Hitler een poging deed zijn fascistische regime in een goed daglicht stellen. Esthetisering van sport was daarbij een cruciale strategie, door Leni Riefenstahl een film te laten maken.  Wie nu nog geen WK- schaamte heeft, heeft onder een steen gelegen – media-aandacht te over  De esthetisering van sport als onderdeel van sportswashing zal voor Qatar nog lastig worden. De beelden van doodskisten en uitgewrongen gezichten van arbeidsmigranten lijken niet meer overschreven te kunnen worden met juichende fans. Dus wat nu? We weten alles, we kunnen niks. Of wel? In de Süddeutsche Zeitung wordt de ‘kijken of niet’-vraag onder meer beantwoord door jurist Rainer Erlinger, die stelt dat ‘er wordt tóch gespeeld’ en ‘als ik in mijn eentje kijk maakt dat niet uit’ zwakke argumenten zijn. Houd je eigen morele ambitie hoog met de filosoof Kant: gedraag je ongeacht wat anderen doen zó, zodat jouw handelen een algemene wet zou kunnen zijn. Vraag je met Aristoteles’ deugdenfilosofie af: wat voor fan wil je zijn? Plezier bestaat uit meer dan de wedstrijd zelf: je kan niet scheiden wat er op en wat er naast het veld gebeurt.  Plezier is de som der delen, niet één aspect. De bevriende sportfilosoof mompelde nu plotseling een naam. Jos Hermens, de hippie-hardloper, de man die ooit het werelduurrecord in handen had. Toen de Olympische Spelen in 1972 in München doodgemoedereerd doorgingen na een terroristische aanslag op Israëlische sporters, trok hij zich terug. Waar negen doden waren gevallen, kon hij entertainment niet laten prevaleren.  Waar is de Jos Hermens van nu? Ik weet het, sporters zouden zich niet met wereldpolitiek hoeven bezighouden. Maar als sporter kun je verschil maken, voetbal is politiek met andere middelen. Denk aan de Amerikaanse lesbische voetbalster Megan Rapinoe die weigerde naar Trump te gaan. Al die goed getimede aandacht voor Qatar, ja, óók dat is entertainment (wat vond jij de beste podcast?). Maar door al die aandacht is er wél iets veranderd. De onbevangen blik is van de baan. Als niet nu het dieptepunt van de prijs van sport als vermaak is bereikt, wanneer dan wel? Moge er één speler opstaan die een Jos Hermens doet en zegt: tot hier, niet verder; één regeringsleider die zegt: ik ben niet te koop.  En de kijker? Die ene kijker, dat ben jezelf, en die kan zeggen: zo’n fan wil ik niet zijn.  Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2022/11/03/qatar-wat-voor-sporter-fan-of-tv-kijker-wil-je-zijn-a4147163</guid>
      <pubDate>Thu, 3 Nov 2022 05:08:59 +00:00</pubDate>
    </item>
  </channel>
</rss>
