<?xml version="1.0" encoding="utf-8"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[Goede grappen over   religie delen]]></title>
      <description><![CDATA[<p>Lale Gül haalde onlangs fel uit naar Arjen Lubach. De laatste heeft in een podcast gezegd dat hij voorzichtig is met grappen over de islam. Gül vindt dat hij als satiricus zijn werk moet doen en niet moet capituleren voor terreur. Haar kritiek ventte ze uit in twee talkshows en in een column. Lubach stelde dat het maar een klein stukje uit een langere uitzending was en dat hij overal grappen over maakt, maar geen gevaar wil lopen. Onderbelicht in deze mediarel bleef dat Lubach in diezelfde podcast nog iets zei, namelijk dat er wat hem betreft geen grenzen aan de grap zijn, als het maar een goede grap is. Hij zei ook: „Een goede grap over religie vind ik altijd te rechtvaardigen”. Geheel volgens de hijgerige mediawetten verdween deze nuance uit beeld, en werd er selectief uit het gesprek geshopt. Ik vond het dan ook onterecht dat Gül en anderen zich bleven fixeren op de vermeende ‘lafheid’ van Lubach. Lubach is niet de vijand van het vrije woord, noch zwicht hij voor terreur. Om een vergelijking te maken: vrouwen die besluiten om niet met een kort rokje te gaan fietsen, zijn niet degenen die aangepakt moeten worden, dat zijn degenen die de straat onveilig maken. Je mag overal grappen over maken. Maar of de grap goed is, hangt van veel af: wie hem maakt, de timing, de intentie en de smaak van de ontvanger. Een goede grap kan dus over de islam gaan, Charlie Kirk, zélfs over Gaza en de Holocaust. Dat hebben Art Spiegelman, auteur van de wereldberoemde graphic novel Maus, en Joe Sacco, pleitbezorger van ‘comic journalism’ en publicist van de klassieker Palestine, laten zien. Samen publiceerden ze een driedelige strip over Israël-Gaza. Het bovenschrift: „By the power of cartooning, two comic artists have drawn themselves into the Gaza strip.” En ja hoor, daar staan, ze, Spiegelman die zichzelf afbeeldt als muis en journalist Sacco, boven op de puinhopen van Gaza (‘gaza strip’). Ze soebatten over het woord genocide, Maus prefereert het woord ‘ethnic cleansing’, hij zit te droedelen. Dat laatste heeft zoiets ongepasts luchtigs dat het komisch wordt. Het zit hem in de details, er valt zoveel te zien in die drie pagina’s. Het is grappig, wrang en serieus. Art Spiegelman is trouwens bij uitstek iemand die goede grappen maakt over religie. In Drawing blood. Outrageous cartoons and the Art of Outrage beoordeelt Spiegelman de Mohammed-cartoons die wereldwijd tot woede leidden onder moslims. De meeste cartoons krijgen vanwege gebrek aan humor of artisticiteit nul, één of twee ballen, Spiegelman zet nauwgezet uiteen waarom ze zo slecht zijn. Slechts één tekening krijgt er vier, en dat is niet de beruchte cartoon van Mohammed met de bom. Je ziet abstracte vrouwenfiguren in een boerka; Spiegelman stelt vast dat ze op pacmanmannetjes lijken. Ze eten religieuze symbolen op, ‘vrouwenrechten’ worden door religie opgegeten. Na deze uitleg van Spiegelman zie ik het ook. „With all due”, noteert hij droogkomisch. „My respect for craft and visual thought leads me to the conclusion that this drawing might almost be worth a fatwa.” Deze week ging Art Spiegelman: Disaster is my Muse in Nederland in première in Vlissingen bij Film by the Sea. Spiegelman vertelt in deze bijzondere documentaire over de moeilijkste tekening uit zijn leven: het concentratiekamp. Door wat hij vertelt over hoe hij zijn tekening inkadert, ga je ook beter kijken naar de documentaire. En dan valt het ineens op. Palestine van Sacco is nooit ver weg, het staat steeds achter hem in beeld. Het zit ’m in de details. Inmiddels hebben zestig cartoonisten onder de noemer ‘Cartoonists For Palestine’ een gratis boek gepubliceerd. Eén spotprent benam mij de adem. Ik zie twee figuren, in hun buiken zit een schetsje van een poppetje. De tekst ‘For sale: baby shoes, never worn’ is over de pagina verdeeld. Ik leerde ooit tijdens mijn studie literatuurwetenschap dat deze advertentieachtige tekst het kortste verhaal ter wereld is, een zes-woorden-verhaal, toegeschreven aan Ernest Hemingway, mogelijk over een niet voldragen zwangerschap. Dit verhaal verplaatsen naar een Gaza-strip is een sterke vondst. Ik weet niet hoeveel ballen Spiegelman eraan zou geven, maar wat ik wel weet is dit: Gül en Lubach staan voor dezelfde zaak, aan de kant van de humoristen en het vrije woord. Als het volgende week National Comic Book Day is (26 september), hoop ik dat zij hun krachten bundelen en hun beste grappen, ook die over religie, delen. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/18/goede-grappen-over-religie-delen-a4906702</guid>
      <pubDate>Thu, 18 Sep 2025 05:09:51 +0000</pubDate>
    </item>
    <item>
      <title><![CDATA[Fatsoen aan  de talkshowtafel]]></title>
      <description><![CDATA[<p>Afgelopen maandag barstte het talkshowseizoen los. In de aanloop naar de nieuwe talkshow RTL Tonight werden met veel tromgeroffel de pak ’m beet achttien (!) vaste duiders onthuld. ’s Lands populairste talkshow Vandaag Inside besprak met regelmaat de motieven van de duiders, plus nog een probleem, namelijk „geen leuke vrouwen op televisie”. De duider én de enige leuke vrouw die ze op het oog hadden (Lale Gül), was als sterduider aangekocht door RTL Tonight. De duider is een soort mix van BN’er, journalist, entertainer en opiniemaker, vaker niet dan wel met een vleugje expertise, en vaker wel dan niet verbonden aan een krant met een duidelijke politieke kleur. De rol van de duider is diffuus: die licht niet alleen toe wat er aan de hand is in de wereld, maar interrumpeert ook, stelt vragen, ventileert bovenal een rake mening. Wat ooit begon als één sidekick in de bijrol van ontregelaar – denk aan Jan Mulder bij Barend &amp; Van Dorp – is uitgegroeid tot een dominante stem aan de talkshowtafel. Eva Jinek opende maandag bijvoorbeeld met vijf mensen aan tafel: Wouter de Winther, Marleen de Rooy, Özcan Akyol, Rob Jetten en Eddy van Hijum. In die volgorde aangekondigd. Drie duiders en twee politici, de laatsten ingeklemd tussen de duiders, om en om aan tafel. De politici moesten geduldig luisteren hoe de ene na de andere duider duidde dat ze er een puinzooi van hadden gemaakt in Den Haag. Rob Jetten opperde een aardigheidje uit de gereedschapskist van een relatietherapeut: één aardig ding zeggen over de ideeën van de ander. De enige die daaraan toekwam, was hijzelf, want hij werd onderbroken door een duider die iets duidde. Even later duidden ze allen de omgangsvormen, waarbij het dringen was voor de duiders om duidruimte te pakken. Al duidend stelden ze vast dat het overkoepelende probleem van verziekt Den Haag samengevat kon worden als: een gebrek aan omgangsvormen. Nu is er één partij die onder het mom ‘fatsoen’ omgangsvormen in het hart van haar politieke missie heeft geplaatst. Plus een man die de nieuwe omgangsvormen moet belichamen: Henri Bontenbal. Het CDA-verkiezingsprogramma heet Bouwen op Vertrouwen. Onze keuzes voor een fatsoenlijk land. Fatsoen wordt als volgt gedefinieerd: „Een fatsoenlijk land is een land waar we omzien naar elkaar en respect hebben voor de ander.” In mijn bescheiden rol als duider stel ik vast dat het begrip fatsoen in de loop van de jaren een opmerkelijke metamorfose heeft ondergaan: van benauwende, gereformeerde spruitjeslucht, tot medicijn tegen een harde, gepolariseerde politiek. Fatsoen blijkt een rekkelijk begrip, dat overal opgeplakt kan worden. Dat doet het CDA dan ook. Zo moeten er ook „fatsoenlijke arbeidsomstandigheden” komen, een „fatsoenlijke prijs” betaald worden voor verrichte werkzaamheden en er moeten „fatsoenlijke woningen zijn voor mensen”. Het gekke is: hoe vaker het woord opduikt, hoe leger het wordt. Omdat wat fatsoenlijk is, in de praktijk afhangt van perspectief. Toch is fatsoen een belangrijk woord. Zonder fatsoen is er geen democratie mogelijk, stellen politiek filosofen vast. Maar op het moment dat fatsoen, in de zin van respect en goede omgangsvormen, het belangrijkste onderwerp van gesprek wordt, is het eigenlijk al te laat. Zo riep Joe Biden enkele jaren terug op tot „meer fatsoen”. We weten inmiddels hoe het in de Verenigde Staten gesteld is met fatsoen. Kortom, hoe vaker het woord fatsoen valt, hoe zekerder je weet dat het daaraan schort. Ex-D66-spindoctor Roy Kramer stelt dat het hele idee van goede omgangsvormen vooral in de subcultuur van hoogopgeleiden superbelangrijk is. Voor de rest, ongeveer tweederde van de kiezers, gelden andere regels: liever veel emotie, simpelheid, meningen, en of je je met een politicus kan identificeren. Het debacle-spektakel tussen Henri Bontenbal (netjes blijven) en Jack van Gelder (feitenvrije duider) aan de talkshowtafel van De Oranjezomer is inmiddels illustratief voor de clash tussen fatsoen en populisme. Kijkcijfers gedijen bij schandalen als deze. Onfatsoenlijkheid als talkshow-handelswaar. Misschien is de duider daarom ook wel zo belangrijk geworden in de talkshow en heeft die de deskundige verdrongen. De publieke omroep zou hierin niet mee moeten gaan, maar dat doet dat helaas wel, want deze wordt ook afgerekend op kijkcijfers. Wat hun emotionele en scherpe debatstijl betreft, ontpoppen sommige politici zich inmiddels richting de stijl van de populisten, tot straatvechter. Als duider stel ik vast dat fatsoen met stevige tong bevochten zal moeten worden, wil fatsoen het redden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/05/fatsoen-aan-de-talkshowtafel-a4905097</guid>
      <pubDate>Fri, 5 Sep 2025 05:09:51 +0000</pubDate>
    </item>
    <item>
      <title><![CDATA[Een wereld zonder waterstofbommen]]></title>
      <description><![CDATA[<p>Deze zomer las ik het naarste boek ooit: Nuclear War. A Scenario (2024) van Annie Jacobsen. Meestal breng ik de vakantie door met verpozende lectuur, maar nu was ik naar Japan geweest en had ik Hiroshima bezocht, in de maand dat herdacht werd dat het tachtig jaar geleden is dat de eerste atoombom viel. Op 6 augustus 1945 dropten Amerikanen een atoombom op Hiroshima (‘Little Boy’), enkele dagen daarna op Nagasaki (‘Fat Man’). De Tweede Wereldoorlog was daarmee ook in Azië beëindigd, maar de prijs die de Japanners betaalden was hoog. Bij de aanval op Hiroshima vielen – schattingen variëren – 78.000 doden, bij Nagasaki 70.000; aantallen die in de jaren erna ver zouden oplopen tot zeker 230.000 door onder meer stralingziekten. Het bezoek greep me zozeer aan, dat ik meer wilde weten over nucleaire wapens. Mijn meest recente kennis beperkte zich tot de film Oppenheimer. Daaruit had ik opgemaakt dat natuurkundig genie Oppenheimer een wetenschappelijk huzarenstukje had geleverd met weliswaar gruwelijke gevolgen, maar dat dit vooral kwam omdat zijn uitvinding een politieke speelbal werd. En er was de vorming in mijn jeugd in de jaren tachtig, meezingen met ‘De Bom’ van Doe Maar, grote anti-kernwapendemonstraties, leren over de wapenwedloop. De boodschap die ik meekreeg was: bommen houden ons veilig. Door het zien van documentaires over hedendaagse oorlogsvoering, zoals The Palestine Laboratory en Game of Drones van Tegenlicht, was mijn aandacht verschoven naar de nieuwe drone-en digitale oorlogsvoering. Doodeng, maar al het gepraat over noodpakketten heeft vooral een sussend effect op me. Kennelijk valt er iets te overleven, als ik maar grip heb op mijn noodpakketje. Totdat ik dus het angstaanjagendste boek ooit las. Jacobsen noemt het ‘hypothetische nonfictie’. Ze sprak met honderden topambtenaren, experts en specialisten uit de Amerikaanse defensiewereld en schetst op grond daarvan het verloop van een kernoorlog. In haar scenario vuurt Noord-Korea een megaton waterstofbom (de H-bom die de A(toom)bom opvolgde) af op de Verenigde Staten. Zowel de Russen als de Amerikanen reageren. Een uur later zijn er miljoenen doden, is de menselijke beschaving weggevaagd en de nucleaire winter begonnen. Er zijn inmiddels genoeg nucleaire bommen op de wereld die dit scenario mogelijk maken. Na 1945 kwam de productie stevig op gang. In 1956 had alleen al Amerika 3.692 (!) bommen in opslag, en produceerde ze 3,5 bom per dag; in 1967 bereikte het aantal opgeslagen bommen een hoogtepunt: 31.255. Getallen zijn één ding, het huiveringwekkende verslag van Jacobsen is zó duister dat je verstand het niet kan verhapstukken. Ik reageerde fysiek (vergelijkbaar met Jonathan Littells De welwillenden) op passages waarin de huid loshangt, ogen uit gezichten hangen, mensen levend verbranden: „Geasfalteerde straten worden vloeibaar door de intense hitte, en verzwelgen overlevenden als gevangen in gesmolten lava […] tienduizenden mensen hebben gescheurde longen.” Het lezenswaardige interview met Jacobsen in NRC was mij eerder ontgaan. Ze stelt dat iets van hoop toch mogelijk is: wie in aanraking komt met films en verhalen over de onvoorstelbare hel die nucleaire bommen aanrichten, kán van mening veranderen over kernwapens en de wapenwedloop. Als voorbeeld geeft ze Ronald Reagan, die na het zien van de film The Day After zo gedeprimeerd was, dat hij naar de toenmalige Russische president Gorbatsjov stapte om een kernwapenverdrag te sluiten. Door het bezoek aan Hiroshima en het lezen van Nuclear War is er iets in mij verschoven. Ik wil geen wereld met waterstofbommen. Ik wil geen wereld waarin je naïef of pro-Russisch wordt bevonden als je pacifist bent. Waarin veiligheid en vrede alleen door verdere bewapening mogelijk is. Het zijn kinderen die volwassenen bij de les moeten houden. „This is our cry. This is our prayer. For building peace in this world,” staat er bij het indrukwekkende Children Peace Monument in Hiroshima. Japanse schoolkinderen maken kunstwerken van kraanvogels, in navolging van Sadako Sasaki, die ze op haar ziekbed vouwde. Ze was twee tijdens het bombardement op Hiroshima, overleefde de oorlog, maar stierf op twaalfjarige leeftijd aan ‘A-bomb disease’. Tijdens de herdenking in Hiroshima waarschuwde burgemeester Kazumi Matsui dat door de oorlogen in Oekraïne en het Midden-Oosten de acceptatie van kernbommen weer groeit. Het is dat het milieutechnisch een slecht idee is, en economisch voor de meesten niet haalbaar, anders zou ik zeggen: iedereen in zijn leven één keer naar Hiroshima. Maar wat dus ook kan: Jacobsens boek lezen. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/22/een-wereld-zonder-waterstofbommen-a4903705</guid>
      <pubDate>Fri, 22 Aug 2025 05:09:52 +0000</pubDate>
    </item>
    <item>
      <title><![CDATA[Bidden?  Laat ons in leraren investeren]]></title>
      <description><![CDATA[<p>Geloven maakt gelukkig, kopte Trouw. Een en ander is onderzocht door econoom en theoloog Johan Graafland, die er ook een boek over schreef. Het verbaast me niet echt, dat er een positief antwoord uitrolt op de vraag of geloven gelukkig maakt als je die voorlegt aan overtuigd gelovigen. Stel dat je zou onderzoeken of koken gelukkig maakt en je legt deze vraag voor aan mensen die graag koken. Me dunkt dat ze ja zullen zeggen, en er goede argumenten voor weten te vinden. Dat geloven gelukkig maakt, impliceert natuurlijk niet meteen dat niet geloven ongelukkig maakt. Maar om me heen zie ik wel een raadselachtig enthousiasme voor de nieuwe geloofstrend onder jongeren. Zo ziet schrijver Abdelkader Benali grote poëzie in deze hernieuwde geloofsgang bij zijn schrijvende collega’s en haakt hij zelfs aan door zijn column te besluiten met een plechtig „laat ons bidden”. Maakt geloven gelukkiger? Het zou kunnen, maar dan stuit ik toch op iets vreemds. Want hoe zit het dan met het World Happiness Report? Jaar in jaar uit prijken de seculiere landen met de meeste ongelovigen, waaronder de Scandinavische landen én Nederland, bovenaan de ranglijst van de ‘gelukkigsten’. Zou je Graaflands redenering ook gewoon kunnen omdraaien en erachter kunnen komen dat niet-geloven gelukkig maakt? Misschien, zo wil ik met deze omkering laten zien, gaat de geloofsopmars onder jongeren niet zozeer om het zoeken naar God of het vinden van geluk, maar is het eerder een manier om met ongeluk om te gaan, zoals: mentale gezondheidsklachten, eenzaamheid, ziekte, onmenselijkheid en onveiligheid in de wereld. Publieksfilosoof Alain de Botton zegt het zo: „Uit het feit dat allerlei misère weer terugkomt, kan worden afgeleid dat het veel waardevoller moet zijn om er goed mee te leren omgaan, dan om de utopie van het geluk na te jagen”. Het geloof, dat veelal draait om lijden, heeft zich bij uitstek bekwaamd in soelaas bij misère. Daarnaast biedt het een plek om samen te komen, rituelen, hoop, structuur, een clubje mensen, en, voor letterminnenden, een boek vol bizarre verhalen („Adam en Eva aten van de boom van de kennis”, „God schiep de aarde in zeven dagen”). Als ongelovige is het soms lastig hier tegen op te bieden, want, om met Stephan Sanders te spreken, wie wil er nou in een „atheïstisch praatclubje”? Wat mij stoort in het gehallelujah over de geloofsopmars onder schrijvers en jongeren, is dat het seculiere, en het ongeloof hierin te vaak wordt neergezet als een onbezielde, hedonistische plek, en als een veroorzaker van ongeluk. Waarschijnlijk was ik daarom zo geraakt door de aangrijpende en waargebeurde Spaanse film The Teacher Who Promised the Sea. De film herinnert je niet alleen aan hoeveel ongeluk het geloof kan brengen, het is ook een prachtig voorbeeld van een atheïstisch praatclubje en de plek daarvoor: het klaslokaal. De film gaat over de leraar Antoni Benaiges, die in 1936 werd vermoord door falangisten. Net als andere films over leraren (Être et Avoir, Dead Poets Society, Freedom Writers), herinnert hij je aan het grote belang van goede leraren in de levens van jonge mensen. En net als andere lerarenfilms is het een lofzang op kennis, humanisme én literatuur: de leerlingen mogen met een drukpers een eigen boekje maken over de zee, die ze nog niet zagen in hun jonge levens. Wanneer Antoni zijn klaslokaal in een gelovig plattelandsdorpje in de Spaanse provincie Burgos voor het eerst betreedt, haalt hij als eerste het kruis van de muur. Als de boze pastor om opheldering vraagt, zegt Antoni dat hij het geloof respecteert, maar dat geloof thuishoort in het gezin en in de kerk, niet op school. „Ik ben atheïst, maar mijn enige doel is om de kinderen iets te leren, en om goed te zijn, meer niet.” Hij bezorgt de kinderen het grootste geschenk van hun leven: met originele lesmethoden brengt hij ze kennis bij, geeft hij ze échte aandacht, en ziet hij in íeder kind een uniek talent. Als een collegaschrijver oproept tot het gebed, dan lees ik dat vooral als nostalgie in tijden van grote rampspoed, als een schrijver die hoopt dat geloof een thuis, zin, poëzie en verlossing zal bieden. Maar wie wil dromen van de zee, hoeft zich niet te wenden tot of te onderwerpen aan het hogere. Bidden? Laat ons investeren in leraren! Leraren die kinderen de magie van taal, kennis, schoonheid, het zelfvertrouwen, saamhorigheid en de moed geven om zelf te leren nadenken, juist wanneer het buiten stormt. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/26/bidden-laat-ons-in-leraren-investeren-a4898496</guid>
      <pubDate>Thu, 26 Jun 2025 05:09:52 +0000</pubDate>
    </item>
    <item>
      <title><![CDATA[De kunstdetective in Stine Jensen is klaarwakker]]></title>
      <description><![CDATA[<p>Ik was al op weg naar de Friese oranjekoek, toen mijn zus me aan mijn jasje trok. Of ik wist wat L’Origine du monde was? Ik sprong in mijn slimste-mens-stand en somde op: ‘Courbet. Schilderij. Vagina. Vrouw. Vernield door boze man.’ Meekomen, dirigeerde mijn zus. We waren in Belvédère, een klein museum in Oranjewoud, vlak bij Heerenveen. Ik had een tijdje tevreden naar een stil sneeuwlandschap van Jan Mankes gestaard, en de tentoonstelling ernaast, Fluisteringen – Oscar Voch, gescand. Maar nu keek ik opnieuw naar het fotografische schilderij L’Origine du monde, gecorrigeerd voor de mens van onze tijd van Oscar Voch, een vlakverdeling met daarop een witte veeg. „Dit is raar”, constateerde mijn zus. We bogen ons daarna nader over het tweeluik Oscar burgert zich in, twee zelfportretten van de kunstenaar als blackface tegen de achtergrond van een Nederlandse vlag, met over het ene portret een sticker „Dit kunstwerk is gezuiverd – Ontaard”. Kritiek op cancelcultuur? Door naar de verstilde glazen vitrine met daarin retro-zelfportretjes, en de mededeling dat iedereen spoedig „een VOCH” in huis had hangen. Zag ik het goed, een hakenkruis als je de vierkante O en de C kantelde? Bij de ingang hing een bord met de toelichting bij de tentoonstelling. De kunstwerken waren met een computer tot stand gekomen, las ik. „Het van weemoed vervulde werk laat zich het best omschrijven als een sluimerend bewustzijn van vergankelijkheid, verlies en onvervulde verlangens. ‘Het is de sfeer van de vergeelde kinderfoto, van een regenachtige dag, van het late licht op een namiddag of van de verwaarloosde achtertuin met daarin oude fietsbanden en glasscherven’, verklaart de kunstenaar.” Ik rook onraad. Googlen op ‘Oscar Voch’. „Geboren in Hondsbosch”. „Hondsbosch bestaat niet”, fluisterde ik tegen mijn zus. Filmpje kijken van het museum. Een kalende man in zwart pak draagt een leidersband met VOCH erop; de interviewer vraagt daar niet naar, beiden kramen clichématige teksten over kunst uit als „ook hier is een kunstenaar die het zoekt in verstilling”. De kunstdetective in mij was nu klaarwakker. Het was lang geleden dat ik dit type opwinding had gevoeld. Om precies te zijn in 2000, toen ik probeerde te achterhalen wie Marek van der Jagt was. Ik had gescrabbeld met de letters en de tekst ‘j-e-m-a-a-k-t-e-r-a-g-v-a-n’ gelegd. Arnon Grunberg! Ik ontving daarop een ansichtkaartje uit New York met ‘good scrabbling’, A.G. Mijn zus zat er ook lekker in, zij had het in eigen beheer uitgegeven koffietafelboek opgeduikeld in de museumshop. Neerlandicus en kunstverzamelaar Lex van de Haterd schreef dat Oscar Voch „van mystificaties houdt”. Voch had de boutade De Kunstenaar en de Jood gepubliceerd, waarin hij zich keert tegen de vulgarisatie, onderbetaling en uitverkoop van de kunstenaar. Lex onthulde dat Voch een pseudoniem was van Igor Wesdorp. Dat leverde online een Facebookaccount én een opvallende naamgenoot op, kunstenaar Marcel Wesdorp. Ik zocht op eerdere tentoonstellingen van Voch, het merendeel van de galeries bleek opgeheven. Zou het kunnen dat Lex, aardig op leeftijd, zijn ambities eindelijk had uitgeleefd, dat Igor zijn acteur van dienst was, en dat AI de naam Oscar Voch had uitgebraakt? Of was Igor het alterego van verstillingsliefhebber Marcel Wesdorp? Wel vreemd dat het prestigieuze Museumtijdschrift en het AD zo achteloos schreven over „het werk van de kunstenaar Oscar Voch”. Was dit misschien de vraag die boven de tentoonstelling hing: of alle kunst door AI gemaakt kan worden, inclusief de kunstenaar zelf, zonder dat wij het opmerken omdat we ons door kunstclichés laten verdoven? Ik begon het steeds sympathieker te vinden dat dit kleine museum het experiment had aangedurfd zonder opheldering te verschaffen. Je kunt je immers afvragen wat de kracht van kunst in deze tijd is. Geëngageerde kunst? Ja graag, maar als de kunstenaar voor jou gaat denken (pas op voor het fascisme!) verliest het ook zijn spanning en dubbelzinnigheid. Als kunst verwarring schept, voegt het iets toe, houdt het je alert, dwingt het mij goed te kijken. Want het kan zomaar dat je een man met führerband kunstclichés laat uitbraken, zonder dat iemand ernaar kraait. Of iets zó esthetisch („verstild”) kan inlijsten („de vier seizoenen”) dat je de afgebeelde soldaten niet eens opmerkt. Eén ding wist ik zeker. Het oplossen van het kunstraadsel zou een desillusie betekenen, ik staakte mijn zoeken. Het gaat om de verwarring, de ambivalentie, het spel en de zoektocht zelf, dat is de kracht van kunst. Al geef ik eerlijk toe dat ik het heerlijk zou vinden als zou blijken dat Arnon Grunberg erachter zit. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/12/de-kunstdetective-in-stine-jensen-is-klaarwakker-a4896719</guid>
      <pubDate>Thu, 12 Jun 2025 05:09:53 +0000</pubDate>
    </item>
    <item>
      <title><![CDATA[Andrew Tate voor  de meisjes]]></title>
      <description><![CDATA[<p>De serie Adolescence gaat over de ‘manosphere’, las ik overal. Een 13-jarige jongen is afgewezen door een schoolgenote, en vermoordt haar met een mes. De serie leidde tot veel debat over jongens, ‘incels’ (involuntary celibates) en de manosphere. Dat juich ik toe. Toch kon ik me niet onttrekken aan de gedachte dat iets op de achtergrond raakte in alle debatten over de ontsporing van mannen in deze tijd. Ik schrok zelf namelijk ook van het gedrag van de meiden op het schoolplein in de serie. Je kunt ze wellicht assertief of lekker mondig vinden, ik vond ze ronduit naar, onbeleefd en pesterig. Daarmee wil ik niet zeggen dat zij het gedrag van jongens veroorzaken, maar wel dat hier zich ook iets giftigs lijkt af te spelen. En dat het knap is dat een fictieve serie dit óók agendeert. We moeten het wat mij betreft ook gaan hebben over de oprukkende womanosphere, ook wel de femosphere genoemd. Wat begon als een tegenreactie op de manosphere (en daarom eerst ‘feministisch’ genoemd), is inmiddels uitgegroeid tot een griezelige vrouwelijke evenknie met veel overeenkomsten met de manosphere, ‘Andrew Tate voor meisjes’ gedoopt. Op digitale platformen roert de ‘femcel’ zich. ‘Femfluencers’ leiden er de conservatieve weg met een essentialistische kijk op sekseverhoudingen. Vrouwen zijn goed in baren, onderdanig aan de man, maar met fantastische kwaliteiten voor het huishouden. Femcels haten woke, feminisme, wetenschap en lhbtq+ en delen met hun mannelijke manosphere-evenknie de wroeging over hun onderdrukte positie. Ze moedigen vrouwen aan om de realiteit onder ogen te zien, de pink pill te slikken (mannen nemen de red pill). Feminisme levert je geen gezin of gezelschap op, maar houdt volgens hen in dat vrouwen zich als een soort man opwerken naar de eenzame top. Je kunt beter investeren in je dunne vrouwelijke uiterlijk, en net als de manosphere-mannen veel naar de gym gaan. Met je ‘vrouwelijke dating strategieën’ word je onkwetsbaar, en wapen je je tegen teleurstellingen. Deze (gespeelde) hardheid zag ik bij de jonge vrouwen op het schoolplein in Adolescence. De womanosphere bestaat uit onder andere femfluencers (zoals Kate Mackz) en een tijdschrift (Evie), en ze past naadloos in Trumps MAGA-universum. Op de website van Evie staat een blonde vrouw in een strak dirndl-blousje, die een koe melkt. Make Amerika Sexy Again! De womanosphere promoot een wit dun vrouwelijk ideaal. Je kan het weglachen als een (nog) relatief marginaal verschijnsel, maar een expert in The Guardian waarschuwt: de womanosphere is een „gateway drug into more extreme conservative ideologies”. Dat behelst een agressieve vorm van fatalisme, biologisch essentialisme en vijanddenken richting liberaal feminisme. Via populaire cultuur worden extreme ideeën genormaliseerd. Ze gebruiken daarbij slim de taal van de esthetica. Jessica Grosse zet in een podcast van The New York Times de ‘MAGA-beauty’ – de ‘Republikeinse’ make-up esthetica – uiteen en hoe je de MAGA-vrouw meteen herkent. De conservatieve vrouwelijke esthetiek propageert lang gekruld haar, zware make up, grote oorbellen, kleding die de vorm accentueert – kortom: hypervrouwelijk. Denk Kristi Noem, Nancy Mace, of in Nederland Raisa Blommestijn en Arlette Adriani. Een ‘democratische esthetica’ aanwijzen is lastiger, omdat die juist drijft op de vrijheid van het individu, of het moet zoiets algemeens zijn als weinig make-up of gekke kleuren in het haar (links). Met deze opmars van de womanosphere is een feministische tegenbeweging wat mij betreft harder nodig dan ooit. Maar ‘het’ feminisme is op dit moment vooral bezig met onderling eindeloos ruziemaken over wat feministisch is, denk aan het debat rondom de film Babygirl. Exemplarisch voor de impasse is het onlangs verschenen boek Enemy Feminisms, waarin de radicaal linkse feministe Sophie Lewis in ontoegankelijk en zelfgenoegzaam proza wil vaststellen wat ‘gevaar-feminismen’ zijn (girl boss-feminisme, anti-porno feminisme, politievrouwen, enzovoort) en wat volgens haar de enige juiste moreel zuivere vorm van feminisme is. Het maakt haar zo betweterig, irritant, on-nieuwsgierig en pro-cancelcultuur, dat ze al mijn sympathie verliest hoewel we strijden tegen hetzelfde gevaar van conservatisme en extreme rechtse ideologie. Zo lang het feminisme zich verliest in een onderlinge tribale strijd, spint Trump er alleen maar garen bij. Het meeste vertrouwen heb ik in humor als wapen tegen de oprukkende womanosphere. Ik genoot van een TikTok-video met een ‘Republican make-up’ tutorial. Lubach, ik smeek je, pak dit op. Maak die womanosphere Make America Sexy Again trend belachelijk, voordat ze onze dochters te pakken krijgen. Stine Jensen is filosoof en schrijver. Ze schrijft om de week een column op deze plek. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/05/15/andrew-tate-voor-de-meisjes-a4893473</guid>
      <pubDate>Thu, 15 May 2025 05:09:53 +0000</pubDate>
    </item>
    <item>
      <title><![CDATA[Recht doen aan het Palestijnse leed sluit het Joodse leed van toen en nu niet uit]]></title>
      <description><![CDATA[<p>Ik bracht een week door tussen de bergen voor meditatie en yoga. Op zoek naar stilte, verbinding en een vredige geest. ‘Stilte’, ‘samen’ en ‘vredig’, het gaat niet vanzelf: voor een ‘peaceful mind’ stonden we vroeg op om te mediteren, ‘samen’ (sangat) vergde het opzijzetten van eigen behoeften, en voor ‘stilte’ moest ik de dagelijkse ruis zien los te laten. Dat lukte enigszins: minder nieuws bereikte mij dan normaal; ik keek geen journaal, las geen kranten. Toch sijpelde het nieuws mijn wereld binnen via appgroepen en berichtjes. Ik constateerde dat de rest van de mensheid het ook lastig vond: vredig, samen en stilte. Zo liepen de meningen van twee boegbeelden van de van oudsher pacifistische Partij voor de Dieren over ‘vrede’ uiteen; er was ophef bij het Eurovisie Songfestival over wie namens welke groep met welke vlag mocht zwaaien; en ook stilte was onderwerp van debat. Sommige rijksambtenaren en oud-diplomaten hebben het initiatief genomen voor een alternatieve dodenherdenking, ‘4-mei inclusief’, omdat de regering de oorlogsmisdaden door Israël niet erkent. ‘Vrede’, ‘samen’ en ‘stilte’: het zijn charismatische ideeën die ons zouden kunnen verenigen, maar dat niet doen. Mijn zen-poging ten spijt, ik had zelf ook een mening klaar over het nieuws: pro ‘vreedzaam bewapenen’ (we hebben helaas geen keus), pro simpele vlaggenregels op het songfestivalpodium zodat het een landencompetitie blijft (daarbuiten mogen artiest en publiek wapperen met zoveel vlaggen als ze willen). Maar de ophef over de nationale dodenherdenking liet me niet los. Hoe aandachtiger ik mediteerde op stilte, hoe luider mijn herinneringen aan mijn vader en oorlog. Ik herinnerde me hoe mijn vader, inmiddels overleden, een keer ergens tussen Oegstgeest en Enkhuizen de auto aan de kant zette voor de Nationale Dodenherdenking. Toen ik hem vroeg waar hij aan had gedacht tijdens de stilte, zei hij dat het belangrijk was om de twee minuten stilte te eerbiedigen. Hij dacht aan zijn vader, mijn opa, die brigadecommandant was in het leger van Denemarken en tijdens de Tweede Wereldoorlog verbindingsofficier, én hij dacht aan alle oorlogsslachtoffers – toen en nu. Het was een indrukwekkende ervaring als kind, samen stil zijn. Ik werd me bewust van onze familiegeschiedenis in de grotere geschiedenis. Voor het eerst realiseerde ik me dat mijn vader en mijn opa een wereldoorlog hadden meegemaakt. Ik vroeg hem of het erg was dat ik tijdens de stilte ook aan een ijsje had gedacht. Nee, dat gaf niks, zei hij, stilte kan je niet sturen. Het kan zijn dat je afdwaalt, dat twee minuten lang duren, of kort. Dat je aan de doden denkt, of niet. Stilte is open, onbepaald, non-duaal en lastig in taal te vangen. Stilte is, zoals geluidsecoloog Gordon Hempton het fraai zei, niet de afwezigheid van geluid, maar de aanwezigheid van alles. Op de Nationale Dodenherdenking gaat het ook om de woorden. Er is strijd over de plek die hedendaagse oorlogsslachtoffers mogen innemen tijdens de herdenking. In het radioprogramma Dit is de Dag ging antropoloog Daniëlle Braun in gesprek met rabbijn Yanki Jacobs. Jacobs zei dat je op alle andere dagen andere (lees: Gazaanse) oorlogsslachtoffers mag herdenken, maar dat 4 mei exclusief is voor nationale slachtoffers en voor de Holocaust. Braun vertelde dat ze juist met haar familiegeschiedenis als joodse niet anders kan dan een link met het heden maken: „Je herdenkt het verleden, maar je kunt dat nooit los zien van het heden.” De nationale herdenking begon ooit met militairen, toen kwamen joden erbij, en later pas homoseksuelen. Zij doen overigens ook al jaren een ‘alternatieve’ herdenking bij het Homomonument. Braun gaf de woorden aan wat ik voelde. In de bergen werd ik herinnerd aan een spirituele wijsheid die het zo zegt: ‘separation is an illusion’, afscheiding is een illusie. Uiteindelijk zijn wij mensen verbonden met elkaar op deze aarde. Je kunt doen alsof de Tweede Wereldoorlog en de Holocaust los staan van de rest van de geschiedenis, maar dat is niet zo. De nog levende Gazanen en de meer dan 50.000 dode Palestijnen verdienen dat zij tijdens de Nationale Dodenherdenking niet gehoord hoeven worden via een boze Damschreeuwer. Recht doen aan Palestijns leed sluit het Joodse leed van toen en nu niet uit, en mag natuurlijk op geen enkele manier reden zijn om de Holocaust te bagatelliseren of antisemitisme aan te wakkeren. Wat we zeker weten is dit: ‘Nooit meer’ is niet gelukt. En daar hebben we uit respect voor alle slachtoffers op een waardige wijze bij stil te staan. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/05/01/afscheiding-is-een-illusie-a4891847</guid>
      <pubDate>Thu, 1 May 2025 05:09:53 +0000</pubDate>
    </item>
    <item>
      <title><![CDATA[Een ‘nee’ kan iets in gang zetten tegen censuur]]></title>
      <description><![CDATA[<p>De vrijheid van meningsuiting staarde me aan toen een van mijn kinderboeken een aantal jaren geleden in het Chinees werd vertaald. Er zouden een aantal passages over gender worden geschrapt, of dat een bezwaar was? Ik ging akkoord, zij het met een ongemakkelijk gevoel. Maar: zonder vertaling geen verspreiding van de rest van het boek én geen betaling. Natuurlijk was mijn besluit slap. Stel dat het nu om een Amerikaanse editie zou gaan. Men zou de progressieve (‘woke’) passages willen schrappen. Dan zou ik me keren tegen de censuur, in plaats van die te exotiseren of te bagatelliseren zoals destijds bij China (‘Daar gaat alles nu eenmaal anders, het merendeel van het boek blijft intact’). Mijn nee zal niet de wereldgeschiedenis veranderen, maar een nee kan wel iets in gang zetten. Zoals het ‘nee’ van cartoonist Ann Telnaes. Zij zegde afgelopen januari haar jarenlange samenwerking met The Washington Post op, nadat een opinieredacteur een cartoon had geweigerd. Op de ruwe schets was te zien hoe Jeff Bezos (eigenaar van The Washingon Post), Mark Zuckerberg (Facebook en Meta) en Sam Altman (OpenAI) knielen voor een standbeeld van Trump. Telnaes’ nee tegen censuur werd wereldnieuws, én het symbool voor de teloorgang van de vrijheid van de pers en expressie in Amerika. Afgelopen maandag was Telnaes in Den Haag om de jaarlijkse persvrijheidslezing te geven, in aanloop naar 3 mei, de Internationale Dag van de Persvrijheid. Een uitstekende keuze, want cartoonisten zijn de barometer van de persvrijheid. Telnaes vertelde dat ze het nee van de opinieredacteur beschouwt als het ‘vooruit gehoorzamen’: je alvast dienend opstellen aan de machthebber om je eigen hachje zeker te stellen. Of ze juridische stappen nam? „Welnee, cartoonisten hebben geen geld, we kunnen ons geen advocaten veroorloven.” Haar terloopse opmerking maakt een lachsalvo los onder de toehoorders, overwegend collega-cartoonisten. Als ik enkelen van hen er later naar vraag, onderschrijven ze die kwetsbare financiële positie. Je kunt je opwinden over de staat van een land met toenemende censuur, je bekommeren om de democratische en visuele ongeletterdheid waardoor het belang van politieke cartoons en satire niet wordt (h)erkend, maar er is een veel grotere bedreiging voor politieke tekenaars: de deplorabele economische situatie. Vaste posities zijn er nauwelijks, het aantal cartoonisten in dienst daalde alleen al in Amerika in 2023 van 2000 naar minder dan 20. Sinds haar opzegging koos Telnaes om haar publicaties naar het platform Substack te verplaatsen, waar je een betaald abonnement kunt afsluiten. Ze heeft 92.000 leden, van wie er 5500 betalen: 8 dollar per maand, of 215 dollars per jaar als ‘founding member’, 10 procent daarvan gaat naar Substack. Dat klinkt lucratief, maar zoiets werkt alleen als je al veel bekendheid hebt, zoals meervoudig Pulitzer Prize winnaar Telnaes, die overigens ruimhartig doneert aan Cartoons Rights-organisaties. Een cartoonist grapt dat van zijn 21 abonnees er drie betalen (vriendin, moeder en schoonmoeder). Een ander wijst me op nadelen: omdat opdrachtgevers geen zekerheid bieden, verkeer je in een voortdurende afhankelijkheids- en concurrentiepositie. Je wordt als creatieveling gedwongen tot zelfstandig ondernemerschap, altijd aan het werk. Zelf gaat hij vaak mee in een poule van tekeningen waar internationale kranten iets uitkiezen, een permanente competitie met collega’s dus. En dan blijft het opletten of ze je publiceren, zodat je het beetje geld niet misloopt. Het maakt, zoals hoogleraar mediastudies Mark Deuze onlangs aantoonde in zijn boek Well-Being and Creative Careers – What Makes You Happy Can Also Make You Sick, mensen uit de creatieve sector extra gevoelig voor vormen van uitputting en uitbuiting. Het miskent ook het belang en de rol van politieke tekeningen voor een vitale democratie. Er is dus een belangrijke rol weggelegd voor de pers die zich als hoeders van de vrijheid van expressie en van meningsuiting opwerpen. Zie cartoons als een belangrijke signatuur van de krant, koester je tekenaars, betaal ze naar behoren. Intussen moet je als individu sterk blijven, de volgende keer nee zeggen tegen censuur. Zoals George Orwell zei: „Don’t let it happen. It depends on you.” Na de persvrijheidslezing duwt een cartoonist mij nog een boekje in handen, formaat Nijntje. Het heet Trumps ABC en is in 2016 gemaakt door Ann Telnaes, tijdens de eerste termijn van Trump. Een a-b-c boekje op rijm. „A is for Americans who Elected this Guy…” Scherpe satire, geweldige tekeningen. Moed, moedig, moedigst. Telnaes toont dat je in verzet kan komen. Hoe? Door vooruit te ongehoorzamen. Stine Jensen is filosoof en schrijver. Ze schrijft om de week een column op deze plek. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/04/17/een-nee-kan-iets-in-gang-zetten-tegen-censuur-a4890332</guid>
      <pubDate>Thu, 17 Apr 2025 05:09:54 +0000</pubDate>
    </item>
    <item>
      <title><![CDATA[Anti-Amerikaanse ideologie in de dierentuin? Maar natuurlijk, die is hartstikke woke!]]></title>
      <description><![CDATA[<p>Arme biseksuele pinguïns, Chinese panda’s en transgender vissen! Meteen laten inslapen of een vuurpeloton? Per decreet liet Trump weten dat het Smithsonian Instituut, de daaraan gerelateerde prestigieuze onderzoeks-, onderwijsinstellingen en musea, en de National Zoo verschoond moeten blijven van anti-Amerikaanse ideologie. Wacht even, de dierentuin? Maar natuurlijk, die is hartstikke woke! „De dierentuin pocht prominent op zijn website dat ze ‘meer dan 2.200 dieren heeft die bijna 400 verschillende soorten vertegenwoordigen.’ Zou er een brutalere omarming van DEI [diversiteit, gelijkheid en inclusie, red.] mogelijk zijn?”, aldus Dana Milbank in een satirische column in The Washington Post, die kennelijk door de censuur glipte. Na de genders, nu dus de dieren. Ik citeer uit datzelfde verrukkelijke stuk: „Het zou tijd worden, zeg ik. Geen van de 2.200 ‘bewoners’ (zoals de dierentuin ze noemt) is een burger, eigenaar van een green card of zelfs maar in het bezit van een studentenvisum. Vele van hen zijn koelbloedige moordenaars – totale beesten, in feite.” Uit ervaring weet ik dat dieren, maar ook plekken waar ze zich ophopen, zoals dierentuinen, een doorn in het oog zijn van ultraconservatieve bolwerken. Ooit zat ik in een dierentuinonderzoeksgroep en deed ik onderzoek naar de beeldvorming van apen. Wie zich bezighoudt met dierentuinen, houdt zich per definitie bezig met exotische import, extinctie, evolutietheorie, én met educatie. Ik bestudeerde onder meer hoe humoristen apen inzetten om conservatieve mannelijke leiders te bespotten als evolutionair onderontwikkeld. George W. Bush is bijvoorbeeld vaak met een chimpansee vergeleken, Trump met een orang-oetan (want oranje), en Erdogan met een zilverrug. Trump staat sowieso niet als grote dierenvriend op de kaart; hij is de eerste zonder First Dog in het Witte Huis, vrouwen scheldt hij uit voor ‘vet varken’ en ‘hond’ en migranten ‘eten katten en honden’. Maar toch, waarom heeft Trump het op een dierentuin gemunt? Zit er een plan achter, of is het om Hillary Clinton te citeren, „hardnekkige domheid”? Hoewel Democraten vaak als ezel worden voorgesteld (Clinton zelf ook), en Republikeinen als olifant, maakt ze hem op meesterlijke wijze een kopje kleiner: niks slim, niks plan, gewoon megadom. Míjn eerste ingeving is dat de natuur angstaanjagend is voor iedere dictator met een afkeer van lhbtiq+. Het dierenrijk is immers een zalige orgie, alles komt daar voor: homoseksualiteit, hermafrodieten, groepsseks, zelf-voortplanting. Doodeng. Maar instincten zijn er om te wantrouwen, en dus raadpleeg ik een van mijn favoriete filosofen, Rosi Braidotti. Ik bel haar vanaf een drukke kinderboekenbeurs in Bologna. Hoe ziet zij dat, deze jacht op de dierentuin? Ze oppert dat dierentuinen vaak belangrijke onderzoekscentra zijn, die flink investeren in wetenschappelijk onderzoek naar uitgestorven (dier)soorten en klimaatverandering. Precies waar Trump een hekel aan heeft. Ze wijst me ook op kritische denkstromingen als ‘green colonialism’ en ‘ecoracisme’. In het kort komt het neer op de uitroeiing en verwoesting van ‘indigenous’ soorten door westerlingen bij landschapsinlijving. Ze worden vervangen door planten en dieren die voor de nationale identiteit staan, zoals paarden en koeien – soorten die vaak ook problemen opleveren voor het klimaat. Kortom, een dierentuin aanvallen past naadloos in ‘Plan 2025’ dat kolonialisme verdedigt als een goede zaak. Ik dwarrel over de beurs en overal zie ik afbeeldingen van dieren, want kinderboeken zijn veelal animistische feesten, van pratende dinosauriërs tot wijze aapjes (nieuw decreet?). Ik raak aan de praat met een Amerikaanse drukker, en vraag hoe hij aankijkt tegen de dierentuinkwestie. Hij is cynisch. Overal waar geld is, zal zakenman Trump het opeisen en ‘de Amerikaanse ideologie’ en ‘anti-woke’ opportunistisch inzetten. Smithsonian zal het trouwens wel redden, vermoedt hij, dat drijft op fondsen. Maar zo’n dierentuin, dat is gemakkelijk geld binnenharken, want hier komt er geen Congres aan te pas om Trump te stoppen. Nu we toch op een boekenbeurs zijn, hij heeft nog wel een goed idee voor een boek. Het is eten of gegeten worden! Eating the Rich. A Cookbook, is dat niet wat? Poetin, met welke saus smaakt die het beste? Trump, hoe dien je hem op? Musk, op een bedje van Tesla? Make Eat The Rich Great Again! Geestig, die referentie naar de aloude linkse leuze, maar waar blijven de grote protesten in Amerika? Hij vertelt me dat afgelopen week dertigduizend mensen bij elkaar kwamen om Democraat en activist Alexandria Ocasio-Cortez aan te moedigen. Dat lezen Europeanen niet in het nieuws, want die lelijke brulaap domineert alles. Maar heus, er is beweging, er is verzet. Elke dierentuin zal het bevestigen: inheemse en exotische diersoorten roei je niet zomaar uit. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/04/03/na-de-genders-nu-dus-de-dieren-a4888740</guid>
      <pubDate>Thu, 3 Apr 2025 05:09:54 +0000</pubDate>
    </item>
    <item>
      <title><![CDATA[De gedeelde drijfveer? Heersen]]></title>
      <description><![CDATA[<p>Halverwege de in het Engels ondertitelde documentaire valt het me ineens op. Het woord ‘campaign’ lijkt op het woord ‘champagne’. Ik zie de documentaire The Bibi Files en lees per ongeluk: de perswoordvoerder van Bibi Netanyahu, Nir Hefetz, is „in charge of the champaign”. Even terugspoelen. Mijn fout, al begrijp ik hem wel. Tot dan toe ging het in de documentaire over champagne, niet over campagne. Dure flessen van honderden euro’s die in grote hoeveelheden werden geschonken – in de dubbele betekenis van het woord – aan Bibi’s echtgenote Sara Netanyahu. Een journalist meent dat Sara na een bezoek aan het Witte Huis gedreven wordt door het verlangen naar een luxere levensstijl. Ze wil meer bedienden, juwelen, champagne. Als ze verhoord wordt door de Israëlische politie, foetert ze: „Nog meer vragen over champagne?” De effectiviteit van The Bibi Files zit hem in deze lange champagne-aanloop. Met de beelden van de verwoesting van Gaza op je netvlies, denk je: waarom zou je het zo lang over champagne willen hebben? Het is oorlog! Maar de maker, Alexis Bloom, illustreert hiermee perfect de perversiteit van autocratisch leiderschap zoals we die elders op de wereld ook zijn tegengekomen: overal oorlogsverwoesting, maar de leider schijt op een gouden wc-bril. Netanyahu hangt al jaren een aantal rechtszaken voor corruptie boven het hoofd. In The Bibi Files betoogt Bloom op overtuigende wijze dat oorlog het instrument is om aan de macht te blijven én uit de bak te blijven. Netanyahu wil helemaal geen vrede. Waar gevaar blijft dreigen, is een leider nodig. Maar om aan de macht te blijven, moet het systeem kapot. Denk aan de vrije pers. Netanyahu koopt zijn positieve beeldvorming door een eigenaar van een krant een grote financiële gunst te verlenen. Of denk aan het rechtssysteem: wie het Supreme Court minder macht geeft, en zijn eigen rechters benoemt, houdt een veroordeling tegen. Over vrije pers gesproken, The Bibi Files is verboden in Israël. In Nederland kun je de documentaire zien (komende week bij filmfestival Movies that Matter, en vanaf 24 april in de bioscoop). Doe dat vooral. Ik heb ademloos gekeken. Ergens wil je begrijpen hoe iemand zo wordt: je wordt immers niet als autocraat geboren. De meeste films en documentaires over hedendaagse potentaten geven daarop een ontnuchterend simpel antwoord: van Jair Bolsonaro (The Edge of Democracy) tot Donald Trump (The Apprentice) en The Bibi Files, de drijfveer is hebben en heersen. De leider maakt daarbij een sprong van macht naar almacht, duldt geen tegenspraak en gaat denken dat hij uitverkoren is. De parallellen tussen Trump en Netanyahu zijn in dit opzicht talrijk. Zo begint Netanyahu’s autobiografie My Story met het geraakt worden door een kogel tijdens een heroïsche actie om gijzelaars te bevrijden. Netanyahu passeert de douane met een wapen verstopt in zijn laars. „Mon Dieu”, mompelt de beveiliger, Netanyahu reageert daarop met „God is groot”, en vindt daarvoor steunbewijs in de kogel die hem treft, maar niet doodt. Zijn strategische wijsheid komt trouwens uit The Godfather: „Keep your friends close and your enemies closer still”. Maar hé, dat Godfathercitaat is precies de uitspraak waarvan Trump-aanhangers zich online afvragen of de Bijbel en The Godfather dat van Trump hebben gejat. De parallel met de maffia wordt zo door de leiders zelf gelegd. Hoe pak je de maffia aan? Nu ja, je raakt ze op hun meest kwetsbare plek: hun kinderen. The Bibi Files ontmaskert – opnieuw zeer overtuigend – zoonlief Yair Netanyahu, die door Netanyahu als ‘troonopvolger’ wordt gezien (wat natuurlijk niet kan in een democratie), als een extreemrechtse man die de hele dag met beeldvorming bezig is. Natuurlijk verklaar je het uiteenvallen van een democratie en de opmars van het kwaad niet alleen door een leider te bestuderen. Een meerderheid van het volk verleent de leider immers het mandaat, in de woorden van Hannah Arendt de „banaliteit van het kwaad”. Er bestaat overigens ook zoiets als de omkering daarvan, iets om hoop uit te putten, de „banaliteit van het goede”. Een jonge Israëlische vrouw uit The Bibi Files blijft mij bij. Ze woont in een grensstreek met Palestina en verloor bij de aanslag van Hamas op Israël van 7 oktober 2023 negentig (!) mensen uit haar nabije omgeving. Je zou kunnen denken dat ze Palestijnen haat. Maar dat is niet wat ze zegt. Ze zegt dat ze Netanyahu nooit in haar huis zal verwelkomen. Want hij is het die de oorlog niet stopt, en ook nooit zal stoppen. En nu zijn ook de buren aan de andere kant van de grens allemaal dood. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/03/21/de-gedeelde-drijfveer-heersen-a4887125</guid>
      <pubDate>Fri, 21 Mar 2025 05:09:55 +0000</pubDate>
    </item>
  </channel>
</rss>
