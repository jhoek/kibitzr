<?xml version="1.0" encoding="utf-16"?>
<rss version="2.0">
  <channel>
    <title><![CDATA[Stine Jensen]]></title>
    <link>https://www.nrc.nl/rubriek/stine-jensen/</link>
    <description><![CDATA[Stine Jensen]]></description>
    <item>
      <title><![CDATA[Drie ballen als oordeel voor een boek – dat zegt helemaal niets]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 Even dacht ik per ongeluk een oude krant te lezen, toen ik afgelopen week vernam dat de ballen/sterrenbeoordeling bij de boekenrecensies in de Volkskrant verdwijnt. Was dat niet rijkelijk laat, nadat de discussie in 2007(!) erover oplaaide toen de sterren in die krant werden ingevoerd? Had de kritiek inmiddels niet urgentere problemen – zoals het lezen überhaupt? Mogelijk, maar ik ben er nog steeds vrolijk van. Want het schrappen van ballen bij recensies is een eerste gunstige teken van de reanimatie van de kritiek. Het beoefenen van literaire en culturele kritiek is van vitaal belang en ballen en sterren ondermijnen het debat.  Ik heb jarenlang boeken voor deze krant gerecenseerd. Op het moment dat de ballen kwamen (bij NRC in 2012), begon het reduceren. De ‘drie ballen’-optie was doorgaans de nietszeggende uitkomst als je bepaalde dingen goed vond, en andere dingen wat minder. Ballen corrumpeerden mij als recensent, want ik ging mij verplaatsen in de consument: wilde ik dat ze het boek zouden kopen?  Er veranderde ook iets in hoe ik kritieken las. Mijn oog dwaalde meteen naar het aantal ballen, steeds vaker sloeg ik het stuk over. De ballenbeoordeling trekt de aandacht dus weg, sluit af, in plaats van een debat te openen. Als twee kranten uiteenliepen (de ene krant twee, de andere krant vier), dan bleek dat niet een aansporing om beide stukken goed te lezen, maar leidde het eerder tot smaakrelativering: ach, de een vindt dit, de ander dat.  Kortom, als recensies verworden tot een ballenoordeel, gaat er iets verloren. In zijn rede De vrede graast zonder genade. Over literaire kritiek (2001) vat filosoof Maarten Doorman het kernachtig samen: „Wanneer de kritiek ontbreekt wordt receptie van kunst consumptie.”  Cultuur is geen ballensport. Er komt een esthetisch oordeel aan te pas. Praten en denken over schoonheid vergt scholing en oefening. Gesprekken over schoonheid gaan over ambivalentie, meerduidigheid en interpretatie en dat laat zich niet in een bal duwen. Wie zijn oordeel onder woorden brengt, onderzoekt zijn of haar waardensysteem: wat is van belang?  Gelukkig lijken we het snelle consumentistische oordelen ook op andere terreinen steeds meer beu. Sinds een paar weken is de kijkcijfergekte in Hilversum aan banden gelegd; kijkcijfers van televisieprogramma’s zijn nu pas na een week beschikbaar. Nou zijn kijkcijfers het resultaat van consumentengedrag, maar ze sturen beleidsmakers en maken kwantificering leidend maken voor programmering.  Ons mentale welzijn  gaat ten onder in een cultuur van permanente beoordelingen Dat geldt ook voor de sturende werking van de potsierlijke rapportcijfers voor politici, koning en kabinetten met grafiekjes en al. Ik citeer de tamelijk nietszeggende uitleg bij recente ‘rapportcijfers’, voortkomend uit onderzoek van I&amp;O: „Nu vrijwel alle lijsttrekkers bekend zijn, valt op hoezeer Pieter Omtzigt gewaardeerd wordt door de kiezers. Met een 7,7 gemiddeld komt hij een vol punt hoger uit dan de nummers 2. Frans Timmermans komt met een 5,5 in de middenmoot.  […] NSC-kiezers geven hem een 4,7, BBB-kiezers een 3,2 en PVV-kiezers een 2,3.”  Zijn er ook mensen die de kijkcijfers, sterren en rapportcijfers gaan missen? Jazeker: Henny Huisman. Zijn humeur, zo bleek uit een artikel in de Volkskrant, was ervan afhankelijk – „Ik vind mijn kinderen nog leuker met hoge kijkcijfers.” Dank, Henny, meteen nog een reden om ogenblikkelijk met al die nonsens te stoppen: ons mentale welzijn gaat ten onder in een cultuur van permanente beoordelingen. Schopenhauer zei het fraai: „Andermans hoofd is een waardeloze plek om als zetel voor waar geluk te dienen.” Moeten we besprekingen van films, muziek en theater ook ontdoen van de ballen? Nu lijkt het immers of boeken net wat heiliger zijn, alsof gelaagdheid niet voor andere kunstdisciplines zou gelden. Dat is niet zo. Er zijn films waarbij het lastig is om ballen uit te delen, maar waarbij debat over de film van vitaal belang is. Ik denk aan Tár of Barbie – en deze week zag ik Anatomy of a Fall (een geweldige film met een ietwat onsympathieke biseksuele vrouw in de hoofdrol): die smeekt om een levendige uitwisseling van interpretaties en standpunten. Dus ja: schaf ballen voor films, muziek en theater ook af. Ik zie het zonnig in. Moge de trend doorzetten en ook deze krant rap volgen. Eerlijkheidshalve moet ik nog wél de kleine lettertjes vermelden. In het begeleidende hoofdredactionele commentaar van de Volkskrant blijkt het verdwijnen van de sterren een bibberig besluit. Het gaat om een proeftijd van een jaar. Maar vooruit – hoera! – moge dit het jaar worden van de criticus op vrije voeten, van de brede reanimatie van de culturele kritiek. Wilt u reageren op een artikel? Stuur via dit formulier een brief (maximaal 250 woorden) naar de opinieredactie van NRC. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/09/22/drie-ballen-als-oordeel-voor-een-boek-dat-zegt-helemaal-niets-a4175140</guid>
      <pubDate>Fri, 22 Sep 2023 05:09:01 +00:00</pubDate>
    </item>
    <item>
      <title><![CDATA[Politiek modderworstelen vervangt informatie]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 ‘Wat is er in u gevaren?” (Op1). „Is dit niet ook een beetje baantjesjagen, dat u nu overstapt naar een partij die nu meer succes heeft?” (NOS Journaal).  Enkele journalistieke vragen op zijn Hollands om het ijs te breken. Mona Keijzer vond die vragen echter  niet zo heel premierwaardig en reageerde kribbig. Terwijl ik mij vermaakte met de herwonnen uitdrukking „wat is er in u gevaren?”, die ik ook graag aan andere politici gesteld zag (Wopke, wat is er in je gevaren?), bleef de uitzending van Op1 waar Mona Keijzer en Caroline van der Plas te gast waren bij Sven Kockelmann en Tijs van den Brink door mijn hoofd spoken. De twee politici van BBB spraken de heren zo vaak aan op het ambt van journalist, dat Op1 weerbarstige meta-televisie werd over de relatie tussen politiek en journalistiek. Een bloemlezing:  Van der Plas: „En even kritisch op jullie: jullie slaan wel steeds dingen plat, of het is dit, of het is dat.”  Van der Plas: „Meneer Van den Brink, daar gaan we weer, dus u vindt dit, dus u vindt dat, nee…”  Keijzer: „…de meest stompzinnige vraag: goh, jullie zijn alle twee stevige vrouwen, jullie zullen wel ruzie krijgen, dus ik zeg: heb je deze vraag ook wel eens aan twee mannen gesteld, Balkenende en Jan Kees de Jager?”  Keijzer: „De manier waarop je deze vraag stelt doet onrecht aan hoe het allemaal zo is gelopen, de afgelopen jaren.” Nu maakt één uitzending nog geen trend, maar ook bij de H.J. Schoo-lezing gaf Van der Plas kritiek op de journalistiek en eerder zag ik ook Pieter Omtzigt – in zijn geval terecht –  tikjes uitdelen. Dat ging over de herhaaldelijke vragen naar zijn burn-out, die niet gesteld werden om een gesprek te voeren over het veeleisende ambt van politicus en of er meer Kamerzetels nodig zijn, maar met de boodschap: kunt u het eigenlijk wel aan? (Nieuwsuur: „Dit gaat over uw persoonlijkheid, of u het kan leiden”). Het journalistieke gehamer op de „sluit u de PVV uit”-vraag (Humberto) deed hem zuchten, de grote problemen van Nederland, dáárover wil Omtzigt het hebben. Terwijl er een nieuw politiek midden lonkt, lijken de journalisten inderdaad soms de plank mis te slaan door vast te houden aan ‘oude’ frames. De eerste is populistisch, gericht op macht en verdeeldheid: ‘links of rechts?’ en ‘wel of niet met de PVV?’. De tweede betreft de politicus als persoon: ‘kunt u het eigenlijk wel aan?’. Bovendien: als Van der Plas en Keijzer geen tijd hebben gehad om het partijprogramma van Omtzigt te lezen of dat van hunzelf – nodig ze dan gewoon nog niet uit. Maar: dat ik nagenoeg niets te weten ben gekomen over de inhoud van het partijprogramma van BBB na een uur Op1, is niet alleen de journalisten aan te rekenen. Op sociale media werd gesuggereerd dat we te maken hadden met veramerikanisering – dat het een tactiek zou zijn van politici om de media aan te vallen. Dat gaat ver, maar het zo uitbundig in diskrediet brengen van de journalistiek door Van der Plas en Keijzer was inderdaad opvallend.  Zij zouden – ongeacht of ze de vragen goed vinden –  élke vraag en een uur (!) televisie kunnen aangrijpen om de inhoud op tafel te leggen. Reactie van Van der Plas op de veramerikanisering-kritiek? „Man, doe niet zo Calimero” – het staat er echt. Het enigszins hilarische meta-tvmoment moest toen nog komen, bij Humberto, waar Van der Plas beweerde dat de media Keijzer ten onrechte als premierskandidaat hadden gepresenteerd, terwijl die gewoon de nummer 2 was, het misverstand zou zijn ontstaan omdat kranten ingewikkelde koppen niet aankonden.  Hoe gaat zich dit verder ontwikkelen naar de verkiezingen toe? In ons land is de avondtalkshow, waar entertainment, de waan van de dag, gezelligheid en kijkcijfers/scoringsdrift een grote rol spelen, nu zo’n beetje het belangrijkste mediaplatform voor politici. Als kiezer en kijker wil ik ook tv-programma’s waarin politici serieus met elkaar in gesprek gaan over de grote crises in ons land en hun voorstellen om die op te lossen, een gesprek dat mag duren en waarbij écht geluisterd wordt en ideeën worden uitgewisseld. Omtzigt sprak in Trouw de volgende wens uit: „Het zou wel fijn zijn als de campagnes ditmaal anders verlopen. Niet met oneliners, maar met inhoudelijke discussie. Je kunt het woningtekort niet oplossen met quotejes van dertig seconden.” Dat is een goede quote van Omtzigt over quotejes én over grote problemen. Hij geldt voor journalisten én voor politici. Stine Jensen is filosoof en schrijver. Ze schrijft om de week een column op deze plek. Wilt u reageren op een artikel? Stuur via dit formulier een brief (maximaal 250 woorden) naar de opinieredactie van NRC.</p>]]></description>
      <guid>https://nrc.nl/nieuws/2023/09/08/politiek-modderworstelen-vervangt-informatie-a4173803</guid>
      <pubDate>Fri, 8 Sep 2023 05:09:02 +00:00</pubDate>
    </item>
    <item>
      <title><![CDATA[De atheïst lijkt meer op de gelovige dan hij wil toegeven]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 Een jaar geleden nam ik deel aan het debat ‘Bestaat God?’. Mijn tegenstander was de filosoof Emanuel Rutten, die een ‘fine-tuning’-argument heeft ontwikkeld om Gods bestaan te bewijzen. Ik had mij voorbereid met debatten van Herman Philipse, Christopher Hitchens herlezen en het ‘vliegende theepot’-argument van Bertrand Russell opgefrist. (Stel: iemand gelooft in een theepot in het universum die zo klein is dat niemand hem kan zien, maar waarvan het bestaan niet ontkracht kan worden, en die theepot wordt iedere zondag vereerd – zou u die persoon niet voor gek verklaren?) Na afloop vroeg de presentator de zaal of iemand van gedachten was veranderd over het bestaan van God. Niemand! Aan mijn argumenten lag het niet, ik had ze van de besten gejat. Maar geen mens laat zich zomaar door een argument van zijn of haar geloof duwen. Geloof is niet redelijk. Afgelopen week kreeg ik in  De Ongelooflijke Podcast een fraaie spiegel voorgehouden: de gelovige filosoof Rik Peels zei dat atheïsten even ‘onredelijk’ zijn. Hij bracht deze maand een kloek boek uit over mij en mijn soortgenoten: Life without God. An Outsider’s Look at Atheism. De atheïst wordt positief gedefinieerd als iemand die denkt dat het mogelijk is te weten dat God niet bestaat (de zwakkere, negatieve versie van atheïsme is ‘agnosticisme’). Wereldwijd zijn atheïsten een minderheid: slechts 7 procent van de mensheid noemt zich atheïst, voornamelijk in Noord-Europa en China; het merendeel daarvan is academisch opgeleid (35 procent). Peels wil weten: wat motiveert de atheïst en wat zijn bepalende biografische momenten?  Dat god afwezig was in mijn opvoeding zie ik als de hoofdverklaring voor mijn ongeloof: iemand moet je inpeperen dat-ie bestaat en je de religieuze rituelen, taal en mores bijbrengen wil je geloven. Enkele ervaringen hebben mijn ongeloof versterkt. Toen ik als zeventienjarige op Rome-reis ging, en een overdadig katholieke kerk bezocht, werd ik overvallen door een fysiek gevoel van walging: ik ervoer machtsvertoon, kou en kilte.  Mijn ongeloof raakte in de loop van de jaren steeds sterker verbonden met een afkeer van de doorgaans conservatieve moraal van religie assorti en kerkelijke instituten. Peels heeft gelijk als hij dit ‘onredelijk’ noemt, want ik maak een ‘karikatuur’ door een negatief beeld op de hele groep te projecteren.  Tijdens mijn studententijd maakte ik kennis met de usual suspects van het atheïsme, een intellectuele apenrots, sommige mannen niet minder pompeus dan hun religieuze evenknie, maar ik vond ze fantastisch en vanaf dat moment noemde ik mij ‘atheïst’.  In latere levensfases veranderden mijn behoeften, ik maakte een reis van hoofd naar hart, werd yogi, zong mantra’s uit het sikhisme, ontdekte oosterse filosofie, werd een meer spirituele atheïst, aardiger naar gelovigen. Een spiritueel atheïstische ervaring had ik toen mijn vader stierf: rustig, zacht en natuurlijk was het, heel anders dan ik had verwacht, niet angstig, ik werd overvallen door een diep innerlijk weten dat er geen god is, en dat dit klopte. Zo’n ervaring – evenals haar evenknie, de goddelijke ervaring – is anekdotisch waardevol en biografisch cruciaal, maar, zo stelt Peels terecht, argument noch bewijs van (n)iets. Mooi is dat Peels zich afvraagt of je een atheïstische levensbeschouwing – net als geloof – moet onderhouden. Ik denk het wel; als ik niks doe, glijd ik af naar apatheïsme. De moderne samenleving is gericht op productiviteit, consumentisme en competitie; voor zingeving, reflectie en spiritualiteit moet ik ruimte maken.  De atheïst heeft twee onderhoudsmanieren gevonden: je hebt het strijdmodel à la Hitchens: actief in het publieke debat blijven wijzen op de gevaren van geloof. Ik doe dat als het gaat om het verdedigen van seculariteit. Voor mijn persoonlijke levensgeluk volg ik de Alain de Botton-variant. In Religion for Atheists stelt hij dat we van een aantal religieuze gewoonten állemaal opknappen: rituelen, gemeenschap, je bewustzijn verruimen, niet-materiële zingeving zoals kunst en muziek. Voor gelovigen en atheïsten zijn er volgens Peels overlappende worstelingen, zoals ‘het kwaad’ en de zin van lijden. Peels spoort ons aan om met een open, nieuwsgierige blik op zingevingsdate te gaan: „Talk to atheists, get to know them, and understand why they are atheists (the same holds for religious believers); listen to the life stories of atheists and religious believers”. Mooi advies – dus niet meteen over een  vliegende theepot beginnen, omgekeerd schiet je met ‘fine-tuning’ ook weinig op.  Eerst het intieme gesprek met mijzelf. De atheïst begrijpen is mijzelf begrijpen, het filosofisch adagium ‘ken uzelve’ ter harte nemen, mijn levensloop als atheïst verder uitdiepen, onderzoeken, doorvoelen. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/06/30/de-atheist-lijkt-meer-op-de-gelovige-dan-hij-wil-toegeven-a4168578</guid>
      <pubDate>Fri, 30 Jun 2023 05:09:02 +00:00</pubDate>
    </item>
    <item>
      <title><![CDATA[Rel met islamitische kunst ook les voor Nederland]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 ‘Een totaal systeemfalen op álle niveaus: bestuurders wilden te snel een probleem doen verdwijnen zonder eerst deskundigen te raadplegen of een klachtenprocedure te volgen.” Ik heb Christiane Gruber, hoogleraar islamitische kunst aan de universiteit van Michigan en expert op het gebied van de representatie van Mohammed, gevraagd hoe ze aankijkt tegen de Hamline University-zaak. Daar werd dit jaar het contract van professor kunstgeschiedenis Erika López Prater niet verlengd na een klacht van een student dat ze afbeeldingen van Mohammed in een online les had getoond.  Gruber maakt zich zorgen. Op dit moment speelt een soortgelijk geval in San Francisco en ze merkt dat haar collega’s angstiger worden. Het is daarom van groot belang kennis te nemen van het zojuist verschenen onderzoeksrapport van de American Association of University Professors. Dat rapport reconstrueert zorgvuldig de Hamline-zaak en is ook relevant voor  Nederlandse universiteiten. Want ook hier is het  debat over academische vrijheid weer volop actueel.  Eerst de zaak op een rijtje. Op 6 oktober 2022 hield professor Erika López Prater op  de Hamline University in Minnesota  een online college over haar specialisme als kunsthistorica: islamitische kunst. Ze liet daarbij twee oude kunsthistorische afbeeldingen zien van vroege schilderijen met Mohammed: The Prophet Muhammad Reveceiving Revelation from the Angel Gabriel en Muhammad, Shown with a Veiled Face and Halo, at Mount Hira uit een manuscript van Tabriz, Iran, uit 1307, wereldwijd beschouwd als meesterwerk. Het tonen liet ze voorafgaan door een content warning: ze vertelde de studenten wat ze zou gaan tonen en waarom.  De afbeeldingen toonde ze al jarenlang op verschillende universiteiten zonder problemen. Maar nu   lag er al snel een formele klacht bij de decaan van een islamitische student. Die was woedend omdat ze vond dat je de afbeeldingen überhaupt niet mocht tonen. López Prater werd door de decaan aangemoedigd om zich verzoenend op te stellen, maar de student stond daar niet voor open. Evenwel bood López Prater haar excuses aan de hele klas aan. De zaak escaleerde nadat de universiteitsbestuurders een mail stuurden naar alle medewerkers waarin ze stelden dat de actie van de docent ‘onrespectvol’ en ‘islamofoob’ was. In het rapport kunnen we lezen dat López Prater zich voelde alsof ze een emmer koud water over zich heen uitgestort kreeg. Collega-docenten steunden haar: zij vonden dat de decaan op moest stappen. Het werd een internationale rel.  Boeiend is dat het rapport dieper graaft. Het begint in 2019, als de universiteit zich door financiële zorgen genoodzaakt ziet  meer studenten te trekken. Onder de noemer ‘inclusive excellence’ richten marketeers zich op een potentiële grote doelgroep: moslims van Oost-Afrikaanse afkomst. Er is alles aan gelegen om deze doelgroep – die per student 50.000 dollar per jaar oplevert – tevreden te houden. Bestuurders trekken álles uit de kast om deze groep tegemoet te komen. Het onderzoeksrapport laat er geen twijfel over bestaan: het veroordeelt het handelen van de universiteitsbestuurders die de docent niet in bescherming namen. Niet alleen is er geen enkele legitieme academische reden aangedragen om het contract van López Prater niet te verlengen, ook laat het zien wat een perverse financiële prikkel bij particulier onderwijs kan veroorzaken: wie betaalt, bepaalt.  Het rapport neemt Netflix-achtige proporties aan als het een copycat-effect beschrijft: acht moslimstudenten van een nabijgelegen universiteit waar López Prater ook doceert, eisen een verbod op een kunsttentoonstelling met als thema vrouwenonderdrukking in Iran – ook zij krijgen hun zin.  Christiane Gruber spant zich intussen in om een breder publiek te informeren over de betekenis van de kunsthistorische afbeeldingen van Mohammed. Ze schreef een verhelderend stuk waarin ze uitlegt dat de middeleeuwse afbeeldingen getuigen van islamofilie, gemaakt door gelovigen zelf. Trigger warnings zouden wat Gruber betreft niet nodig hoeven zijn. Zelf doet ze er niet aan, omdat je dan meegaat in het idee dat je iets onheus aan het doen bent. Door de handelingen van de docent als islamofoob en onrespectvol te duiden, draagt de universiteit juist bij aan een voor academici onveiliger lesklimaat, meent Gruber.  Ze heeft volkomen gelijk. Wat in Amerika gebeurt kan ook hier gebeuren – niet alleen omdat er ook hier perverse financiële prikkels zijn in het onderwijs (het particulier onderwijs neemt toe en ook hier leveren bepaalde groepen meer inkomsten op voor universiteiten) – maar ook hier is kennis over de  historische afbeeldingen niet gemeengoed. Laten we daarom in Nederland profiteren door nu vast lessen te leren uit de zaak waarin alles fout ging. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/06/16/rel-met-islamitische-kunst-ook-les-voor-nederland-a4167318</guid>
      <pubDate>Fri, 16 Jun 2023 05:09:03 +00:00</pubDate>
    </item>
    <item>
      <title><![CDATA[Een robotstofzuiger voor een dementerende is geen oplossing]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 Uit recent onderzoek blijkt dat zo’n 80 procent van de Nederlanders niks heeft geregeld voor later. Eén van hen is de minister voor Langdurige Zorg en Sport, Conny Helder (64). In Nieuwsuur vertelde ze dat ze een drukke baan had en dat ze er niet aan toe kwam. Daarmee kreeg alles wat ze daarna zei iets hautains: ik kom er niet aan toe, maar u moet het wél doen. En waarom? Omdat de boodschap van dit kabinet snoeihard is (‘het eerlijke verhaal’). Het is klip en klaar dat de verzorgingsstaat onder Rutte dusdanig is uitgehold dat er niet genoeg zorgplekken  zullen zijn voor toekomstige ouderen. Maar niet getreurd! De overheid laat je niet zomaar in de kou staan: er is inmiddels een site gelanceerd met tips voor ‘zorgtechnologie, e-health en digitale zorg’. Bij dementie luidt het advies om ‘zorginnovaties’ als een stofzuigerrobot of een spraaksysteem te ‘implementeren’ in je leven. Je vraagt je af of de tipgever ooit een dementerende heeft ontmoet. Zelf ben ik nu zo’n zeven jaar mantelzorger voor mijn moeder en extra apparaten zijn het laatste waar ik aan denk. Die worden juist steeds moeilijker te bedienen voor een dementerende. Ook digitalisering is lastig, een computer gebruiken lukt niet. Als mantelzorger kon ík het web van (digitale) loketten al nauwelijks doorgronden – daarover schreef Jeroen Wester onlangs een schrijnend stuk voor deze krant. Doordat mijn moeder nu in een verpleeghuis zit, en ik meemaak waar de ouderenzorg tegenaan loopt (onder andere personeelstekort) word ik wél met mijn neus op de feiten gedrukt: hoe wil ik later oud worden?  De minister komt met lichtende voorbeelden. Die komen altijd uit het walhalla voor de oudere mens, Scandinavië. Zo noemt ze een initiatief in Finland, waarbij ouderen gezamenlijk een pand kochten en elkaar helpen. Afgezien van de kapitaalkracht die dit vereist, heb ik geen idee wat ik precies met dit voorbeeld kan: is het idee dat ik nu alvast met vrienden een pand koop om mij voor te bereiden op de ouderdom? Zijn die panden er dan? Ook wordt steevast naar Denemarken verwezen, waar ouderen kampioen zelfredzaamheid zijn. De minister zegt: we moeten hier ook zelfredzamer zijn! Geloof me, als Deen ben ik sinds mijn kinderjaren gepokt en gemazeld met het concept zelfredzaamheid als opperwaarde in het leven. Zo’n diepgewortelde culturele waarde kun je niet zomaar plompverloren van bovenaf  opleggen.  Daarbij kan ik u verklappen: dit pakt alleen maar goed uit met een uitstekend georganiseerde verzorgingsstaat. Dat mijn oma tot haar 97ste zelfstandig kon blijven wonen, kwam omdat de thuiszorg zeer goed was geregeld – er is geen mantelzorg aan te pas gekomen. Het vergt een grote bereidheid van burgers om het financieel met elkaar op te brengen. Meer belasting betalen en keuzes maken over wat van waarde is: goede zorg, met tijd en aandacht.  Ik tobde verder over mijn plan voor later. Ik kon natuurlijk terug naar het paradijs waar ik uit gesmeten werd toen ik één jaar was, terug naar Denemarken! Ik heb immers een Deens paspoort. Toch voorzie ik problemen: hoe kijken ze daar dan tegen me aan? Zien ze mij als profiteur van een systeem waar ik nooit aan heb bijgedragen? Ben ik inmiddels niet te vernederlandst, ga ik Nederlands praten als ik dementeer? Het lijkt me fijn als mijn tweelingzus in de buurt is. Als mijn geheugen meandert in het verleden, dan zal ik degene die ik als eerste in de baarmoeder tegenkwam, toch nog wel herkennen? Ik heb allerlei vragen over ouder worden en ze zijn niet technologisch of praktisch van aard. Naar de eerste duizend dagen van ons leven wordt veel onderzoek gedaan, maar hoe zit het met de laatste fase van ons leven? Wat er gebeurt fysiek, maar ook mentaal? Wat is van waarde in die periode? Hoe ziet het goede leven als oudere eruit? Dat gaat over waarden die niet op de site van de overheid aan de orde komen: zorg, liefde, aandacht, nabijheid, wijsheid, spiritualiteit, loslaten, waardig sterven. In het liberale beleid ontbreekt elke visie op een waardevolle laatste fase.  Mijn moeder is verzwakt, ik denk vaak dat haar laatste uren zijn aangebroken. Laten we in levensnaam, om te spreken met Adelheid Roosen, die als geen ander invoelende tv-programma’s en theater over ouderdom maakte, het niet alleen hebben over robotstofzuigers. Laten we praten over in wat voor land we oud willen worden, een land waarin we ons niet verlaten weten door de technocratische overheid.  Stine Jensen is filosoof en schrijver. Ze schrijft om de week een column op  deze plek.</p>]]></description>
      <guid>https://nrc.nl/nieuws/2023/06/01/een-robotstofzuiger-voor-een-dementerende-is-geen-oplossing-a4166133</guid>
      <pubDate>Thu, 1 Jun 2023 05:09:04 +00:00</pubDate>
    </item>
    <item>
      <title><![CDATA[Tegen de suikerindustrie kun je in je eentje niet op ]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 Suiker is mijn zwakke plek. Sinds mijn vroege jeugd ga ik voor de zoete beloning: bij sportwedstrijden zag ik reikhalzend uit naar de pauze (Raider!), tegenwoordig houd ik mezelf voor dat ik, omdat ik nauwelijks alcohol drink, recht heb op mijn chocolademomentje. Soms houd ik een suikervrije week, en dat kost me altijd veel moeite. Als het me gelukt is, wil ik het meteen vieren, en schiet het elastiekje terug.  In de podcast Hoge Bomen legt een marketeer uit hoe supermarkten dit elastiekjesfenomeen commercieel uitbuiten. In vrijwel elke supermarkt liggen fruit en groente in de schappen vlak bij de ingang. Het idee is: je bent dermate tevreden over de gezonde komkommer in je mandje, dat de aandacht daarna verslapt en je zonder schuldgevoel alle suikerrotzooi in je mandje gooit.  Ben ik als individu wel opgewassen tegen het suikerkapitalisme?  Terwijl ik afgelopen week tobde over mijn relatie tot zoet, werd mijn aandacht getrokken door een prachtige poster van academisch-cultureel podium Spui25 in Amsterdam. Daarop is een zilveren lepel te zien met kristalsuiker. Bovenop een enorme witte poederberg prijkt één framboos. De poster is bedoeld om aandacht te trekken voor de presentatie van een kersvers boek over de geschiedenis van suiker.  Ik kreeg onmiddellijke trek en bestelde The World of Sugar. How the Sweet Stuff Transformed Our Politics, Health, and Environment over 2,000 Years van historicus Ulbe Bosma. Bosma start zijn ambitieuze geschiedenis in Azië. Hij besteedt veel aandacht aan de negentiende eeuw, toen de grote suikerrevolutie plaatsvond. Samengevat: suiker was ooit duur en voor de elite, daarna werd het goedkoop. Die ontwikkeling ging gepaard met uitbuiting en slavernij door het koloniale Westen.  Langzaam maar zeker raakte het rijke Westen verslaafd aan het witte goedje, met dramatische gevolgen. Onze suikerverslaving put de aarde uit: de suikerproductie brengt grote schade toe aan het milieu. De industrie verdient bakken met geld – halverwege de negentiende eeuw is suiker wat olie zou worden in de twintigste eeuw – en neemt geen enkele verantwoordelijkheid voor de rampzalige gevolgen voor de planeet en de bewoners, vergelijkbaar met de tabaksindustrie. Want obesitas is op dit moment volgens de Wereldgezondheidsorganisatie een pandemie en diabetes type 2 volksziekte nummer één in de Verenigde Staten. We eten inmiddels in West-Europa nu 40 kilo suiker per persoon per jaar, in Noord-Amerika is dat zelfs 60 kilo, en dat stijgt alleen maar.  Een aantal ‘details’ uit het boek bleven me bij. Het is schokkend om te lezen hoe bedrijven aan culture washing doen: het zijn de sugar daddies van levensmiddelenconcern Booker, groot geworden in de suikerindustrie, die de Booker Prize het sponsorbedrag en de naam gaven. Dat doet denken aan de wijze waarop de hebzuchtige familie Sackler van Purdue Pharma, producent van de uiterst verslavende pijnstiller oxycodon, haar naam aan musea verbond.  Even schokkend is de agressieve lobby door de suikerindustrie in de politiek. Bosma memoreert een bizarre anekdote over voormalig president van de Verenigde Staten Bill Clinton: hij onderbrak een rendez-vous met Monica Lewinsky omdat suikerbaron Alfonso Fanjul uit Florida aan de lijn hing over de suikerbelasting.  Er is de miljardenindustrie veel aan gelegen om ons suikerverslaafd te maken en te houden. Bij de opmars van alternatieven voor suiker wordt alles uit de kast getrokken om ze te laten verbieden. En, als ‘vezels’ het nieuwe gezond zijn, bedenkt de suikerindustrie een product waar met grote letters ‘gezonde vezels’ op staat, maar dat een product met een paar vezels en heel veel suiker is.  Precies zoals op dat plaatje van Spui25. Want nu zie ik het pas, het is de omgekeerde wereld: je zou een schep frambozen moeten hebben, met daarop een heel klein beetje suiker (liever: geen). Dit is de gezonde framboos verkopen en de berg suiker erbij krijgen. De zilveren lepel krijg ik intussen niet meer van mijn netvlies: de associatie is met heroïne, harddrugs.  Door het boek ontdekte ik trouwens hoe ik als niet-alcoholdrinker een target ben voor de industrie. Ook in landen waar bijvoorbeeld veel gelovige moslims wonen, en alcohol taboe is, wordt het effectiefst met zoet geadverteerd. Suiker en alcohol werken als substituten – de industrie buit dit uit.  Het boek besluit nuchter dat maar één ding écht kan helpen: regulering en wetgeving. Je kunt suikervrije periodes inbouwen zoveel je wilt, tegen deze kapitaalzuchtige industrie ben je in je eentje niet opgewassen. Ook in Nederland is de suikerlobby machtig, en houdt de overheid mede de lepel vast. Stine Jensen is filosoof en schrijver. Ze schrijft om de week een column op deze plek. 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://nrc.nl/nieuws/2023/05/19/tegen-de-suikerindustrie-kun-je-in-je-eentje-niet-op-a4165018</guid>
      <pubDate>Fri, 19 May 2023 05:09:04 +00:00</pubDate>
    </item>
    <item>
      <title><![CDATA[Gelassenheit. Het Duits gaf mijn houding meteen al meer gewicht]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 Vorige week sneuvelde de schaakrubriek van Hans Ree in deze krant. Hij schreef een fraai laatste stuk onder de noemer ‘Een eindspel’ dat hij opbeurend afsloot met de woorden van Alexander Graham Bell: „Als een deur sluit opent zich een andere deur; maar vaak kijken we zo lang en spijtig naar de gesloten deur, dat we de deuren die zich voor ons openen niet zien.” De krant drukte enkele prachtige boze brieven af. Ik deed wat tweetjes de deur uit, dat ik het jammer vond, de zoveelste schaakrubriek weg.  Maar wat ik voelde was geen boosheid, eerder gelatenheid. Ik dacht weemoedig terug aan de dagen dat ik als tienjarige begon met schaken (gratis lessen op school!) en hoe ik in de jaren erna goed gebruik wist te maken van de vooroordelen jegens mijn sekse. Drie jaar achter elkaar ging ik er vandoor met de poedelprijs (een boekenbon van 25 gulden!) door me bij de jaarlijkse schaaksimultaan in Oegstgeest meteen met een herdersmat weg te laten spelen door de grootmeester. Ik rechtvaardigde mijn spoilsport met de gedachte dat het voor iedereen het beste was dat de boekenbon terecht zou komen bij iemand die van lezen hield. Moest ik mij zorgen maken om mijn gelatenheid? Al eerder al had ik mezelf betrapt op een soortgelijk gevoel: bij het schrappen van het woord ‘essay’ door het CPNB bijvoorbeeld, of bij het verdwijnen van het boekenprogramma Brommer op zee. Ik vroeg me voorzichtig af of ik, nu ik de vijftig was gepasseerd, in een cultuurpessimist was veranderd, door ervanuit te gaan dat het tij niet meer zou keren, dat het allerergste nog moest komen. Ik raadpleegde een bevriende filosoof, die me adviseerde om Schopenhauers Parerga en paralipomena erbij te pakken, wat ik deed.  Toen herinnerde ik me dat ik nog een aflevering van de serie The Diplomat moest zien, en legde ik Schopenhauer terzijde. Intussen zag ik gewaardeerde collega-filosofen, jong en oud, wél in de optimistische vooronderstelling dat hun stem verschil zou kunnen maken: sommigen hadden een petitie gestart om Brommer op zee  terug te krijgen, of boze brieven naar het CPNB geschreven om te pleiten voor het woord essay; een vrolijke twaalfjarige (‘Schaken is dope’) was opgekomen voor het behoud van de schaakcolumnist.   Ik zette The Diplomat op pauze en ging op zoek naar een duiding van mijn gemoed, een filosofie van de gelatenheid. Op een blog van een mevrouw die zich ‘Helderder’ noemt, trof ik iets aan over Gelassenheit. Het Duits gaf mijn houding meteen al meer gewicht. Gelatenheid blijkt iets anders te zijn dan apathie. Het heeft met openheid te maken. Ik citeer mevrouw Helderder: „Je erkent dat je niet alles onder controle hebt: je laat de beheersbaarheidsillusie los. Je verspilt geen energie aan proberen het onomkeerbare toch ongedaan te maken, of aan het volledig vormgeven van de complete werkelijkheid naar jouw wensen en verlangens (dat is nogal een klus!).”  Gelatenheid is, met ander woorden, een actieve houding tegenover lijden. Ik stuitte hierna op de stoïcijnse gelatenheid, een kalmte waarbij je je niet door voor- of tegenspoed uit het lood laat slaan. Dit alles beurde me op. Nu kon alleen Schopenhauer mijn stemming nog bederven. „Onze eeuw zakt steeds dieper weg in zijn eigen slijk”, las ik. Toen kwam het: „Het zou goed boeken kopen zijn als men de tijd om ze te lezen erbij kon kopen, maar men verwisselt in de regel de aanschaf van boeken met het zich eigen maken van de inhoud.” Ik voelde me betrapt. Ik had nul boeken over Gelassenheit gelezen, ik had alleen maar een blog erover gelezen, ik stond met beide voeten in het slijk. Ik wilde geen cultuurpessimist zijn! Ineens schoot me een fijn artikel van Joyce Roodnat te binnen, over vrouwen die net de vijftig voorbij zijn: „De smalende meute kan het dak op. Stilletjes pakken ze tijdens de overgang hun leven op. Zij zijn de vrouwen op wie de musea drijven. Zonder wie de theaters, debatcentra en concertzalen leeg zouden staan en de boekenbranche het wel kon schudden.” Ik herpakte mij, zonder mijn soort gaat de cultuur ten onder!  Ik zag ineens voor me hoe we schaakwedstrijden live zouden gaan uitzenden met een geweldige commentator erbij. Ik bestelde in dezelfde adem Gelassenheit van Thomas Strässle, al was het aanschaffen natuurlijk niet genoeg. Terwijl ik daarop wachtte, ging ik verder met The Diplomat. Een verdomd goede serie, trouwens, vol strategisch denken, een beetje zoals schaken. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/05/05/gelassenheit-het-duits-gaf-mijn-houding-meteen-al-meer-gewicht-a4163812</guid>
      <pubDate>Fri, 5 May 2023 05:09:05 +00:00</pubDate>
    </item>
    <item>
      <title><![CDATA[Von Trier laat zien: de echte idioten zijn wij zelf]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 Het enfant terrible van Denemarken is terug. Lars von Trier, de Houellebecq van het hoge Noorden, lanceerde deze week in Nederland een nieuw seizoen van zijn culthit Riget (The Kingdom). In 1994 en 1997 waren de eerste twee seizoenen te zien. Ik was toen student en had nooit zoiets raars gezien. Absurd, grensoverschrijdend, bijzonder grappig, zwartgallig, ijdel, goddeloos, abject, alles tegelijkertijd. Wat bleef hangen: de dronken Zweedse arts op het dak van Rigshospitalet in Kopenhagen, schreeuwend: Danskjävlar! (Deense duivels); de twee afwassers in de kelder met het syndroom van Down die de situatie in het ziekenhuis becommentariëren; uiteraard de wufte Von Trier zelf, die als regisseur elk deel afsloot met een rede over het goede en het kwade. Kort samengevat: het nieuwe seizoen, Riget: Exodus, heb ik in een dag gebinged. De fine fleur van de Deense filmwereld is opgetrommeld, van Lars Mikkelsen tot Nikolaj Lie Kaas. Alles voelt vertrouwd, iedereen is compleet gestoord. De Zweedse arts Helmer is terug en wil per direct de ‘henificatie’ (het Zweedse onzijdig) invoeren voor alle patiënten. Protest, want wat te doen met patiënt Hansen (‘zijn zoon’) die twee keer ‘hij’ in zijn naam heeft? Al snel heeft Helmer een #MeToo-aanklacht aan zijn broek, hoewel hij keurig voor de aanraking een contractje per e-mail voor consent de deur uit doet. Gelukkig is er een clandestiene SA-groep (Swedish Anonymous) in het ziekenhuis, waar getergde Zweden elkaar kunnen treffen: ‘Hoi ik ben Kalle, ik ben Zweeds’.  SA?! Ach, de verwijzing naar de paramilitaire nazi-organisatie zal Von Trier niet zijn ontgaan, het typeert de regisseur die baldadig het ‘von’ tussen zijn naam plakte omdat hij nu eenmaal van een opstootje houdt. Intussen zwerft de spirituele Karen Svensson (lang leve Bodil Jørgensen!) in het ondergrondse. Ze heeft seizoen 1 en 2 van Riget gezien en wil graag een hartig woordje met enkele personages spreken. De nachtportier: „Die verdomde Lars von Trier heeft met zijn serie het hele ziekenhuis over hoop gehaald!” Toeristen uit Azië lopen intussen met hun camera’s het ziekenhuis plat om personages te fotograferen.  Hoe komt Von Trier in  deze tijden van cancelcultuur weg met deze doldrieste parade van stereotypen? Eerste antwoord: door de absurdistische superieure stijl. Tweede antwoord: niet, en het kan hem geen barst schelen, zegt hij in de serie. Cancel hem maar: „Ik heb geen ander excuus voor alle beledigingen dan dat ik Lars von Trier ben.”  Is er nog iets serieus aan dit hele Von Trier-circus? Toch wel. Want de afwassers in de kelder zijn weer van de partij, dit keer vertolkt door een dwerg en een computer met een vrouwenstem. Het is een cliché: zij die mentaal en fysiek afwijken van de norm (zoals mensen met down) zijn de beste waarheidssprekers. Von Trier is er dol op en steekt er de draak mee.  In mijn favoriete Von Trier-film, Idioterne (The Idiots, 1998), doet een groep gezonde mensen alsof ze idioot zijn. Ze morsen met hun eten, gedragen zich niet ‘normaal’. De film was, behalve idioot, grappig en grensoverschrijdend, ook een stevige kritiek op het saaie, benauwende Deense conformisme waar Von Trier zo’n hekel aan heeft. The Idiots was goed getimed: er speelde een discussie over verplicht prenataal testen op het downsyndroom.  Denemarken paste in de jaren erna als een van de eerste landen ter wereld de zogenaamde NIPT-test toe, die down kan uitsluiten. Het leidde tot veel ophef omdat bijna alle Deense vrouwen er gebruik van maakten. Denemarken zou een samenleving zonder down worden, een samenleving gezuiverd van mentaal gehandicapte ‘anderen’, van ‘idioten’. In Nederland is de NIPT onlangs pas, per 1 april (geen grap) van dit jaar, gratis voor alle zwangeren. De toch al overactieve conservatieve rechterflank zal de clichématige positieve beeldvorming rondom down en het argument van inclusiviteit ongetwijfeld gaan uitbuiten om de zoveelste nare, agressieve anti-abortus lobby (‘pro-life’) te voeren.  Als Von Trier ons een spiegel voorhoudt, dan is het deze: de échte idioten, dat zijn wijzelf, daar helpt geen NIPT  tegen. Heeft hij verder nog een wijze boodschap? Dit keer komt hij niet in beeld, hij is te ijdel, zegt hij. Onlangs werd bekend dat Von Trier parkinson heeft, zijn stemt bibbert als hij ons vanachter een gordijn de les leest. Zijn laatste woorden: „Ik voorspel dat alles goddank tot een einde zal komen.” Hij laat daarbij in het midden of hij het over de ondergang van de mens heeft door klimaatverandering, de serie Riget of over hemzelf. Stine Jensen is filosoof en schrijver.  Ze schrijft om de week een column op deze plek.</p>]]></description>
      <guid>https://nrc.nl/nieuws/2023/04/21/von-trier-laat-zien-de-echte-idioten-zijn-wij-zelf-a4162640</guid>
      <pubDate>Fri, 21 Apr 2023 05:09:05 +00:00</pubDate>
    </item>
    <item>
      <title><![CDATA[Respecteer het wezen van de openbare school]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 Het begon met één leerling die tijdens de les haar hand opstak. Of zij en een paar anderen de les uit mochten. „We moeten bidden.” De leraar, nog maar net begonnen aan zijn nieuwe baan, had geen flauw idee wat hij er mee aan moest. Het standpunt van de school bleek bij navraag duidelijk. Bidden doe je thuis, niet op een openbare school. Openbaar onderwijs kan leerlingen wel iets leren over verschillende geloven op de wereld, maar doet niet aan geloofsoverdracht.   Een bevriende docent filosofie van de desbetreffende openbare middelbare school vertelde me dat een stuk of tien islamitische leerlingen op dit moment een gebedsruimte eist, zodat ze tijdens de pauzes kunnen bidden. Een van de argumenten is dat de lhbtqi+-gemeenschap óók een klaslokaal krijgt. Als mensen met een speciale seksuele identiteit dat mogen, waarom zij dan niet met hun ‘moslimidentiteit’? De halfslachtige opstelling van de koepelvereniging voor het openbare onderwijs,  VOS/ABB, baart mij zorgen. Ze adviseren namelijk dat scholen op „enige wijze gehoor geven aan de vraag naar een bidruimte”. Waarom en hoe blijft vaag. Eline Bakker van VOS/ABB in NRC: „Met het oog op onze pluriforme identiteit waarin alle levensbeschouwingen gelijkwaardig zijn, zou een stilteruimte op school niet misstaan. Voor de moslim met zijn Koran, maar ook voor de hipster die wil mediteren.”  Bakker maakt, net als de leerlingen, van religie een identitaire kwestie. Maar geloof is een keuze, geen identitair gegeven, zoals geslacht of huidskleur dat zijn. Bakker gaat bovenal voorbij aan de crux van openbaar onderwijs, namelijk dat je doet aan geloofsonderricht maar niet aan geloofsoverdracht. Dat een ‘stilteruimte’ ook nut heeft voor een groep mediterende hipsters, lijkt me vooral  wensdenken van volwassenen; de eerste hipster die een stiltelokaal eist, moet zich nog melden. Als ouder heb ik ooit bewust gekozen voor een openbare school voor mijn kind, omdát religie op openbare scholen geen rol speelt. Het zal ongetwijfeld met mijn Scandinavische achtergrond te maken hebben, maar ik beschouw het openbaar onderwijs als het meest inclusieve, egalitaire schoolsysteem op aarde, helaas ondergewaardeerd in Nederland. Kinderen van allerlei achtergronden ontmoeten elkaar in de klas en op het schoolplein. De nadruk ligt op het universele, niet op het bijzondere van iedere leerling.  Als je gebedsruimtes toestaat op openbare scholen, torn je aan de kern, de missie en het wezen van het openbaar onderwijs. Als islamitische leerlingen in pauzes gaan bidden, maak je religie vanzelfsprekend op school, verbijzonder je een groep én verandert het idee van een pauze. De pauze is een sociaal moment, waar je iemand tegen het lijf kan lopen die anders is dan jij.  De vergelijking van de leerlingen met lhbtqi+ is pijnlijk en ongepast. Daar gaat het om een wekelijks uurtje na schooltijd waar kinderen een luisterend oor of steun krijgen als ze worstelen met hun seksuele of gendergeaardheid, bijvoorbeeld als ze niet uit de kast durven komen en daarom depressief zijn. Dat uurtje is inclusief: iedereen is welkom. Zoals een goede docent betaamt ging de bevriende filosoof met zijn leerlingen in gesprek. Soms was dat grappig, bijvoorbeeld toen de vergelijking met de naturist ter sprake kwam. Net zoals je bloot zijn in je vrije tijd als levensbeschouwing kunt praktiseren, kun je religie als levensbeschouwing prima bewaren voor buiten school, want de islam staat toe het gebed uit te stellen – er ‘moet’ dus niet gebeden worden.  Minder grappig is dat de situatie potentieel explosief is, nu niet alleen influencers op sociale media de islamofobie-kaart spelen, maar ook de politieke partij Denk „actie” eist. De partij laat valselijk het woord ‘openbaar’ weg als ze stellen dat „scholen weigeren gebedsruimtes in te richten” en wakkert de identitaire kijk op religie aan door te benadrukken hoezeer moslims onderdrukt worden als slachtoffer en minderheid.  Islamofobie is niet aan de orde: geloofsbeoefening is op allerlei niveaus in onze samenleving gewaarborgd. Voor de goede orde: ik zou ook protesteren tegen de komst van een christelijke of boeddhistische gebedsruimte op een openbare school.  Gelovigen, respecteer het wezen van de openbare school en dring religie niet op aan een plek die daar vanuit zijn missie juist vrij van is. Nederland kent de vrijheid van onderwijs, en wie de basisprincipes van de openbare school niet wil tolereren, kan terecht bij andere scholen. VOS/ABB: nu leerlingen en politieke partijen geheel conform de consumentistische en identitaire tijdgeest een gebedsruimte menen te kunnen afdwingen als een ‘recht’, draag de kernwaarden van het openbaar onderwijs duidelijk en eenduidig uit.</p>]]></description>
      <guid>https://nrc.nl/nieuws/2023/04/06/respecteer-het-wezen-van-de-openbare-school-a4161521</guid>
      <pubDate>Thu, 6 Apr 2023 05:09:06 +00:00</pubDate>
    </item>
    <item>
      <title><![CDATA[De grensoverschrijding zit ingebakken in manwording]]></title>
      <description><![CDATA[<p>Stine Jensen is filosoof, schrijver en programmamaker. Ze schrijft om te week een column.
	 
						
							Stine Jensen is filosoof, schrijver en programmamaker. Ze schrijft om te week een column.
						
					 
						Ze is als bijzonder hoogleraar publieksfilosofie verbonden aan de Erasmus Universiteit van Rotterdam. Ze publiceerde diverse non-fictieboeken, zowel voor volwassenen als kinderen, over onder meer falen (Faalmoed) liegen (Leugenaars) en Scandinavië (Licht op het Noorden) en oosterse filosofie en yoga (Go East en Goeroes). Haar kinderboek Lieve Stine, weet jij het? werd bekroond met de Zilveren Griffel. Stine Jensen promoveerde in 2002 op het proefschrift Waarom vrouwen van apen houden. Voor omroep HUMAN maakte ze de podcasts Scheiden met Stine en De Zaak Ramadan. 
					 
							
								Meer artikelen van Stine Jensen
							
						 Aan de eettafel: drie mannen en drie vrouwen, allen tiener in de jaren tachtig, volwassen geworden in de jaren negentig. Natuurlijk hebben we het over de mediaschandalen, al die grensoverschrijdingen op de werkvloer. Een van de mannen vertelt hoe hij als zestienjarige de kneepjes van het grensoverschrijden langzaam maar zeker leerde: in het heteroseksuele uitgaansleven.  De avonden in Noordwijk verliepen volgens een vast scenario. Je ging met een groepje jongens naar de discotheek, dronk je in, en aan het eind van de avond was het de bedoeling dat je had ‘gescoord’. Scoren betekende dat je met een meisje had gezoend. Om te scoren moest je risico’s en initiatief nemen: een meisje aanspreken, haar aanraken, kijken hoe ze daarop reageerde, tot slot een zoenpoging doen. De grensoverschrijding zat als het ware ingebakken in de manwording. De vrouwen aan tafel herkenden dit, met het verschil dat je als vrouw de taak had om de grens te bewaken en dat dit best ingewikkeld was. Als je te enthousiast, te snel of te vaak instemde, liep je het risico voor slettebak te worden uitgemaakt. En dus leerde je jezelf de kunst van het beleefde afwijzen: hoe ‘nee’ te zeggen zonder grof te worden, hoe halfslachtig ‘ja’ te zeggen zonder te gretig te zijn, terwijl de mannen intussen afwijzingen leerden incasseren en bleven proberen. Mogelijk is dit een typisch jaren tachtig generatie coming of age-scenario, van een bepaalde groep in een bepaalde hoek van het land met een bepaalde achtergrond, ik hoor het graag. Toestemmingstaal (‘consent’) was er nog niet. Als er een positief gevolg is van alle berichtgeving over grensoverschrijdend gedrag, dan is het wat mij betreft precies dit: dat wij met elkaar – van de keukentafel tot de werkvloer – praten over onze eigen ‘grens’-ervaringen. De ene grensoverschrijding is de andere niet: de ene strafbaar, de andere bevindt zich in een grijzer gebied, van pesten, schelden tot schunnige opmerkingen. Schandalen vormen in het beste geval een aanleiding om zelf in de spiegel te kijken en je af te vragen door welke cultuur jij gevormd bent en anderen daar vragen over te stellen. Tot nu zijn het vooral de vrouwen die hun ervaringen met grensoverschrijding publiekelijk delen. Dat is belangrijk, zonder de moed en het lef om dit te doen, gaat geen enkel bewustwordingsballetje rollen. Een mooi voorbeeld van een waardevol gesprek vond plaats bij de talkshow Jinek waarin vijf vrouwen aan tafel de recente grensoverschrijdingen bij NOS Sport bespraken. Alles kwam ter tafel: waarom je soms meelacht, of niet als ‘slachtoffer’ gezien wilt worden. Inzichtelijk, naar ik hoop ook voor de mannen die meeluisterden.  Ingewikkelder was het eenmansgesprek van Tom Egbers aan tafel bij Khalid &amp; Sophie: kwetsbaar, maar ook pijnlijk, omdat het individu en één affaire werd uitgelicht in plaats van een werkcultuur. Toch zou ik graag zien dat meer mannen met dezelfde kwetsbaarheid publiekelijk over dit thema gaan spreken. Doe die idiote dildohelm dan maar even af, René van der Gijp. Want er valt niets te lachen als er eens in de acht dagen een vrouw wordt vermoord door haar partner (femicide), mannen de #MeToo daders zijn, niet om hulp durven vragen bij psychische problemen. Het is mannen vooralsnog niet gelukt om zo’n gesprek voor elkaar te krijgen. Misschien bedanken ze ervoor? Ik herinner me een voorbeeld bij Buitenhof, waar twee mannen aanschoven om over het gedrag van mannen te praten om vervolgens volgens de voorspelbare grensoverschrijdende sociale mediawetten voor mietje en watje te worden uitgemaakt.  Wat ook nodig is: emancipatiebeleid voor mannen. Socioloog Mark van Ostaijen schreef onlangs een boeiend stuk in De Groene Amsterdammer, waarin hij vijftig jaar emancipatiebeleid op een rijtje zet. Zijn conclusie: emancipatiebeleid gaat over vrouwen, wier emancipatie gemeten wordt aan de positie van de man, en is niet gericht op mannen. Hoeveel schandalen en vrouwenmoorden zijn er nog nodig voordat de overheid serieus werk gaat maken van mannenemancipatie? Je wordt tot man gemaakt, niet zo geboren.  Tot slot: er ligt ook voor de journalistiek een taak. Als er honderd klachten liggen over een werkcultuur op een redactie, en je kiest ervoor om de jus, een smeuïge affaire van een BN’er in het hart van je stuk te plaatsen, dan help je je eigen journalistieke aanklacht om zeep. Nu graag ook meer verhalen over de ervaring met grenzen en rolpatronen voor ‘gewone’ mannen en vrouwen van verschillende generaties en wat er nodig is voor een cultuurverandering. Stine Jensen is filosoof en schrijver. Ze schrijft om de week een column op deze plek.</p>]]></description>
      <guid>https://nrc.nl/nieuws/2023/03/24/de-grensoverschrijding-zit-ingebakken-in-manwording-a4160331</guid>
      <pubDate>Fri, 24 Mar 2023 05:09:06 +00:00</pubDate>
    </item>
  </channel>
</rss>
