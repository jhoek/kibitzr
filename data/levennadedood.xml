<?xml version="1.0" encoding="utf-8"?>
<rss version="2.0">
  <channel>
    <title><![CDATA[Leven na de dood]]></title>
    <link>https://www.volkskrant.nl/auteur/evelien-van-veen/</link>
    <description><![CDATA[Leven na de dood]]></description>
    <item>
      <title><![CDATA[Fotografen vereeuwigen hun eigen geliefde: ‘Als ze een bakje yoghurt eet in haar blootje, dan zie ik: dit is prachtig’]]></title>
      <description><![CDATA[<p>‘Irena en ik zijn nu bijna dertig jaar samen, en wonderlijk genoeg vindt ze het nog steeds niet erg dat ik haar altijd achternazit om haar te fotograferen. Gelukkig heeft ze begrip voor me. Dat is sowieso het geheim van onze relatie: begrip. Belangrijk, want we zijn niet alleen getrouwd, we werken ook samen. Als ik iemand fotografeer, verzorgt Irena het haar en de make-up. Ze is mijn muze, mijn inspirator en mijn medewerker. Tegen klanten zeg ik steevast: als je Irena er niet bijneemt, heb je maar een halve fotograaf. ‘Omdat we zoveel samen zijn, is Irena meestal mijn slachtoffer. Ik zag haar voor het eerst toen ik een beginnend fotograaf was en zij model. Ik was direct verliefd, maar pas acht jaar later kregen we een relatie. Kijkend naar mijn foto’s van haar, kan ik niet anders dan constateren: zij is me het liefst. In dertig jaar is ons samenzijn niet veranderd, mijn fotografie evenmin. Nou ja, tegenwoordig wandelen we – dat deden we vroeger niet. En ik hoop hooguit dat mijn foto’s beter zijn geworden.’ Fotograaf Vera van Dam (36): ‘Dit is mijn vriendin Izzy. Ik kan bij haar in alles mezelf zijn. Ik had altijd al wel in mijn achterhoofd gehad: misschien val ik op vrouwen, maar zij was de eerste met wie ik dat wilde onderzoeken. We ontmoetten elkaar voor het eerst op de Lindengrachtmarkt in Amsterdam, door gemeenschappelijke vrienden. Ik vond haar meteen leuk: ad rem, ze zei waar ze voor stond. Nu zijn we bijna een jaar samen, we wonen op 200 meter afstand van elkaar. ‘Ik heb Izzy van heel dichtbij gefotografeerd, daardoor krijgt haar lichaam iets abstracts. Je ziet vooral de textuur van haar huid, de stof van haar kleding. Misschien is het een beetje alsof je naar een glooiende weide kijkt, of naar de zee. Die kijk van de natuur zit voor mij ook in de liefde: is het logisch te verklaren waarom we op iemand vallen? Of is het meer intuïtie en moet je je er maar gewoon aan overgeven?’ ‘Lin en ik zijn bijna zes jaar samen. Het is niet altijd makkelijk, want we zijn best verschillend, maar we kunnen altijd over alles praten. Ook als het schuurt, vinden we elkaar altijd weer. We lachen veel en vinden elkaar nog steeds heel sexy. We kunnen samen in een fijne bubbel zitten, weg van de wereld, ’s ochtends in bed bijvoorbeeld, of onderweg, op reis. Zulke momenten leg ik graag vast. ‘Als alles samenkomt: de plek, het licht, de sfeer – zoals ze, in Brazilië was dat, helemaal in sync met zichzelf en met mij een bakje yoghurt eet in haar blootje. Dan zie ik: wauw, dit is prachtig. Niet te veel nadenken, klikken, en het gevoel vastleggen van dat moment. Alsof ik de herinnering probeer te grijpen op het moment dat die ontstaat.’ ‘Ik wilde na haar dood een soort papieren monument voor mijn vrouw Gertie oprichten, dus ben ik fotoboeken gaan maken, zes stuks in totaal. Ik ben begonnen bij haar overlijden, want ik kon er niet tegen om te beginnen met Gertie als mooie, jonge meid en haar dan gaandeweg te zien aftakelen. Dus ik heb de zaak omgedraaid. Het eerste boek gaat over haar ziekte en overlijden en daarna gaan we in vijf decennia terug in de tijd: onze twee zonen, haar zwangerschappen, de fase daarvoor, met onze reizen en wilde avonturen. ‘Vanaf het jaar dat wij 19 waren heb ik met de camera boven op haar gezeten, een liefde van 51 jaar lang. Je weet niet wat het betekent als dat ophoudt, ik heb daar geen woorden voor. Dat ik nu toch weer opnieuw verliefd ben geworden, ervaar ik als een wonder.’ ‘Tijdens de coronacrisis waren mijn vriend Jamil (33) en ik veel bij elkaar, want verder kon er weinig. Ik kwam erachter dat ik behalve fotograferen geen enkele hobby heb. Ik ben Jamil gaan vastleggen. Hij vond het prima, al werd hij er in het begin een beetje verlegen van. Dan lag hij op de bank en zag hij mij vanuit zijn ooghoeken weer eens met een camera aankomen. Toch ging het heel organisch. Jamil is mijn grootste fan. Soms denk ik zelfs: je mag best iets kritischer zijn. ‘We hebben samen een zoon, Yuki (2). Sinds zijn geboorte portretteer ik Jamil vooral met ons kind. Als we de vakantiefoto’s terugkijken, grappen we: leuk dat Yuki zo jong al met zijn vader op vakantie ging, maar die moeder, die was er nooit...?’ ‘Jamil is als kind alleen met zijn moeder opgegroeid. Dat maakt het extra bijzonder om mijn vriend als vader vast te leggen. Bovendien was de liefde tussen mijn eigen ouders ook gecompliceerd, ze gingen na een lastige tijd uit elkaar. Toch is mijn vader in de armen van mijn moeder gestorven. Hun verbondenheid was gebleven. Dat is voor mij cruciaal – die verbondenheid is de liefde die ik in mijn foto’s probeer te vangen.’</p>]]></description>
      <guid>https://www.volkskrant.nl/volkskrant-magazine/fotografen-vereeuwigen-hun-eigen-geliefde-als-ze-een-bakje-yoghurt-eet-in-haar-blootje-dan-zie-ik-dit-is-prachtig~bc960169/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[‘Ik trok het totaal niet als mensen zeiden: misschien is het maar beter zo’]]></title>
      <description><![CDATA[<p>Ria de Jong (64, orthopedagoog): ‘‘Wat ik je graag wil zeggen: mijn ervaring is dat het wél weer goed kan komen.’ Dat schreef ik anderhalf jaar geleden naar een vader die in deze rubriek had verteld over de plotselinge dood van zijn zoontje. Ik herkende de pijn, het gevoel van amputatie, de bijna constante paniek de eerste tijd. Nadat onze zoon Job was overleden, heb ik er, naast alle wanhoop en verdriet, lang last van gehad dat ik sliep toen het gebeurde, net als bij de vader in het interview. Misschien ook daarom dat ik hem mailde, omdat zijn verhaal op het mijne leek. Job was een bijzonder kind. Al tijdens de zwangerschap werd ik gewaarschuwd dat zijn hoofd te groot was, maar het bleek op de echo geen waterhoofd, dus ik was gerustgesteld. En al had hij inderdaad een groot hoofd en in verhouding korte ledematen, wij zagen een prachtig kind. Job kreeg epileptische aanvallen en ontwikkelde zich langzaam, maar hij lachte lekker, at en sliep goed en hij keek ons goed aan, al te veel zorgen maakten we ons niet. ‘Toen hij 1,5 jaar was en de diagnose epidermaal naevus-syndroom kreeg, zijn we niet verder op onderzoek uitgegaan. Googelen kon ook nog niet in 1989, en daarbij: Job was Job, we waren trots op elk stapje dat hij zette. Hij heeft nooit een woord kunnen zeggen, maar hij kon wel perfect neuriën, hij was heel muzikaal. Toen onze dochter Jenny 1 werd, Job was toen 3, heeft hij Lang zal ze leven voor haar geneuried, we hebben het op film. Dat is zo’n dierbare herinnering. ‘Toen Job 2,5 was ging hij naar een dagverblijf voor kinderen met een verstandelijke beperking. Een ontzettend fijne plek voor hem, maar het kon niet verhelpen dat hij achteruit ging. Eerst speelde hij nog met een treinbaantje, maar later zat hij het liefst met zijn sabbeltje op de bank. Of hij zat in zichzelf gekeerd met zijn schoenveter te friemelen, je kreeg minder contact met hem. Ik weet nog een moment dat hij in bad zat, hij keek me aan met zo’n afwezige blik dat ik opeens dacht: misschien word je maar 7 jaar oud. ‘Op een avond huilde hij even toen ik hem in zijn bedje legde – dat deed hij nooit. Maar hij was niet helemaal fit, had een beetje verhoging, misschien lag het daaraan. Toen ik het licht uitdeed, ging hij rustig slapen, het leek niet zorgelijk. We gingen naar een verjaardag met de babyfoon aan en bij thuiskomst ben ik godzijdank nog gaan kijken. Toen sliep hij gewoon lekker. ‘De volgende ochtend, ik stond beneden onder de douche, hoorde ik Peter roepen: ‘Riaaaa!’ Ik heb daar later EMDR voor gehad, want ik heb er lang niet meer tegen gekund als iemand me luid riep. Stijf van de schrik ben ik in mijn blootje naar boven gehold. Eén kant van Jobs gezicht was al helemaal blauw. Daar heb ik het lang heel moeilijk mee gehad: dat wij sliepen toen ons kind lag te sterven. ‘Tot een homeopaat me vroeg: als je wakker was geweest, had je hem dan laten gaan? Nee, natuurlijk, ik had 112 gebeld, een ambulance, álles gedaan om hem hier te houden. Toen vroeg ze: en als het nou zijn tijd was? Die opmerking heeft me erg geholpen. Misschien was het niet voor niets dat hij zich steeds vaker terugtrok, dat zijn wereldje kleiner werd. Maar het heeft jaren geduurd voordat ik dat zo kon zien. Als mensen destijds zeiden: misschien is het maar beter zo, trok ik dat totaal niet. En nog steeds vind ik het een ongelooflijk pijnlijke opmerking tegen ouders van een overleden kind. ‘Drie maanden na Jobs dood was ik weer zwanger, Peter en ik hadden tegen elkaar gezegd: over vijf jaar zijn we nóg verdrietig, daar hoeven we niet op te wachten. Toen is Ben, onze jongste, erbij gekomen. Ik zou het weer zo doen, ik had Ben nooit níét willen krijgen, maar ik ben zo verdrietig en angstig geweest tijdens de zwangerschap, daar had ik professionele hulp bij moeten zoeken. Ben was een blij kind, maar is later in zijn leven tegen dingen aangelopen die ik aan die stressvolle zwangerschap wijt. Gelukkig heeft EMDR ook hem geholpen en gaat het nu heel goed met hem. ‘Er bleef ook ruimte in ons gezin voor een bijzonder kind, want behalve Job misten we ook de warmte van het wereldje om hem heen. Daarom is Tobi, een jongen met downsyndroom, jarenlang in het weekend als logeerzoon bij ons gekomen. Hij is nu 38 en we hebben nog altijd contact. Ik was wijkverpleegkundige, maar ik ben weer gaan studeren en orthopedagoog geworden, ook weer om met kinderen met speciale behoeften te werken. Ik had het gevoel dat ik daar iets te bieden had. In die zin heeft Jobs overlijden me ook dingen gebracht. ‘De eerste drie jaar waren het moeilijkst, naast de pijn van het missen was er ook de angst om hem te vergeten: hoe klonken zijn stapjes, hoe rook zijn haar? Ik kon in paniek raken als ik dat even kwijt was. Het besef: nooit meer, echt nooit meer, dat leek alleen maar zwaarder te worden. Maar na ongeveer drieënhalf jaar kwam er een soort omslagpunt. ‘We waren met de kinderen op vakantie op Terschelling, we hielden een picknick in de zon. Jenny en Ben speelden met andere kinderen op het veld waar onze tent stond, ik hoorde ze lachen – het was een geluksmoment. Voor het eerst weer. Voor Peter was dat anders, hem lukte het daarvóór al om gelukkig te zijn, maar ik had oprecht gedacht dat ik nooit meer zou kunnen genieten. En nu ervoer ik: het kan wél. ‘Ik mag plezier hebben, ik mag dankbaar zijn voor wat er wel is, ik hoef niet bang te zijn om Job te vergeten, want wat belangrijk is, onthoud ik altijd. Verdriet is geen emmertje tranen dat op een dag leeg is, ik kan nog altijd huilen om Job. Maar ik kan ermee leven – dat besef begon die dag op Terschelling. ‘We hebben met de kinderen altijd gepraat over Job. ‘Job was gehandicapt, maar nu is hij dood’, hoorde ik Jenny dan zeggen tegen een vriendinnetje, en in één adem door: ‘Mam, mogen we een snoepje?’ Hij was er gewoon in ons gezin. Op zijn verjaardag steken we altijd een kaarsje aan bij zijn foto en eten we iets lekkers. Ben zei een keer: ‘Als Job jarig is, mag hij toch kiezen wat we eten? Ik denk dat hij kipkluifjes, patat en appelmoes wil.’ Dat zijn we blijven doen. Nu zijn we allemaal vegetariër en is het pizza of iets, maar nog altijd zeggen we: wat wil Job graag eten? ‘Twee dagen vóór zijn overlijden kwam hij thuis van het kinderdagcentrum met een papieren kerstengeltje, door hemzelf versierd met vingerverf, dat bij ons als piek op de kerstboom kwam. De eerste jaren voelde ik een soort elektrische schok als het met kerst weer tevoorschijn kwam. Nu gebruiken we het nog steeds als piek, zonder schok, maar met een glimlach. Snap je, daarom wilde ik die vader zo graag troosten, zeggen: echt, het leven wordt weer goed.’</p>]]></description>
      <guid>https://www.volkskrant.nl/volkskrant-magazine/ik-trok-het-totaal-niet-als-mensen-zeiden-misschien-is-het-maar-beter-zo~bbf400af/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[‘Zij ligt in een graf in Wales, en ik leef hier gewoon verder’]]></title>
      <description><![CDATA[<p>Leonie Tirions (39, leesconsulent voor het basisonderwijs): ‘Ik leerde Kirsty kennen in York in Engeland, waar ik een half jaar heen kon voor mijn opleiding verpleegkunde. Ik wilde altijd al veel van de wereld zien, dus dat leek me een geweldige kans. Het was een van mijn eerste dagen daar, ik liep mijn studentenflat uit en vroeg aan een meisje welke kant het op was naar de kathedraal, de beroemde Minster. Ze gaf me meteen haar telefoonnummer: ‘Ben je nieuw hier? Kom een keer op de thee!’ ‘Het was vriendschap op het eerste gezicht. Ik heb het daarvoor en ook daarna niet meer zo meegemaakt dat er vanaf het eerste moment een band was, binnen de kortste keren was ze mijn beste vriendin. En dat is ze gebleven tot de dag van haar dood, op 21 oktober 2024. Nee, ze is het nog steeds. ‘Ik mis haar verschrikkelijk. Ik weet soms niet wat ik met dat gevoel aan moet, ik loop maar te zoeken hoe ik dit moet doen. De scones hier op tafel heb ik vanochtend gebakken omdat dat me een stukje dichter bij haar brengt, Kirsty bakte ze ook altijd. Ze deed alles met overgave. Ze was zo sprankelend en grappig en creatief, ze heeft zelfs een keer in de zomer een compleet Engels kerstdiner voor mijn familie gemaakt. Gewoon, omdat ze ons dat wilde laten ervaren en er veel plezier in had. En ze was ongelooflijk attent en liefdevol, ik ken verder niemand met zoveel oog voor de mensen om zich heen. ‘Kijk, deze doos zit vol kaartjes die ik door de jaren heen van haar heb gekregen: bij de geboortes van mijn kinderen, op verjaardagen, of zomaar, om te zeggen: I love you, Dutch – zo noemde ze me. Ik zit heel vaak in die doos te kijken, ook weer om haar op een bepaalde manier terug te halen. Dit kaartje stuurde ze bij de dood van mijn opa: those we love don’t go away / they walk beside us every day / unseen, unheard but always near / still loved, still missed and very dear. Het is zo dubbel om die woorden te lezen: nu gaat het over háár. ‘Ze leerde me het studentenleven kennen in York. Nam me mee naar de roeivereniging, we gingen uit tot diep in de nacht, terwijl ik thuis nooit uitging. Zat ik te zwoegen op mijn scriptie, dan bracht ze me een beker warme chocola met een berg marshmallows erop: hier, dit kun je wel gebruiken. Toen mijn half jaar erop zat, vonden we het allebei vreselijk jammer dat we elkaar zouden moeten missen. Ze zocht een vakantiebaantje en dat kwam perfect uit voor het grasveredelingsbedrijf van mijn ouders. Ze is de hele zomer gebleven. ‘Het klikte ook tussen onze vriendjes, later onze mannen. We zochten elkaar over en weer op in het buitenland. Zij heeft in Canada gewoond, ik een half jaar in Zuid-Afrika; ook als we elkaar een tijd niet zagen, bleef de vriendschap even sterk. Ik kreeg kinderen, streek met ons gezin hier in West-Brabant neer. Kirsty settelde uiteindelijk, na overal ter wereld te hebben gewoond, met haar man in Wales, waar ze een idyllisch huisje op een heuvel kochten. Er waren schapen, kippen, ze bouwden een pottenbakkersatelier, want dat was hun gezamenlijke passie. Ze vierden er hun bruiloft, waar mijn man ceremoniemeester was. Ze wilden een dagbesteding beginnen, dachten aan pleegkinderen – ze hadden zoveel plannen. ‘In de zomer van 2023, Kirsty was toen 36, zochten we ze op en toen vertelde ze dat ze buikklachten had gehad. Maar het ging nu beter en we hadden een paar geweldige dagen, er leek geen vuiltje aan de lucht. Een paar weken later belde ze me op – ik zal het nooit vergeten, ik speel in musicals en het was de dag van de première. Er was kanker bij haar ontdekt. Toen is er een enorme bak ellende begonnen: een zware operatie, chemo’s waar ze doodziek van werd, haar prachtige lange haar viel uit. Haar lichaam was zo verzwakt dat ze in zelfisolatie moest om infecties te voorkomen, dus ik kon haar al die tijd ook niet opzoeken. Ik voelde me volkomen radeloos, dacht: ik raak haar toch niet kwijt? ‘In juni 2024 kwam, tegen alle verwachtingen in, het geweldige bericht: ‘I am cancer free!’ We hebben meteen een camper geboekt en ze in de zomervakantie opgezocht met ons gezin. Het was heerlijk om haar eindelijk weer te kunnen vasthouden. In Llangollen hebben we allebei een opapet van tweed gekocht, die stond heel goed op haar korte haar. De selfie die we toen gemaakt hebben, is de laatste foto van ons samen. In oktober van dat jaar kwam de kanker keihard terug. Twee weken later is ze overleden. Laurence, haar man, bracht het zoals alleen Engelsen het kunnen zeggen: It is with deep sadness that I share my beloved wife rode off on her new journey. ‘De begrafenis was in dezelfde kerk als waar ze waren getrouwd. Ik was zwanger van de vierde, ik had het nog niet eens aan Kirsty kunnen vertellen. Toen ze werd binnengedragen, haar broer voorop, ging er een schok door mijn hele lijf. Daar lag ze, in haar bruidsjurk in de kist, vlak voor me. Ik speelde dwarsfluit tijdens de dienst, maar ik had het van tevoren opgenomen, ik wist dat ik het door mijn tranen niet live zou kunnen. Bij het afscheid daarna, in de fietsenwinkel annex mountainbikerscafé in de heuvels waar ze graag kwamen, daar was ook hun trouwfeest geweest, mocht iedereen de microfoon pakken om een herinnering aan Kirsty te delen. Ze kon ieder moment binnenlopen met die stralende lach van haar. Het was zo onwezenlijk: iedereen was er, waar bleef zij? ‘Alle gasten kregen keramieken hartjes uitgedeeld die Laurence de dag tevoren had gemaakt in hun pottenbakkersatelier, met hulp van Kirsty’s familie en mijn man en mij. Do it for Kirsty, stond erop: als je iets spannend vindt, of moeilijk: dóé het gewoon, zoals zij altijd elke uitdaging aanging. Kirsty’s vader was verongelukt toen ze 16 was, had ze me al snel na onze eerste ontmoeting in York verteld, en sindsdien was haar motto: live life to the fullest. ‘Dus dat probeer ik. Drie dagen na haar begrafenis stond ik alweer in de musical, de tegenstelling had niet groter kunnen zijn. ‘We duwen je wel de goede kant op’, zeiden mijn medespelers, want ik zat vol emoties. Maar het was wel goed om weer op dat podium te staan. Werken helpt ook, en de kinderen natuurlijk, er is thuis altijd wel iemand om mee te kroelen. Maar op momenten dat ik alleen ben, in de auto of op de fiets, kan het verdriet me overvallen. Ik weet gewoon niet hoe ik dit moet doen, rouwen op afstand. Kirsty ligt in een graf in Wales, en ik leef hier gewoon verder? Hoe doe je dat? ‘Het lijkt wel alsof het gemis alleen maar groter wordt. In de tv-serie Bodem, die ook over rouw gaat, zegt Eva Crutzen: het tweede jaar is moeilijker dan het eerste. Dat merk ik ook. Straks komen de bij Yorkers zo geliefde narcissen voor de tweede keer uit de grond sinds ze dood is. En dan is Kirsty nog steeds niet terug.’</p>]]></description>
      <guid>https://www.volkskrant.nl/volkskrant-magazine/zij-ligt-in-een-graf-in-wales-en-ik-leef-hier-gewoon-verder~b046490f/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[‘Ik rouw meer om de vader die hij nooit is geweest en nooit meer zal worden, dan om de vader die ik had’]]></title>
      <description><![CDATA[<p>Joe Stam (32, radio-dj): ‘Als kind kijk je op naar je vader: hij is de slimste en de sterkste van de wereld, hij heeft altijd gelijk. Als tiener ga je een eigen mening vormen en dan gaat het botsen. Dat duurt een tijdje, tot je zelf kinderen krijgt en dan groei je weer naar elkaar toe – tenminste, zo gaat dat meestal, ik zie het bij vrienden om me heen. Maar bij mijn vader en mij gebeurde dat niet, dat naar elkaar toe groeien. We zijn de laatste jaren eigenlijk alleen maar meer van elkaar verwijderd geraakt, doordat hij ziek werd en we daar nauwelijks over konden praten. In april vorig jaar is hij overleden. Nu merk ik dat ik meer rouw om de vader die hij nooit is geweest, en die hij ook nooit meer zal worden, dan om de vader die ik had.’ ‘Vier jaar geleden werd bij hem een tumor in de lever aangetroffen. Kanker, hij zou er niet van genezen, werd erbij gezegd. Maar dat leek bij hem niet helemaal binnen te komen. Hij ging aan de chemo’s, hij bleef gewoon werken en voor de rest stak hij zijn kop in het zand. Hij runde de koffiebar in een Van der Valk-hotel en daar kletste hij de gasten de oren van het hoofd. Maar écht praten – mij is het in elk geval niet gelukt. Ik heb het wel geprobeerd, hem gevraagd: hoe sta je erin? Ben je bang? Hij antwoordde altijd dat het ‘wel goed’ ging. Hij viel kilo’s af, kreeg een smal gezicht, er was weinig meer over van de man die ik kende. Maar met hem ging het prima, einde gesprek. ‘Ondertussen werd onze relatie ook steeds dunner. Mijn moeder zag het, zij zei: wat jammer dat jullie niet met elkaar kunnen praten. Maar mijn vader en ik leken op elkaar: we konden hoog in de emotie schieten als we met iets zaten. Dan clashte het, en dat wilde ik óók niet. De laatste keer dat dat gebeurde, was mijn zoontje Billy, die nu 2 is, nog geen half jaar oud. Je wordt als jonge ouders gek gemaakt met waarschuwingen voor virussen, dus met een loopneus kwam je toen bij ons niet binnen. Maar mijn ouders kwamen op bezoek terwijl mijn moeder snotterig was. Ik heb toen iets gezegd als: hoe haal je het in je hoofd om verkouden binnen te komen – mijn woordkeus was niet goed, dat geef ik toe. Maar mijn vader nam het persoonlijk. We hebben op de hoek van de straat ruzie staan maken. ‘Daarna dacht ik: dit wil ik niet meer. Ik ben vanaf toen elke confrontatie uit de weg gegaan om maar de lieve vrede te bewaren. Dat is gelukt, maar ons contact werd nog oppervlakkiger dan het al was. ‘Ik hou van je, ik ben trots op je, het spijt me en dankjewel – die vier dingen heb ik de afgelopen jaren van mijn vader nooit gehoord. Het sijpelde wel door in de verhalen van anderen; op de uitvaart zei een vrouw tegen me: ‘Hij was zo trots op je.’ Ik was niet mega-geëmotioneerd die dag, maar op dat moment brak ik. Ik had het zo graag van hem zélf gehoord. Ik ben zelfs op zoek gegaan in zijn computer, op zijn bureau, naar een brief of een kaart die hij misschien voor me had achtergelaten. Maar je stelt jezelf teleur, ik vond natuurlijk niets. ‘Begrijp me niet verkeerd, mijn broer en ik hebben een fijne jeugd gehad. Vakanties, speelgoed, het ontbrak ons aan niets. Maar toen ik me in mijn tienertijd van mijn vader ging losweken, ging het schuren, want hij wilde dat ik de dingen op zíjn manier deed. Hij had een middelbare school voor me in zijn hoofd – toen ik voor een andere school koos, liet hij duidelijk merken dat hij daar niet blij mee was. Haalde ik daar een 9,8 voor Frans, dan zei hij: waarom is het geen 10? Misschien was dat een geintje, maar onderliggend voelde ik dat het nooit goed genoeg was voor hem. ‘Toen ik op mijn 18de het huis uit ging – ik regelde gewoon een kamer en ik fixte het, ik ging behoorlijk mijn eigen gang – was hij daar niet over te spreken. Hij nam me apart in een koffietentje en zei: je hebt dit niet goed aangepakt, opeens ben je weg. Nu denk ik: misschien zei hij daar, wat verhuld: joh, ik mis je. Maar dát kreeg hij niet over zijn lippen. Ik voelde altijd reserves. Vlak voor zijn dood hebben mijn vriendin en ik een dijkhuis gekocht uit 1890, binnenkort trekken we erin. Mijn schoonvader zei meteen enthousiast: geweldig, mijn handen jeuken om te komen klussen. Kon mijn vader niet. Die zei: ‘Waarom nu al een ander huis? Jullie zitten hier pas net.’ ‘Hij kwam zelf uit een boerengezin met vijf kinderen, heeft mijn moeder me uitgelegd, zijn moeder overleed toen hij 18 was. Hij moet daar een flinke knauw van hebben gekregen, maar je emoties uiten gebeurde niet in dat gezin. Ik snap dus wel waar het vandaan komt, maar mijzelf kost het geen enkele moeite om de hele dag door tegen Billy te zeggen hoeveel ik van hem hou. Dus dat argument vervalt voor mij. Ik heb het ook geleerd. ‘Vier jaar geleden, bij de diagnose, hadden artsen gezegd: u hebt nog een jaar. Maar hij is heel lang stabiel gebleven – stabiel slecht, al bleef hij dus wel werken, en naar de voetbalclub gaan waar hij vrijwilligerswerk deed. Ik zou die laatste tijd aan mijn kleinkind besteden, maar mijn vader stond de menukaarten voor de voetbalkantine uit te printen, daar was hij nodig, vond hij zelf. Half april vorig jaar belde mijn moeder: het ging opeens heel slecht. Toen ik thuiskwam, lag hij op de bank. Ik ben nog pijnstillers voor hem gaan halen bij de apotheek, en toen ik terugkwam, is hij na een kwartier overleden. En zelfs in die laatste minuten heeft hij niets betekenisvols tegen me gezegd. Ik zei steeds: ‘We zijn samen, het is oké’, maar ‘Ik hou van je, papa’ heb ik zelf ook niet gezegd. Het lukte gewoon niet. ‘Twee jaar geleden was ik met vakantie in Amerika en daar zei iemand die ik ontmoette over zijn vader: ‘I just didn’t like the guy.’ Dat was voor mij best wel een eyeopener: o ja, dat kan natuurlijk, dat je niet zo’n klik hebt, dat is niets om je voor je te schamen. Mijn vader en ik waren gewoon niet elkaars persoon. Maar ik mis hem wel. ‘Ik stap binnenkort voor mijn werk over naar een nieuwe radiozender en ik weet zeker dat hij dat machtig mooi zou hebben gevonden. Hij volgde alles wat ik deed op de voet, elke minuut van mij op de radio kon hij in geuren en kleuren aan anderen navertellen. Van de zomer mocht ik optreden bij Te land ter zee en in de lucht: als hij nog had geleefd, had ik de hele autorit van Kaatsheuvel terug naar Edam met hem aan de telefoon gehangen. Dan had hij alles willen weten: hoeveel productielui liepen er rond, dat soort dingen. Maar zeggen: goed gedaan jongen, nee, dat kon hij niet.’</p>]]></description>
      <guid>https://www.volkskrant.nl/volkskrant-magazine/ik-rouw-meer-om-de-vader-die-hij-nooit-is-geweest-en-nooit-meer-zal-worden-dan-om-de-vader-die-ik-had~b1594fbd/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[Onder die laag symptomen van zijn dementie was Henk er nog wel degelijk]]></title>
      <description><![CDATA[<p>Anne Bannink (71, gepensioneerd hoofddocent taalkunde aan een universiteit): ‘Toen Henk op zijn 75ste onverwacht slecht scoorde bij een geheugentestje op internet, dacht ik: alzheimer, dat kunnen we aan. Maar Lewy body-dementie, de diagnose die volgde, bleek een ander verhaal. Henk kreeg wanen. Het begon met mensen op het duinpad als hij aan het hardlopen was; hij zag ze in de verte staan, maar als hij dan dichterbij kwam, waren ze weg. Later speelde het ook thuis: zag hij zijn zonen opeens in de hoek, terwijl die allang het huis uit waren. ‘Van mij kende hij drie versies: Anne 1, 2 en 3. Anne 1 was zijn wettige echtgenote, Anne 2 was ik zoals ik fysiek bij hem was, in bed of in de kamer.  Anne 3 had verschillende gedaantes: het meisje dat het eten klaarmaakte, of de mevrouw van de ANWB. Ik ging erin mee, anders leverde het veel te veel stress op. Dus als we naar een weekendhuisje gingen en hij zich afvroeg of dat wel mocht van Anne 1, opperde ik: bel haar even. En dan zei ik aan de telefoon dat het goed was. Daarna was hij gerustgesteld. ‘De computer snapte hij niet meer, de stiltefunctie van zijn piano, één knopje, kon hij niet meer bedienen. Elke dag moesten we de financiën doornemen om zijn zorgen daarover weg te nemen, daarin was hij heel dwingend. Als hij ’s avonds om 9 uur naar bed ging, moest ik mee. Om de paar uur werd hij wakker en dan moest ik voorkomen dat hij in zijn onderbroek naar de buren liep, want dáár was zijn huis. En als hij meende dat de buitenlamp stuk was, moest ik daar meteen naar kijken, anders werd hij razend. Ik ontdekte een heel zorgzame, geduldige kant van mezelf in die tijd. Ik moest hem beschermen en zo gelukkig mogelijk houden. Boos werd ik niet, nee, hij kon er immers niets aan doen. ‘Henk was 54 en ik 44 toen we elkaar ontmoetten, we hadden allebei al kinderen uit een eerdere relatie. We hebben altijd een ongelooflijk gelukkig huwelijk gehad, een totaalhuwelijk noemde ik het. Het was echt potje-dekseltje: we reisden samen, we hadden een zeilboot, we konden enorm lachen en onze gesprekken hielden nooit op. Henk was muzikaal, sportief, schreef een roman na zijn pensioen; hij was mijn grote liefde en mijn beste vriend. Maar door zijn dementie begon ik hem kwijt te raken. Als de kinderen er waren, of vrienden, was hij op zijn best, dat noemen ze visitegedrag in de zorg. Als mantelzorger word je eenzaam, want niemand maakte hem mee zoals ik. ‘Ik voelde me ellendig en schuldig toen Henk naar het verpleeghuis moest. Terugkijkend is dat volkomen onnodig, maar toen dacht ik: het verpleeghuis is de hel op aarde, het einde van alles, een afvalputje, je doet iemand wég. Allemaal niet waar, weet ik nu. Maar dat is toch het beeld dat we krijgen ingeprent. Liever euthanasie dan het verpleeghuis – hoe vaak lees je niet zoiets? ‘De eerste paar maanden was hij onrustig, maar daarna werd hij een lieve en gezellige patiënt. De wanen verdwenen. Ons contact werd heerlijk, het was een nieuwe start. Ik verklaar het zo: thuis kwam er bezoek dat hem anders kende, daar stond zijn computer met een half boek dat op hem wachtte, hij moest van alles, terwijl hij het niet meer snapte en kon. In het verpleeghuis kon hij ontspannen. Hij hoefde niets meer. En wij kregen een nieuw soort intimiteit. ‘Lange gesprekken gingen niet meer, maar iets als: ‘Dat met die studenten...’ ‘Ja, dat was een leuk project, hè?’, was voor ons een volkomen bevredigend gesprek. We begrepen elkaar. We maakten tochtjes op de duofiets en dan konden we vreselijk lachen om iets kleins, een oud grapje dat we herhaalden, dat was er allemaal nog. Of ik zette hem onder de douche en ging hem scheren, we bezochten een concertje in het verpleeghuis en dan hadden we een topmiddag.  Dit was zijn nieuwe thuis en daarvan wilde ik deel uitmaken, dus aan allerlei activiteiten deed ik mee. ‘John de Wolf, de voormalig voetballer, zei laatst op tv: mijn moeder herkent me niet meer, dus ik ga niet meer op bezoek. Stond ik met iemand in de gang te praten, dan herkende Henk me óók niet. Maar liep ik, zoals altijd, met gespreide armen naar hem toe, dan kwam er een brede lach op zijn gezicht. Over mensen met dementie wordt vaak gedacht: ze zijn gek, of: ze zíjn er niet meer, maar onder die laag symptomen van zijn ziekte was Henk er nog wel degelijk. ‘Dus nu heb ik een beetje een missie: met dementie in een verpleeghuis wonen ís niet de hel die er vaak van wordt gemaakt. Ik heb er twee boekjes over geschreven: Zonder en Wind tegen, en ik praat er wel eens over op een podium. Natuurlijk was het ingewikkeld: ik rouwde óók om Henk, terwijl hij er nog was. Maar er was ook nog veel van de oude Henk over. Als hij dood had gewild in plaats van naar een verpleeghuis, hadden we twee heel gelukkige jaren gemist. ‘Eind maart 2024 kreeg hij last van een oude liesbreuk. Opereren was een risico: van de narcose zou hij een vreselijk delier kunnen krijgen, er was kans op een stoma, hij zou flink achteruit gaan. Ik stond naast zijn bed met zijn zoons te overleggen toen we hem hoorden: ‘Laat me maar gaan.’ In de ambulance terug naar het verpleeghuis keek hij naar de blauwe lucht en zei toen tegen me: ‘Mooie bomen.’ Het leven gaat door, zei hij daarmee eigenlijk: blijf de schoonheid, zien, geniet ervan. Tot op het laatst was hij nog zorgzaam voor mij. ‘Ik was en ben zo trots op hem, ik was na zijn dood soms bijna eufoor. Tegelijkertijd ben ik diep verdrietig. Ik was zielsgelukkig met hem en hij is er niet meer, dat is een ramp, daar kan ik kort over zijn. Maar dan lees ik Beladen huis van Christien Brinkgreve en denk ik: dat lijkt me nog veel ingewikkelder, rouwen als je elkaar al zo kwijt bent geraakt. ‘In Henks verpleeghuis ben ik gebleven als vrijwilliger. De meeste bewoners zijn heel makkelijk gelukkig te maken: samen eten, drinken, verhalen vertellen, zingen, het gaat op die plek om de essentie van het leven. Het doet me goed om daar te zijn. Als ik het vergelijk met de veertig jaar dat ik me staande moest houden op de universiteit met al het gekonkel en het gedoe daar, denk ik: dit is mijn nieuwe leven, laat mij maar in het verpleeghuis zijn.’</p>]]></description>
      <guid>https://www.volkskrant.nl/volkskrant-magazine/onder-die-laag-symptomen-van-zijn-dementie-was-henk-er-nog-wel-degelijk~be1b017d/</guid>
      <pubDate>Thu, 11 Dec 2025 00:00:00 +0100</pubDate>
    </item>
  </channel>
</rss>
