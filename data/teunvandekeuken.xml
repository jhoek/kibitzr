<?xml version="1.0" encoding="utf-16"?>
<rss version="2.0">
  <channel>
    <title><![CDATA[Teun van de Keuken]]></title>
    <link>https://www.volkskrant.nl/auteur/teun-van-de-keuken</link>
    <description><![CDATA[Teun van de Keuken]]></description>
    <item>
      <title><![CDATA[Wie wil dat er minder arbeidsmigranten naar Nederland komen, moet bij de werkgevers beginnen]]></title>
      <description><![CDATA[<p>Nederland is voor de consument een ontzettend gaaf land. Vooral omdat er ontzettend veel te consumeren valt. Niet alleen de winkelstraten, maar bijna alle straten liggen vol met lekkere waar die we in onze monden kunnen proppen. En dan is er nog een hele hoop andere rommel die we kunnen kopen. Goedkope kleren die net zolang (een paar maanden) meegaan als de mode en allerlei prullaria, waar bijvoorbeeld tuincentra vol mee liggen. Nee, niet de planten. Die maken, ook al zou je anders vermoeden, maar een heel klein deel uit van de collectie. Het grootste gedeelte is gevuld met decoratieve elementen, snuisterijen en hebbedingetjes die je nooit doelgericht gaat kopen. Ook voor onze trouwe viervoeters en gewervelde vrienden met vinnen en kieuwen. De hele nering is, net als het fastfood op elke straathoek, gericht op impulsaankopen. Dat blijkt een geweldig businessmodel. We kunnen onze impulsen maar moeilijk de baas en kopen ons suf aan rommel waarvan we niet wisten dat we het wilden hebben. Op Koningsdag stallen we alles wat nog een beetje heel is uit op een kleedje en verkopen het voor een paar grijpstuivers aan anderen met een sterke koopimpuls. Alles wat niet wordt verkocht, wordt met kleed en al achtergelaten of weggegooid. De rotzooi is definitief vuilnis geworden. Veel van deze rommel wordt of onder slechte arbeidsomstandigheden in het verre buitenland gemaakt, of onder slechte arbeidsomstandigheden door buitenlanders in Nederland. Arbeidsmigranten dus. Als zij niet zelf aan de lopende band spullen maken, of in grote kassen plantjes in potjes zetten, dan zorgen ze wel dat de rommeltjes die elders gemaakt zijn tot ons komen via distributiecentra. Overal in het landschap verrijzen onooglijke vierkante dozen die het consumeren van ons en onze buren mogelijk maken. Pakketjes worden er af en aan gereden. We offeren ons land op aan de God van de consumptie. Natuurschoon? Wie kan het schelen! Er kan gedistribueerd, verdiend, gewerkt en geconsumeerd worden! Door onze praktische, nuchtere aard en handelsgeest maken we van ons land het lelijkste land ter wereld. Maar nu wil Pieter Omtzigt aan dit consumptiefeest een einde maken. Hij wil de hoeveelheid arbeidsmigranten die in Nederland worden toegelaten beperken tot vijftigduizend. Hoe hij dit wil doen is onduidelijk. Veel van die arbeidsmigranten komen uit de EU en mogen hier dus gewoon aan het werk. Maar als Omtzigt iets wil, dan gebeurt het gewoon. Die man heeft bovenmenselijke krachten. Misschien mag ik hem in alle nederigheid een suggestie doen? Begin niet bij het tegenhouden van de arbeidsmigranten, maar bij de werkgevers. Zorg dat zij niet via schimmige uitzendbureaus mensen inhuren (die hen met rare constructies uitbuiten), maar ze zelf inhuren. Verplicht dat als ergens een doos of een kas wordt geopend, vaak door een trotse wethouder die mooie woorden over werkgelegenheid en economie rondbazuint, meteen ook de woonruimte wordt geregeld. Nu willen werkgevers wel de arbeid, maar kan de rest ze niet schelen, waardoor de arbeiders met velen tegelijk in slechte, soms gevaarlijke woningen terechtkomen. Als de eisen strenger worden, worden die nieuwe dozen misschien wel nooit gebouwd. Dat is helemaal niet erg: de distributie is voor het grootste deel voor het buitenland en de werkgelegenheid voor mensen die van elders worden gehaald. Ook onze economie redt het prima zonder nieuwe dozen. Het land wordt mooier, er blijft meer ruimte over en de arbeidsmigranten hebben geen reden meer hierheen te komen. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/wie-wil-dat-er-minder-arbeidsmigranten-naar-nederland-komen-moet-bij-de-werkgevers-beginnen~bb109cd9/</guid>
      <pubDate>Sun, 5 Nov 2023 00:00:00 +00:00</pubDate>
    </item>
    <item>
      <title><![CDATA[Kom op Shell, wees geen watje en kom er eerlijk voor uit dat je een stinkbedrijf bent]]></title>
      <description><![CDATA[<p>Shell flikt het weer, zo blijkt uit een mooie foto van het Dagblad van het Noorden die ik kreeg opgestuurd. Op de linker krantenpagina zien we een advertentie van de fossiele reus. In het schelplogo van het bedrijf is een plaatje van een windmolen geplakt. Ernaast staat ‘Het begint met één windmolen.’ en eronder in grotere letters: ‘En voor je het weet bouw je aan vier windparken op zee.’ De groene zelffelicitatie gaat verder: ‘Iedereen kent Shell van olie en gas. Intussen werken we op steeds meer plekken in Nederland ook aan schonere energie. Zo bouwen we mee aan vier windparken op de Noordzee. Samen zijn ze goed voor bijna 10 procent van de stroom die Nederland nu nodig heeft.’ Een opvallende advertentie. Mooi dat Shell zelf begrijpt dat we (iedereen zelfs!) het bedrijf vooral van olie en gas kennen. Dat kun je wel proberen onder het tapijt te vegen, maar het is gewoon zo. Dan kun je het maar beter ruiterlijk toegeven. Maar er is een maar! Shell werkt inmiddels ook aan ‘schonere energie’. Dat ‘schonere’ vind ik mooi. Shell had ook gewoon voor ‘schoon’ kunnen kiezen. Er kunnen twee redenen zijn waarom het olieconcern dat niet heeft gedaan: Óf het bedrijf vindt windenergie weliswaar schoner dan olie en gas, maar ook weer niet brandschoon. Als je kijkt naar het productieproces van windmolens en het recyclingprobleem van afgeschreven windmolens dan is daar iets voor te zeggen. Óf ze zijn bang dat als ze windmolens schoon noemen, ze olie en gas impliciet vies noemen: ‘U kent ons van (smerige) olie en gas, maar we produceren nu ook schone windenergie.’ Door te zeggen dat windenergie schoner is dan gas en olie, worden die laatsten niet volledig gedemoniseerd. Dan de rechterpagina van de krant. Een artikeltje van de economiebijlage met daarboven de kop ‘Shell schrapt 200 banen bij duurzame energie’. In het stukje wordt uitgelegd dat de vorige topman van het bedrijf, de Nederlander Ben van Beurden, de duurzame activiteiten fors had uitgebreid, maar dat de nieuwe baas, Wael Sawan, het rendement wil verhogen en daarom 15 procent in de Low- Carbon Solutions- afdeling schrapt. Volgens hem gaat de overgang naar duurzame energiebronnen niet snel genoeg om zomaar af te stappen van olie en gas. In The Guardian lees ik dat deze nieuwe topman zich meer op meer winstgevende olieprojecten wil richten en zijn gasactiviteiten wil uitbreiden, ondanks waarschuwingen van klimaatexperts die zeggen dat dit niet te verenigen is met het doel om de klimaatopwarming onder de twee graden te houden. Dat een bedrijf zo rücksichtslos de aarde verwoest in plaats van zich in te zetten voor een transitie naar ‘schonere energie, is natuurlijk vreselijk. Maar dan reclame maken met die paar schamele groene inspanningen is cynisch en stuitend. Shell is niet de enige die dat doet. Uit onderzoek van klimaatwebsite De Smog naar de online activiteiten van zes fossiele reuzen, blijkt dat bijna tweederde van hun social media posts een groen beeld van hun activiteiten schildert, terwijl zo’n 80 procent van hun activiteiten fossiel is . Onderzoeker Geoffrey Supran, van Harvard noemt dit het toppunt van greenwashing: ‘act dirty, talk green’. Hou daarmee op! Wees geen watje en kom er eerlijk voor uit dat je een vies verwoestend stinkbedrijf bent. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/kom-op-shell-wees-geen-watje-en-kom-er-eerlijk-voor-uit-dat-je-een-stinkbedrijf-bent~b83b4b9a/</guid>
      <pubDate>Sun, 29 Oct 2023 00:00:00 +00:00</pubDate>
    </item>
    <item>
      <title><![CDATA[De plastictaks was vooral symboolpolitiek: een idioot en slecht uitvoerbaar plan]]></title>
      <description><![CDATA[<p>In de goeie ouwe tijd, toen Twitter nog Twitter heette en leuk was, twitterde de befaamde GroenLinkser Huub Bellemakers uit Nijmegen (inmiddels bekend van de motie tegen de monarchie op het PvdA-GroenLinks-congres) dagelijks zijn ‘Goh van de dag’. Hij liet een bericht zien dat je wist dat ging komen en zette er dan ‘ Goh’ boven. In die onschuldige dagen genoten we daarvan. Ik moest eraan denken toen ik laatst een bericht las over de plastictaks, die een paar maanden geleden is ingevoerd. Winkeliers moesten het gebruik van de handige, maar vervuilende kunststof door hun klanten ontmoedigen door er extra geld voor te vragen. Uiteindelijk zou die heffing leiden tot de zo gewenste plasticloze maatschappij: consumenten zouden enorm schrikken van het extra bedrag en daarom zelf voor alternatieven zorgen, bijvoorbeeld door eigen bakjes mee te nemen naar de snackbar. Winkeliers zouden het geld van de heffing kunnen investeren in alternatieve, milieuvriendelijke bakjes, bekers en verpakkingen. Tot nu toe is er niets van terechtgekomen. Klanten betalen zonder geklaag iets meer voor hun patatbakje en een deel van hen slingert het nog even vrolijk in de berm of op het strand. Van massaal zelf meegebrachte bakjes is niets bekend. Nu wil de Kamer alweer van de maatregel. Goh. Goh, omdat iedereen met een beetje gezond verstand dit had kunnen voorspellen. De taks was slecht doordacht. Dat zei de Inspectie voor de Leefomgeving en Transport al toen zij, nog voor de invoering, advies gaf. De inspectie noemde de maatregel ‘niet te handhaven, fraudegevoelig en niet goed uitvoerbaar’, onder andere omdat bijna een half miljoen bedrijven ermee te maken hebben. Ga die maar allemaal controleren. Heel idioot aan het plan was, dat er niet was vastgesteld hoeveel geld bedrijven hun klanten moesten vragen voor het plastic. Snackbars en supermarkten besloten daarom tot een tarief van 1 cent. Een bedrag dat bij de gemiddelde klant niet tot gedragsverandering zal leiden. Een slecht en onuitvoerbaar plan dus, symboolpolitiek. Of, zoals de VVD het noemt, ‘ondernemertje en consumentje pesten’. Waarom zijn mensen bij de rechtse liberalen altijd klein? En waarom denken ze dat er een doelbewust plan is bij de overheid ( waar de VVD al jaren de machtigste is) om deze mensjes te pesten? Zoals het waardje is vertrouwt hij zijn gastjes. Het is wel jammer. In Nederland gooien we iedere dag negentien miljoen plastic bekers en verpakkingen weg. En zelfs als dat in de vuilnisbak gebeurt en dus niet naar een soep in de oceaan stroomt, is dat reuze zonde. Plastic wordt van aardolie gemaakt en voor het overgrote deel niet gerecycled. En dus maar één keer gebruikt. Dat is goed voor 3,4 procent van de wereldwijde uitstoot van broeikasgassen. Hoe meer we kunnen hergebruiken, hoe beter. En als dat niet kan, dan graag recyclen. Dat is nu heel moeilijk, omdat er te veel verschillende plastics met andere eigenschappen en kleurtjes worden gebruikt, waar recyclebedrijven niks mee kunnen. In de supermarkt zie je veel verpakkingen die ‘recyclebaar’ zijn, maar heel weinig verpakkingen van gerecycled plastic. Het zou een goede eerste stap zijn als de overheid bedrijven, waar mogelijk, gaat verplichten gerecycled plastic te gebruiken. En anders, zoals de inspectie zegt, wegwerpplastic gewoon te verbieden. Benieuwd wat de ondernemertjes en consumentjes daarvan vinden. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/de-plastictaks-was-vooral-symboolpolitiek-een-idioot-en-slecht-uitvoerbaar-plan~b51460da/</guid>
      <pubDate>Sun, 22 Oct 2023 00:00:00 +00:00</pubDate>
    </item>
    <item>
      <title><![CDATA[Chiquita doet net of je met bananen borstkanker buiten de deur kunt houden]]></title>
      <description><![CDATA[<p>Chiquita staat op tegen borstkanker. Daar kwam ik achter toen ik op Instagram een roze tegel zag met daarop twee vrijwel identieke afbeeldingen van hun bekende logo, de in een geelblauwe jurk gestoken vrouw met een hoed vol tropische vruchten. Eronder de tekst ‘Small change big difference.’ Uit de uitleg op de site blijkt het nobele doel van de fruitgigant: ’Ter ere van de Breast Cancer Awareness Month in oktober geeft Chiquita zijn iconische blauwe sticker opnieuw een roze make-over die past bij de Pink Ribbon, een internationaal symbool voor het bewustzijn van borstkanker.’ Wow, een roze sticker op alle bananen! Voor Chiquita is geen zee te hoog als het om deze rotziekte gaat. Het bedrijf is het vooral om ‘het bewustzijn van preventie en vroegtijdige opsporing’ te doen. In het kader van de preventie (neem ik aan) kun je na het statement over de roze sticker meteen doorklikken naar het hoofdstuk ‘recepten’. Hier lees ik dat ‘onze bananen geweldige ingrediënten zijn in talloze gezonde recepten.’ En dat ‘we weten dat borstkanker nog niet genezen is. Echter, zijn we voorstander van het idee dat we preventie onze beste kans kunnen geven door een gezonde levensstijl.’ Boven een recept voor een bananensplit met havermout prijkt: ‘Dit recept voldoet aan de voedingsrichtlijnen van de American Cancer Society.’ Maar even verderop staat toch ook even de disclaimer ‘De American Cancer Society ondersteunt geen enkel product of dienst.’ Verderop lees ik: ‘Wij geloven dat bananen het beste fruit zijn voor de gezondheid, en dit recept zal ook een gelovige van jou maken’ en ‘Een Chiquita bananen-smoothie a day keeps the doctor away, luidt een Amerikaans gezegde’. Dit is toch wel erg kras. Ze formuleren het heel slim, met hun ‘Amerikaans gezegde’, maar hier wordt toch omfloerst de suggestie gewekt dat je de dokter (en dus borstkanker) buiten de deur kunt houden met Chiquitabananen. Natuurlijk maakt een gezonde leefstijl uit, maar kanker is toch vooral een combinatie van vette pech en erfelijkheid (ook dikke pech). Dit riekt naar reclame over de ruggen van patiënten. Het is sowieso wrang dat Chiquita zich opwerpt als prediker voor preventie en gezondheid. Niet alleen heeft het bedrijf een verleden van onfrisse inmenging in de politiek van Latijns-Amerikaanse landen (‘bananenrepublieken’) en is het veroordeeld voor het betalen van paramilitaire organisaties in Colombia, ook is het veelvuldig in het nieuws vanwege het intensief gebruik van pesticiden, die geregeld met vliegtuigen over bananenplantages worden gespoten. De bananencultuur is een monocultuur. Enorme stukken regenwoud zijn gekapt voor eindeloze bananenplantages, van wereldwijd bijna uitsluitend één ras, Cavendish. Daarom zijn bananen uitermate gevoelig voor ziektes en resistentie tegen bestrijdingsmiddelen. Door de pesticides raken bodems uitgeput en het grondwater vervuild. Ook zijn arbeiders op plantages er ziek van geworden, zoals fairetradeorganisatie Max Havelaar eerder in een rapport schreef: ‘Onvruchtbaarheid, afwijkingen bij het nageslacht, maag- en huidkanker en aandoeningen aan neus, ogen en vingernagels zijn veel voorkomende gevolgen.’ Elders las ik over de verschrikkelijke ziektes die de bananenteelt onder arbeiders in Costa Rica veroorzaakte, waar meer landbouwgif per hectare werd gebruikt dan waar ook in de wereld en over het gebruik van verboden pesticides, waaronder het dodelijke Paraquat in Ecuador. Tegen al deze ellende kan een roze stickertje weinig uitrichten. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/chiquita-doet-net-of-je-met-bananen-borstkanker-buiten-de-deur-kunt-houden~b4b58702/</guid>
      <pubDate>Sun, 15 Oct 2023 00:00:00 +00:00</pubDate>
    </item>
    <item>
      <title><![CDATA[De Dutch Greenwashing Award gaat naar Albert Heijn dat zich gedurende een langere periode heeft bewezen als uitblinker in  groenwassen]]></title>
      <description><![CDATA[<p>Albert Heijn krijgt dit jaar de Dutch Greenwash Award voor de uitzonderlijke prestaties die de supermarktketen de afgelopen jaren heeft geleverd op het gebied van groenwassen: zich duurzamer, groener en verantwoorder voordoen dan ze is. Hoe goed die groenwasoperatie werkt, zien we al jaren aan het succes van AH bij de Sustainable Brand index. Ieder jaar onderzoekt dit Zweeds bureau welke supermarkt als duurzaamst wordt beschouwd. Vorig jaar won Albert Heijn voor de zesde keer! Nu zegt deze prijs gek genoeg niks over duurzaamheid, want het bureau doet geen onderzoek naar het assortiment of de milieu- aanpak van de supermarkt, maar alleen naar de consumentenbeleving. En wat blijkt? De grootste en bekendste supermarkt, die in reclame-uitingen de groenste jongen uithangt, werd keer op keer als ‘meest duurzame supermarkt’ gezien. Let wel: ‘volgens consumenten’. Na de winst werd het succes steevast breed uitgemeten, waarmee het een soort self fulfilling prophecy werd: U denkt dat wij groen zijn, daarom krijgen wij een groene prijs en als we die tonen denkt u nóg meer dat we groen zijn. De jury kijkt er met ontzag naar. De jury was ook buitengewoon onder de indruk van de ‘beter voor’- campagne . Op tal van producten verscheen een rond groen logootje dat heel erg leek op een keurmerk (maar een eigen promotiebeeldmerk was) met daarop bloemen, een dier, een boer met een hooivork en vogels. Idyllisch. Daarbij de tekst: ‘beter voor de koe (als het om rundvlees ging), natuur &amp; boer.’ Na onderzoek, Keuringsdienst van Waarde maakte er een uitzending over, bleken de producten noch beter voor de natuur, noch voor het dier: juist regulier vlees met 1 ster Beter leven kreeg het stickertje , terwijl biologisch vlees, dat echt beter voor natuur en dier is, ervan verstoken bleef. En nu hangen er posters in de stad met een foto van verschillende vleesvervangers met daarbij de tekst: ‘Probeer het voor de Plantaardigheid een keer. Terra.’ Dat is, lees ik op de site: ‘een nieuwe eigen-merklijn van zo’n 200 plantaardige producten, waarvan 58 nieuwe.’ Marit van Egmond, ceo van Albert Heijn: ‘Door voorop te lopen in de eiwittransitie en ons assortiment met plantaardige eiwitten uit te breiden, bieden we onze klanten de mogelijkheid om bewuste en duurzamere keuzes te maken.’ Nieuwsgierig liep ik een AH in. Terra kon ik nauwelijks vinden, maar wel heel veel, regulier vlees in de bonus. Om een echte eiwittransitie tot stand te brengen moet dat stoppen. Ook zou je minder met vlees moeten stunten in folders. Met 58 nieuwe vlees-en zuivelvervangers kom je er niet. Deze week kwam de Superlijst groen uit, een onderzoek van Questionmark naar de duurzaamheid van supermarkten . Albert Heijn staat op een derde plaats, na Lidl en boven Jumbo. AH is goed in rapporteren en heeft mooie ambities maar de inzet voor de eiwittransitie kan echt nog veel beter. Door zich meer op de eigen borst te kloppen, dan echt te vergroenen is Albert Heijn een waardig winnaar van deze prijs. Noot voor de redactie: de Dutch Greenwashing Award wordt op onregelmatige basis uitgereikt aan bedrijven die zich gedurende een langere periode bewezen hebben als uitblinkers in groenwassen. De jury bestaat uit Teun van de Keuken. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/de-dutch-greenwashing-award-gaat-naar-albert-heijn-dat-zich-gedurende-een-langere-periode-heeft-bewezen-als-uitblinker-in-groenwassen~b40fd172/</guid>
      <pubDate>Sun, 8 Oct 2023 00:00:00 +00:00</pubDate>
    </item>
    <item>
      <title><![CDATA[Voorlichtingscampagnes over goede voeding hebben niet zo veel zin; laten we liever het aanbod in supermarkten gezonder maken]]></title>
      <description><![CDATA[<p>‘Goh’, dacht ik toen ik twee weken geleden de resultaten van het CBS- onderzoek naar gezonde voeding las. Ik stootte de klank zelfs uit toen ik het bericht las: ’Goh!’ Het was een cynische goh, maar of je dat kon horen weet ik niet. Wel keek mijn vrouw verbaasd op van haar breiwerkje. ‘Wist je dat Nederlanders graag gezonder willen eten, maar dat ze daar niet in slagen? Dat heeft het CBS onderzocht.’ Ze luisterde al niet meer. 36 procent van de volwassenen zou graag gezonder willen eten. Bijna de helft laat zich af en toe door anderen overhalen om iets ongezonds te eten en 39 procent vindt het zelf moeilijk om ongezond eten te laten staan. De cijfers lijken me wat laag, maar verder: ‘Goh.’ 17 procent van de mensen zegt dat de prijs de grootste belemmering is om gezonder eten te kopen. Ook dit verbaast me niet. Ongezond rommelvoer, gemaakt van goedkope ingrediënten als suiker, zout en vet is goedkoop en gezond eten is duurder. Als je weinig geld hebt, kies je eerder voor iets wat vult dan iets wat voedt. Problematisch is het wel. Kinderen die opgroeien in gezinnen met een laag inkomen en lage opleiding brengen gemiddeld vijftien jaar van hun leven meer in slechte gezondheid door en sterven zes jaar eerder. Uit het onderzoek blijkt verder dat ruim de helft van de mensen het vooral moeilijk vindt om ‘nee’ te zeggen tegen ongezond eten als zij met anderen zijn die ongezond eten en bijna de helft vindt het moeilijk om ongezond eten laten staan bij stress. Laten mensen die in armoede leven nu én veel meer stress hebben en in een veel ongezondere omgeving leven dan mensen met geld. In armere wijken zijn twee keer zoveel ongezonde zaken als in gegoede buurten. Hoe helpen we mensen in armoede gezonder te eten en gezonder te worden? Niet door overheidsvoorlichting blijkt uit het promotieonderzoek van Tim van Meurs van de Erasmus Universiteit. De lager opgeleiden voor wie de campagnes bedoeld zijn, wantrouwen de instituten die de adviezen geven, ervaren ze als betuttelend en als een aanval op hun keuzevrijheid: ‘Een grote groep Nederlanders ziet de huidige adviezen over goede voeding eerder als een veroordeling, dan als hulpmiddel. Keer op keer krijgen zij te horen dat ze op een verkeerde manier eten.’ Bovendien sluiten de adviezen van linksdraaiende hbo’ers of academici vaak niet aan bij de belevingswereld van de mensen die gestimuleerd moeten worden gezondere keuzes te maken. Lees hierover ook het fantastische boek Beledigende broccoli, van Tim ’S Jongers Voorlichten, stimuleren en gezondheidslabels op verpakkingen hebben weinig zin. Het probleem is dat 80 procent van het aanbod in de supermarkt ongezond is. Hetzelfde geldt voor de aanbiedingen. Ook het overgrote deel van de reclamegelden gaat naar ziekmakend rommelvoer. Als de omgeving grotendeels ongezond is en promotie ervoor ook, dan ‘creëer je een sociale norm waarin ongezond normaal is ’aldus Sebastiaan Aalst van Food Cabinet. Gezond wordt dan abnormaal. Als het dan ook nog eens duurder is en je door stress niet de tijd hebt rustig over een voedzaam maaltje na te denken, dan is de keuze snel gemaakt. Stop met al dat voorlichten en maak de omgeving gezonder. Laten we om te beginnen die ongezonde 80 procent gezond maken. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/voorlichtingscampagnes-over-goede-voeding-hebben-niet-zo-veel-zin-laten-we-liever-het-aanbod-in-supermarkten-gezonder-maken~bc26bef5/</guid>
      <pubDate>Sun, 1 Oct 2023 00:00:00 +00:00</pubDate>
    </item>
    <item>
      <title><![CDATA[Laten we ophouden nieuwe spullen te kopen; dan hoeven ze ook niet gemaakt te worden]]></title>
      <description><![CDATA[<p>In de discussie over fossiele subsidies wordt vaak geroepen dat al die vervuilende industrie ook heel belangrijk is. Die maakt spullen die we allemaal gebruiken en nodig hebben. Kijk maar in je huis wat daar allemaal staat. Allemaal producten van de ‘maakindustrie’(dit woord komt pleonastisch op mij over, maar is me toch dierbaar). Voor mij geldt dat ook. Ik houd van spulletjes, gadgets en mooi kookgerei. Vaak belet mijn vrouw mij het kopen, door te zeggen dat iets ‘eigenlijk niet nodig is’. Dan wacht ik een aantal maanden om te zien of de kriebel die er aanvankelijk was, toen ik het object van begeerte naar me zag lonken in een etalage of een reclame, er nog is. Het verlangen was bij die eerste ontmoeting bijna fysiek: ik moést die pan, dat mooie opschrijfboekje of de bloedgeile nieuwe telefoon hebben. Vaak werkt het wachten goed. Begeerte slijt. Zeker de helft van de spullen die ik wilde kopen, koop ik uiteindelijk niet. Maar zodra het ene verlangen is gedoofd, steekt er een nieuw de kop op. Er zijn weer nieuwe glimmende spulletjes op de markt die naar mijn aandacht hengelen: ‘Ik ben nieuw, nieuw, nieuw, neem mij!’ De cyclus houdt nooit op. Constant moet ik mijzelf in bedwang houden. Mijn vrouw heeft natuurlijk gelijk. De meeste spullen zijn ‘eigenlijk niet nodig’. Koop, bijvoorbeeld voor de keuken, een paar echt goede messen en pannen, onderhoud ze goed en je kunt er bijna een leven lang mee vooruit. Maar we zijn rusteloos. Alle apparaten heb ik in mijn leven als consument (dus in mijn hele leven) groot en klein en weer groot zien worden. Telefoons werden van bakstenen schattige opvouwbare kiezels naar weer enorm. Koptelefoons verdwijnen onzichtbaar in de oorschelp of zijn gigantische exemplaren die je draagt als een bouwvakker met een drilboor. Voortdurend komen er producten op de markt die beter zijn dan de vorige. Tv’s gingen van zwartwit naar kleur, naar HD naar HD ready, naar 4k. Laptops en mobieltjes kunnen dingen die ze eerst niet konden. Maar misten we die dingen? Natuurlijk niet. We wisten niet dat we ze wilden. Fabrikanten en marketeers weten wat wij willen voordat we het zelf in de gaten hebben. We dachten gelukkig te zijn met het oude, tot het nieuwe op de markt kwam. Hoe mooi, hoe handig, we willen het! We denken misschien zelfs eindelijk gelukkig te worden van de nieuwe spullen. Dat is natuurlijk niet zo, maar proberen gelukkig te worden is moeilijker dan iets te kopen. Dus dempen we onze onrust met een aankoop, die alweer oud is als we hem hebben aangeschaft. Er verschijnt meteen iets nieuws en beters dat wij dus niet hebben. Laten we deze cyclus stoppen en de existentiële gaten in onze ziel op andere manieren proberen te vullen. Dan worden wij gelukkiger, kan de industrie minder produceren, worden er minder minder delfstoffen gebruikt en wordt er minder brandstof verstookt. Veel van die nieuwe spullen, die onweerstaanbaar zijn als ze eenmaal zijn gemaakt en gemarket, zijn namelijk eigenlijk niet nodig. Laten we ouwe spullen weer repareren! En de economie dan, die alleen draait als we elk jaar meer produceren? Met eindige grondstoffen is dit model onhoudbaar. Daarvoor moeten we iets anders verzinnen. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/laten-we-ophouden-nieuwe-spullen-te-kopen-dan-hoeven-ze-ook-niet-gemaakt-te-worden~b36deba4/</guid>
      <pubDate>Sun, 24 Sep 2023 00:00:00 +00:00</pubDate>
    </item>
    <item>
      <title><![CDATA[Hoe kom je in drie zinnen van ‘Hi Teun’ via een typering van de tijdgeest naar een proefpakket voor biologische thee?]]></title>
      <description><![CDATA[<p>In mijn mail zit een bericht van een man. Laten we hem om privacy redenen Marco noemen. Ik ken Marco niet, maar hij mij kennelijk wel, want hij heft zijn mailtje amicaal aan met ‘Hi Teun’. Daarna valt hij met de deur in huis: ‘Dit is het tijdperk van bezinning.’ Waar heb je het over, Marco die ik niet ken? Waarom vul je mijn mailbox met analyses van ons tijdgewricht? Of hebben we dronken in het café zitten ouwehoeren over filosofie en geschiedenis en wil jij het inzicht met me delen dat zich vanochtend tegelijk met de kater aan je openbaarde? Als dat zo is ben ik het (en jou) compleet vergeten. Sorry, man. De mail gaat verder. Na een zin over duurzaamheid, zingeving en gezondheid begint Marco over een theemerk. Het is fantastisch, bezinning in een kopje. Marco is er zo enthousiast over dat hij mij gratis een proefverpakking met drie verschillende smaken aanbiedt. Wat is dit voor gast? Hoe kom je in drie zinnen van ‘Hi Teun’ via een typering van de tijdgeest naar een proefpakket voor biologische thee? Als ik ook iets over deze tijd mag zeggen, dan stel ik vast dat Marco lijdt aan twee kwalen van nu: een gebrek aan focus en een veel te grote ontvankelijkheid voor spullen. De eerste zin van je mail intrigeerde me, Marco. Waaraan merk je dat we van een jachtig tijdsgewricht dat draaide om succes en materiële zaken zijn overgegaan naar een spirituele fase in de geschiedenis waarin we meer nadenken over onze plaats in de schepping? Ik was bereid mij open te stellen voor jouw analyse en verrast te worden. Maar dan sla je mij in het gezicht met je aanbieding voor biologische thee! Dan ben je dus puur materieel bezig. Heb je misschien zelfs financiële belangen in deze thee- onderneming, Marco? Misschien gebruik je je filosofietjes alleen maar om het gesprek te starten om vervolgens keihard reclame te maken. Jij geeft niets om bezinning. De rest van de mail gaat alleen nog over de thee. Ik lees dat het merk avant-gardistisch is, op ayurvedische leest is geschoeid, authentieke ingrediënten bevat die voor een pure smaakbeleving zorgen en ongeëvenaard de lekkerste is. Dat het niet alleen lekker smaakt, maar ook goed is voor de body. Dat het theemerk zijn missie ademt. Dat alle theemelanges een exotisch tintje hebben en een heilzame uitwerking hebben op geest en ziel. Dat het merk met plezier de groeiende vraag naar meer variatie beantwoordt met meer dan zestig verschillende melanges en dat dit het eerste theemerk was dat op het label van een theezakje een mooie spreuk toevoegde: ‘Een hartverwarmende opkikker.’ Hi Marco, in een tijd van bezinning zou er geen groeiende vraag naar meer variatie bestaan en zou je die zeker niet beantwoorden met meer dan zestig smaakmelanges. Dan hoefden we niet steeds meer en nieuw en anders, maar zouden we tevreden zijn met één of twee. In een tijd van bezinning zouden we zeker geen mooie spreuk op ons theezakje willen. In tijd van bezinning zouden we een goed gesprek kunnen hebben zonder dat je me iets probeerde te verkopen Jammer, Marco. Je mag je Yogi tea houden. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/hoe-kom-je-in-drie-zinnen-van-hi-teun-via-een-typering-van-de-tijdgeest-naar-een-proefpakket-voor-biologische-thee~b67f0f35/</guid>
      <pubDate>Sun, 17 Sep 2023 00:00:00 +00:00</pubDate>
    </item>
    <item>
      <title><![CDATA[‘De overheid moet ook meer doen’, is een heel raar zinnetje in een voorlichtingsfilmpje van de overheid]]></title>
      <description><![CDATA[<p>Op televisie wordt een heel lieve overheidsspot uitgezonden die ‘Zet ook de knop om’ heet. Een vader, ouwe witte man met grijs haar en stoppelbaardje, type sympathieke boomer, is nogal sceptisch als hij op televisie rampberichten over het klimaat ziet. ‘Klimaat, lastig hoor’, zucht hij. Zijn dochter spreekt hem bestraffend maar liefdevol toe: ‘Pap, serieus, we moeten allemaal meer doen. Anders verandert het leven op aarde voorgoed.’ We zien beelden van overstromingen en bosbranden. De dochter houdt met een vriendinnetje een spreekbeurt waarin zij zegt dat ondernemingen nóg duurzamer kunnen ondernemen. Haar vriendinnetje vult aan: ‘De overheid moet ook meer doen’, en zij gaat weer verder met ‘Precies! En wijzelf ook natuurlijk.’ Hierna belanden we in zo’n typisch gemoedelijk preapocalyptisch voorlichtingsfilmpje uit de jaren negentig, waarin we werden opgeroepen spaarlampen te gebruiken en de kraan niet te laten lopen tijdens het tandenpoetsen. Druppels die wij als burgers en consumenten op een steeds heter wordende plaat moeten gooien om een immens probleem aan te pakken. ‘De overheid moet ook meer doen’, is een heel raar zinnetje in een voorlichtingsfilmpje van de overheid. Is de overheid nu via overheidspropaganda de overheid aan het aansporen klimaatvriendelijker te handelen? Is dat een efficiënte besteding van publieke middelen? Is het niet handiger als de minister even naar zijn ambtenaren loopt om ze tot duurzamer beleid aan te zetten? Ook wordt de overheid wel heel snel afgehandeld. Na het vreemde zinnetje pakt onze jonge protagonist meteen over met ‘En wijzelf natuurlijk ook’. De overheid is genoemd, die moet ‘meer doen’ en daarna hoeven we het er niet meer over te hebben. De olifant kan de kamer uit. Maar wat is dat meer? Wat moet de overheid doen? Als je dan via de tv met je ambtenaren communiceert, wees duidelijk. Meer wat? Daar wil de overheid het liever niet over hebben. Het gaat erover wat wij moeten doen: ‘Anders omgaan met energie, anders omgaan met spullen, anders reizen en anders eten.’ Gezemel, gerommel in de marge, lief hobbyisme uit een tijd dat de situatie nog niet zo ernstig leek. Dat weet de overheid zelf ook. Volgens recent onderzoek geeft ze 37,5 miljard aan fossiele subsidies. Dat is meer dan de 35 miljard die het kabinet voor klimaatmaatregelen heeft gereserveerd. Wat moeten wij dan nog met onze goede gedrag? Natuurlijk kun je over die 37,5 miljard discussiëren. Wat valt precies wel onder subsidies en wat niet? Maar stel dat je met een ander uitgangspunt op 20 miljard euro uitkomt? Dan is het nog steeds krankzinnig. De overheid zorgt ervoor dat grootverbruikers van energie honderd keer minder energiebelasting betalen dan kleine middenstanders en burgers. Op vliegtuigkerosine en brandstof voor de scheepvaart wordt geen accijns geheven en op vliegtickets geen BTW. Ook de productie van kunstmest is accijnsvrij. Anders reizen? Vliegen wordt goedkoop gehouden door de overheid en het openbaar vervoer wordt nauwelijks gesteund. Anders eten? De biologische landbouw die geen (gesubsidieerde) kunstmest gebruikt is alleen daardoor al duurder. Anders met energie omspringen? En Tata en Shell dan, die zo veel minder voor hun gas betalen dat ze het lachend kunnen laten lopen? Die kleine lieve schattige aanpassingen in ons leven zullen heus wel iets opleveren, maar de overheid moet inderdaad meer doen. Veel meer. Wij zijn niet gek. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/de-overheid-moet-ook-meer-doen-is-een-heel-raar-zinnetje-in-een-voorlichtingsfilmpje-van-de-overheid~b66314a8/</guid>
      <pubDate>Sun, 10 Sep 2023 00:00:00 +00:00</pubDate>
    </item>
    <item>
      <title><![CDATA[Stop met dat bedrijfje spelen en behandel de NS als een openbare nutsvoorziening]]></title>
      <description><![CDATA[<p>Als consument heb ik een innige relatie met de klantenservice van bedrijven. Is een product niet bezorgd, kapot of snap ik het niet, dan bel ik de helpdesk. Problemen met rekeningen of verhoogde tarieven? Even de telefoon pakken. Hoewel even? Van keuzemenu’s tot verkeerde afdelingen en drukte die momenteel langer dan normaal is: het kan eindeloos duren voor je de juiste persoon aan de lijn hebt. Dat is frustrerend. Ook voor de bedrijven zelf. Die willen daarom het liefst helemaal niet meer met ons telefoneren. In een stuk in de NRC las ik dat veel bedrijven telefoonnummers verstoppen en chatbots naar voren schuiven. Dat zijn computers die Laura of Frank heten. Ze zijn behoorlijk dom, snappen je vraag niet en verwijzen je naar informatie op de site waar je niet om hebt gevraagd. Gelukkig kun je ook chatten met echte medewerkers. Ik besloot mijn geluk te beproeven bij de NS. Al jaren ben ik klant van dit bedrijf, dat ik niet helemaal een echt bedrijf vind, omdat het volledig staatseigendom is. Economen vinden dat vast dom van mij. NS- directeur Wouter Koolmees ook. In deze krant verantwoordde hij zijn salaris van 490 duizend euro: ‘We hebben veel complexe logistieke systemen. Die worden op een bedrijfsmatige manier gerund’. De NS wil volgend jaar de treinkaartjes duurder maken met een inflatiecorrectie én een paar procent daarbovenop. Ook zou Koolmees de tarieven in de spits willen verhogen om de treinen dan leger te krijgen. Hij snapt niet waarom mensen juist in de spits willen reizen: ‘Het lijkt alsof reizigers denken: als ik naar kantoor ga, dan wil ik ook echt om half negen op de zaak zijn. Om maar te laten zien dat ze nog echt aan het werk zijn.’ Dit zegt meer over Koolmees dan over zijn klanten. Na een vruchteloze sessie met virtueel assistent Jens van de NS over de prijsverhogingen van treinkaartjes, vroeg hij mij of ik een echte medewerker wilde spreken. Dat wilde ik. Bijna twee uur later had iemand ‘Dat komt door de inflatie en verhoogde kosten’ getikt. Ik antwoordde: ‘De prijsverhoging is bovenop de inflatie. Paar procent erbij. Terwijl de service niet wordt verbeterd.’ Tien minuten later: ‘Goedenavond, ik neem de chat over. Als ik je goed begrijp wil je weten waarom de prijzen verhogen.’ ‘Ja.’ Na een stilte van een uur en tien minuten appte ik weer: ‘Hallo. U heeft de chat overgenomen en ruim een uur niets geantwoord.’ Vijfentwintig minuten later had weer iemand anders de chat overgenomen: ‘Als ik het goed begrijp, ben je het niet eens met de prijsverhogingen?’ Ik legde nogmaals uit dat ik prijsverhogingen zonder verbetering van de service niet begrijp. De medewerker antwoordde: ‘Mijn excuses voor de slechte service die je hebt ervaren. Ik zou hierover een klacht willen indienen zodat we onze service verbeteren en ook een beter product leveren.’ Na ruim vier uur ben ik murw gebeukt. Als dit een voorbeeld is van de bedrijfsmatige aanpak van de NS, dan ben ik niet enthousiast. Stop met dat bedrijfje spelen en behandel de NS als een openbare nutsvoorziening, die mensen helpt die op het OV zijn aangewezen. Kies voor het klimaat en jaag mensen niet de auto in. Stel een directeur aan die de reizigers begrijpt. Voor een normaal salaris. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/stop-met-dat-bedrijfje-spelen-en-behandel-de-ns-als-een-openbare-nutsvoorziening~b02ce0ca5/</guid>
      <pubDate>Sun, 3 Sep 2023 00:00:00 +00:00</pubDate>
    </item>
  </channel>
</rss>
