<?xml version="1.0" encoding="utf-16"?>
<rss version="2.0">
  <channel>
    <title><![CDATA[Teun van de Keuken]]></title>
    <link>https://www.volkskrant.nl/auteur/teun-van-de-keuken</link>
    <description><![CDATA[Teun van de Keuken]]></description>
    <item>
      <title><![CDATA[Je kunt arrogante ceo’ s die denken  rechten van mensen aan de laars te kunnen lappen, op de knieën dwingen]]></title>
      <description><![CDATA[<p>Nog steeds zegt driekwart van de ondernemers dat ze kampen met personeelstekort. Mijn boerenklompen zeggen mij dat dit én gunstig moet zijn voor de onderhandelingspositie van werknemers (vraag en aanbod, nietwaar) én dat deze situatie ons ertoe zou moeten nopen zacht geveerde limousines met comfortabele bekleding over de grenzen te sturen om arbeidsmigranten te smeken onze kant op te komen. Al dat werk moet natuurlijk wel worden gedaan. Dat laatste gaat waarschijnlijk niet gebeuren. De verkiezingsuitslag laat zien dat een groot deel van de Nederlanders liever heeft dat onze economie vastloopt dan dat er nog meer mensen hiernaartoe komen die er anders uitzien, een gekke taal spreken en er gewoontes op na houden die niet de onze zijn. Waarschijnlijk eten ze ook nog raar. We laten het werk liever opknappen door de Echte Nederlander, je weet wel, die gast voor wie Geert Wilders zich hardmaakt. Op veel plekken zal dat nog niet meevallen. De afgelopen jaren heb ik bijvoorbeeld veel tuinders geïnterviewd die zeiden graag met Ons Volk te willen werken, maar dat Ons Volk daar zelf helaas minder happig op was. Als de Ware Hollander al een keer op een vacature reageerde, dan was hij meestal snel weer vertrokken vanwege het zware werk, de geringe betaling en de onplezierige werktijden. We kunnen natuurlijk de grenzen sluiten om ons van vreemde smetten te bevrijden, maar zelf blijken we niet in staat of bereid dat zware en vervelende werk nog te doen. Zeker niet voor weinig. En terecht natuurlijk. Zeker als er zo’n tekort aan personeel is, ga je natuurlijk geen vervelende uitbuitbaantjes doen. Toch worden er nog steeds veel werknemers door hun bazen uitgeknepen, zeker zzp’ers aan de onderkant van de arbeidsmarkt. Die werken in feite nog steeds als werknemer, maar zijn op papier zelfstandig. Ze hebben weinig rechten en worden, zoals in de tijd van de garnalenpellers ‘per stuk’ betaald. Hoe ellendig zo’n bestaan eruit kan zien, laat Ken Loach zien in de fantastische film Sorry, we missed you over een gestreste, over de kling gejaagde pakjesbezorger. Ondanks het personeelstekort kan de positie van de arbeiders dus beter. Om dat te bereiken moeten zij niet individueel proberen betere omstandigheden af te dwingen, maar collectief. Een prachtig voorbeeld hiervan is nu al enkele maanden te zien in Zweden. Tesla, het autobedrijf dat in handen is van de verschrikkelijke, vakbondhatende Elon Musk, weigert daar met de metaalbond te onderhandelen over de cao van de werknemers. Daarom staken de automonteurs nu al een paar maanden. Maar daar blijft het niet bij. Alle andere sectoren die iets met de autofabrikant te maken hebben, tonen zich solidair: postbestellers leveren geen brieven en pakjes meer af bij Tesla, schoonmakers maken de kantoren van het bedrijf niet meer schoon en havenarbeiders laten geen auto’s meer aan wal komen. Inmiddels gaan de acties zelfs de grens over: ook de werknemers in Deense havens weigeren nu Tesla’s aan land te laten komen. Ook de Noren en Finnen hebben zich solidair verklaard. In deze donkere tijden zijn dit soort berichten lichtpuntjes. Ik word er vrolijk van. Je kunt arrogante ceo’ s met miljarden in de zakken die denken regels van landen en rechten van mensen aan de laars te kunnen lappen, op de knieën dwingen. Verenigt u! In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/je-kunt-arrogante-ceo-s-die-denken-rechten-van-mensen-aan-de-laars-te-kunnen-lappen-op-de-knieen-dwingen~b0900382/</guid>
      <pubDate>Sun, 14 Jan 2024 00:00:00 +00:00</pubDate>
    </item>
    <item>
      <title><![CDATA[De ellende in de kledingindustrie kan alleen worden aangepakt met meer  transparantie; en wij moeten minder kleren kopen]]></title>
      <description><![CDATA[<p>Tien jaar geleden stortte de kledingfabriek Rana Plaza in Bangladesh in. Er vielen meer dan duizend doden. Met deze ramp begon de discussie over de verschrikkelijke arbeidsomstandigheden in de kledingindustrie. Werknemers bleken voor veel te weinig geld lange uren te werken in gevaarlijke gebouwen. Ook werken er kinderen. Een jaar na Rana Plaza maakte ik met Roland Duong en regisseur Michiel Cotterink de documentaireserie De slag om de Klerenwereld. We wilden zien en laten zien hoe de kledingindustrie in elkaar zat. In Turkije zagen we hoe Syrische vluchtelingen met hun kinderen de hele dag in de brandende zon katoen plukten en in Bangladesh filmden we, soms met verborgen camera, de naaiateliers. Enorme ruimtes in krakkemikkige gebouwen, volgepropt met mensen en heel veel textiel. Soms was er nauwelijks daglicht. Als er brand zou uitbreken, zouden velen het niet overleven. In verre buitenwijken werden de in elkaar genaaide kledingstukken naar weer andere kleine naaizaakjes gebracht waar kinderen er pailletjes en andere vrolijke versieringen op naaiden. Niet veel later zouden de hippe kleertjes voor een habbekrats in onze winkels liggen. Nu, tien jaar later, is er nog weinig verbeterd in de kledingindustrie. Dat blijkt uit een stuk in deze krant , gebaseerd op onderzoek van de Schone Klerencampagne. Zo zijn de lonen onlangs verhoogd van 85 naar 106 euro per maand, maar de vakbonden vroegen 190 euro, terwijl er 260 euro per maand nodig is om rond te komen. En dan is het nog de vraag of iedereen deze officiële salarissen wel krijgt. De klerenindustrie is volkomen ondoorzichtig. Zo zijn veel fabrieken niet in handen van de kledingmerken. Die merken werken met onderaannemers, die voor een vooraf bepaalde prijs kleren moeten inkopen die aan bepaalde specificaties voldoen. Die aannemers onderhandelen in een hotel in Dhaka met vertegenwoordigers van de fabrieken. Wie niet bereid is tot de absolute bodemprijs loopt de opdracht mis. Om voor die prijs te leveren moeten ze concessies doen aan de arbeidsomstandigheden. Geregeld besteden die fabrieken delen van het werk weer uit aan andere partijen, die voor nog minder geld werken. Soms met kinderen. Het overzicht over het productieproces is totaal kwijt. Intussen worden die fabrieken voortdurend overspoeld met nieuwe opdrachten, omdat de minimodes elkaar in moordend tempo opvolgen. Een paar schokkende cijfers uit het stuk in deze krant: ‘Wereldwijd is de kledingproductie sinds 2000 verdubbeld. Zara produceert jaarlijks meer dan 450 miljoen kledingstukken. In de mode-industrie gaat jaarlijks 1,5 tot 2,5 biljoen dollar om. Van een T-shirt dat voor 29 euro in de winkel ligt, gaat slechts 18 cent naar de textielarbeiders. Kleding wordt nu gemiddeld 36 procent minder vaak gedragen voor het wordt afgedankt.’ Voor de fabrieken valt hier nauwelijks tegen op te naaien en ook de gevolgen voor het milieu zijn desastreus. Dit komt voor een groot deel door de zogenaamde microtrends waarover Lisa Bouyeure schreef: ‘Het is, zoals wetenschappers het hebben genoemd, attention deficit fashion, mode voor de korte spanningsboog. Een trendcyclus duurt geen decennium meer, maar met een beetje geluk een jaar. ‘ Deze ellende kan alleen worden aangepakt als de transparantie in de kledingindustrie groter wordt. Merken moeten volledig verantwoordelijk worden voor de arbeidsomstandigheden in de fabrieken. En wij moeten veel minder kleren kopen. Koop truien en broeken die jaren meegaan, in plaats van een hip vestje dat na drie maanden uit is en uit elkaar valt. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/de-ellende-in-de-kledingindustrie-kan-alleen-worden-aangepakt-met-meer-transparantie-en-wij-moeten-minder-kleren-kopen~bfec96373/</guid>
      <pubDate>Sun, 7 Jan 2024 00:00:00 +00:00</pubDate>
    </item>
    <item>
      <title><![CDATA[Maak voedselwetten en schaf de Stichting Reclame Code af]]></title>
      <description><![CDATA[<p>De nieuwsbrief van Foodwatch, waarop ik ben geabonneerd, was laatst vrij alarmerend. De organisatie die het moet hebben van financiële donaties, die ze normaal gebruikt om campagnes te voeren voor eerlijk, veilig en gezond voedsel, vroeg nu om geld voor juridische ondersteuning. De zaak is vrij merkwaardig: Foodwatch had bij de Stichting Reclame Code (SRC) een klacht ingediend tegen een bedrijf dat in supermarkten vruchtendrankjes verkocht die werden aangeprezen met afbeeldingen van kinderidolen. Bij deze stichting klop je aan als je reclames misleidend vindt, maar ook als je vindt dat er sprake is van onoorbare kindermarketing. Een van de regels voor kindermarketing is dat reclame met kinderidolen die gericht is op kinderen tot en met 6 jaar (dus tot 7 jaar) verboden is. Foodwatch verloor de zaak, omdat de Commissie oordeelde dat deze tieneridolen op 7 jaar en ouder waren gericht. Maar daarmee was de kous niet af. Het bedrijf dat de zaak had gewonnen, was woedend, betichtte Foodwatch van het aanbrengen van materiële (flesjes die al door supermarkten uit de schappen waren gehaald) immateriële en reputatieschade en wil daarvoor een schadevergoeding van 15 duizend euro. Een van de verwijten van het bedrijf is dat Foodwatch voor de ‘frontale aanval’ koos door naar direct naar de SRC te gaan in plaats van eerst te komen overleggen. Mij lijkt dat het iedereen vrijstaat klachten over reclames in te dienen. Als Foodwatch niet betaalt, dan stapt het bedrijf naar de rechter. Voor die rechtsgang vraagt de voedselwaakhond nu dus om donaties. Misschien zou dit nooit zo uit de hand zijn gelopen als wij in Nederland strikte, duidelijke wetgeving hadden over kindermarketing en het oordeel daarover niet overlieten aan een wonderlijk orgaan als de Stichting Reclame Code, die model staat voor de Nederlandse behoefte tot zelfregulering van het bedrijfsleven. In deze stichting die reclames moet beoordelen zitten vier partijen aan tafel: de vertegenwoordigers van de belangen van de adverteerders (de bedrijven), de media, de reclamemakers en als vierde de consumenten en de maatschappij. De maatschappelijke belangen leggen het in aantal dus altijd af tegen de commerciële, die eerder geneigd zouden kunnen zijn regels soepel te interpreteren. De Commissie beoordeelt reclame-uitingen nooit vooraf, maar pas achteraf, na klachten. Adverteerders kunnen dus lukraak reclames de wereld in slingeren die niet deugen. Pas na een officiële klacht kan een reclame-uiting verboden worden, maar dan is die eerst dus al wel geruime tijd getoond. Als de reclame verboden wordt, is het maar de vraag of hij ook daadwerkelijk wordt verwijderd, want daarop controleert de commissie niet. In Nederland vinden we het makkelijk als bedrijven zelf hun regels maken en er zelf op toezien dat ze worden nageleefd. Dat leidt tot waterige besluiten. Maartje Poelman, één van de Nederlandse wetenschappers die betrokken is bij PEN, het Policy Evaluation Network, dat het beleid van diverse Europese landen vergelijkt op het gebied van het stimuleren van gezonde voeding, zei eerder het niet gek te vinden dat Nederland op dit gebied matig scoort: ‘We hebben tien jaar een neoliberale regering gehad die maximaal heeft ingezet op individuele keuzevrijheid en gericht is op vrije marktwerking. Als de politieke wil er niet is, dan lukt het niet. Ook is er een strakke lobby van de industrie. Daardoor komt die gezondere voedselomgeving er maar niet.’ Maak voedselwetten en schaf de Stichting Reclame Code af. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/maak-voedselwetten-en-schaf-de-stichting-reclame-code-af~bd478151/</guid>
      <pubDate>Sun, 17 Dec 2023 00:00:00 +00:00</pubDate>
    </item>
    <item>
      <title><![CDATA[Kranten, betaal je medewerkers beter]]></title>
      <description><![CDATA[<p>Soms verschijnt deze column achter een betaalmuur, misschien nu ook wel. Mensen zonder abonnement kunnen hem dan niet lezen. Vaak leidt dit tot verontwaardiging bij niet-abonnees. Of op z’n minst tot een licht passief- agressieve opmerking op sociale media als ‘Kan het stuk niet lezen. Betaalmuur. Jammer.’ Dat is gek. Stel je hoort iemand enthousiast praten over zijn groentetas. Omdat hij een abonnement heeft, krijgt hij elke week een zwik knollen, kolen en wortelgewassen (de vrolijke seizoenskost van de winter) thuisbezorgd. Lyrisch praat hij over de pastinaak van deze week. Je raakt enthousiast en wil die pastinaak ook. In De Consument gaat Teun van de Keuken wekelijks op zoek naar de waarheid achter de marketingactie. Eis je dat je gesprekspartner jou er ook een paar geeft? Vraag je op hoge toon om gratis pastinaken bij de verkoper van de tas? En zucht je geïrriteerd als niemand de pastinaken voor niets aan je wil geven: ‘Ik kan ze niet eten. Geen abonnement. Jammer.’? Ik denk het niet. Je laat de verrukkelijke witte wortels aan je neus voorbijgaan, of je neemt een abonnement. Bij journalistiek ligt dat anders. Hoewel er door heel veel mensen hard wordt gewerkt om elke dag een krant te maken, niet alleen door de stukjestikkers van wie de naam wordt afgedrukt, maar ook door vormgevers, fotografen, drukkers, illustratoren en eindredacteuren, verwachten veel nieuwsconsumenten de artikelen voor niks te kunnen krijgen. Misschien omdat er ook gratis ‘nieuwssites’ bestaan, die voor weinig geld stukken van anderen overnemen en nauwelijks personeel hoeven te betalen. Die wekken de indruk dat journalistiek gratis is. Niets is minder waar. Goede journalistiek kost veel geld. Als je ziet hoeveel werk er in zo’n krantje zit, dan is de prijs van een abonnement nog behoorlijk schappelijk (dat niet iedereen het kan betalen, zegt meer over de trieste verhoudingen in ons land). Nu is die schappelijke prijs van kranten het afgelopen jaar wel fors gestegen. Volgens het FD is bij NRC het populairste abonnement zo’n 10 procent duurder geworden en bij de Volkskrant circa 9 procent. Daarnaast zijn ook de advertentie- inkomsten gestegen. Logisch, als je de klappen van de inflatie wil opvangen. Alleen hebben de werkgevers er de afgelopen twee jaar niet voor gezorgd dat de makers van de kranten, dus niet alleen de stukjestikkers, maar ook de fotografen, illustratoren, drukkers en eindredacteuren, ook voor die inflatie werden gecorrigeerd. En de meesten van hen verdienen al heel weinig en hebben niet het geluk, zoals ik, elders ruim voldoende geld te verdienen. Uiteraard zijn ze daar verbolgen over. Zeker omdat het geld er wel is. Wat het nog schrijnender maakt is dat de aandeelhouders van DPG en Mediahuis (uitgever van NRC) het de afgelopen twee jaar wel ontzettend goed hadden: de dividenduitkering bij Mediahuis steeg in 2022 met 17 procent en bij DPG verdubbelde de uitkering tot 80 miljoen euro. Terwijl de prijzen van de kranten hoger werden en de medewerkers sappelden, streken de aandeelhouders miljoenen op. Er wordt nu onderhandeld over een nieuwe cao. Het bod van de werkgevers is vooralsnog te karig. Daarom voeren de krantenmakers voorzichtig actie. Vooralsnog heel lieflijk, met berichten op sociale media en een werkonderbreking van een uur (die de gedreven schatten natuurlijk in eigen tijd weer compenseren). Zeker een sociale krant die dagelijks schrijft over onrecht in de wereld, moet de eigen werknemers én de talloze freelancers voldoende betalen.</p>]]></description>
      <guid>https://www.volkskrant.nl/columns-van-de-dag/kranten-betaal-je-medewerkers-beter~be8e76ae/</guid>
      <pubDate>Sun, 10 Dec 2023 00:00:00 +00:00</pubDate>
    </item>
    <item>
      <title><![CDATA[De zuivelindustrie strijdt tegen vegan bedrijven vooral om zichzelf te beschermen, niet de consumenten]]></title>
      <description><![CDATA[<p>Als fabrikant mag je een hoop onzin op verpakkingen zetten. Je mag appelsap frambozensap noemen als je er 0,1 procent framboos aan toevoegt, je mag zeggen dat een cake ‘volgens oma’s recept’ is gebakken, zonder dat ooit een grootmoeder zich ermee heeft bemoeid en je mag brood een Duitse fantasienaam geven die de ridicule indruk wekt dat het gemaakt is van graan uit het bos. Dat diepvriespizza’s in de doos nauwelijks lijken op de verleidelijke foto’s op de doos, vindt niemand gek. Fabrikanten mogen ons misleiden. Daar kun je leuke en schokkende televisieprogramma’s over maken, maar uiteindelijk lijkt iedereen dat te accepteren. Er is één uitzondering: als je plantaardige versies van dierlijke producten maakt, word je overladen met kritiek en juridische procedures. Enige jaren geleden wilde de Europese Commissie, aangespoord door de vleeslobby, verbieden dat vleesvervangers namen als ‘worst’, ‘hamburger’ en ‘schnitzel’ zouden dragen. Het Europees parlement stemde tegen: als je duidelijk zegt dat het om vleesloze producten gaat, zoals ‘vegetarische hamburger’, dan is het toegestaan. Vreemd genoeg wordt over zuivelvervangers anders geoordeeld. Op de site van Eurowet lees ik: ‘Niet-zuivelproducten mogen geen ‘melk’, ‘yoghurt’ of ‘boter’ genoemd worden. ‘Ook woorden als ‘imitatie’, ‘smaak’, ‘vervanger’, of iets soortgelijks mogen niet.’ Dus niet alleen sojamelk en havermelk zijn verboden, elke verwijzing naar zuivel is uit den boze. Waarom? Officieel om consumenten te beschermen, die per ongeluk dierloze zuivel zou kunnen kopen. Het domme van deze redenering is dat consumenten deze producten juist kopen omdát ze veganistisch zijn. Ze willen iets dat smaakt als melk, of boter (of vlees), maar dan duurzamer en zonder dierenleed. Daarom staan woorden als ‘vegan’ en ‘plantbased’ duidelijk op de verpakking. De fabrikanten willen geen vleeseters in het ootje nemen, ze willen niet- vleeseters een alternatief bieden. Nu is de Nederlandse producent Mister Kitchen van veganistische boter (sorry, vetsmeersel) ‘Droomboter’ het haasje. Volgens de officiële definities mag het spul geen boter heten, maar ook geen margarine. Maar omdat het is gemaakt op basis van cacaoboter (net als pindakaas, kokosmelk, shea butter en body butter een plantaardig product dat wel een zuivelnaam mag hebben!), vindt de fabrikant dat hij het wel boter mag noemen. De Nederlands Zuivel Organisatie (NZO) verzet zich daar tegen; zij dreigt met een kort geding als het bedrijf niet stopt met deze naam. Immers: ‘Droomboter is niet gemaakt van producten afkomstig uit melkklieren van dieren’. Ook de Nederlandse Voedsel en Warenautoriteit heeft de fabrikant een officiële waarschuwing gegeven en ligt er een particuliere klacht bij de Reclame Code Commissie. Gek genoeg heeft De NZO geen bezwaar tegen de ‘Botergoudvarianten’ van Campina met een te laag percentage melkvet: ‘Daar zit wel boter in. In Droomboter zit gewoon nul boter, dat gaat ons echt te ver.’ Dus je mag wel met de definities van roomboter marchanderen als je er een beetje dierenproduct in stopt? Of speelt misschien mee dat Campina lid is van de NZO? Het slaat allemaal nergens op. De regels en definities van boter zijn gemaakt in een tijd toen duurzaamheidsvraagstukken nauwelijks speelden, er minder over dierenwelzijn werd nagedacht en er weinig plantaardige alternatieven waren. Nu kiezen mensen bewust voor die alternatieven. Dat ze zich vergissen is uitgesloten. Op de verpakking van Droomboter staan werkelijk overal termen als ‘zonder zuivel’, ‘vegan’, ‘koevrij’, ‘plantaardig’ en ‘plantbased.’ De zuivelindustrie wil niet de consument beschermen, maar zichzelf. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/de-zuivelindustrie-strijdt-tegen-vegan-bedrijven-vooral-om-zichzelf-te-beschermen-niet-de-consumenten~bbf45919/</guid>
      <pubDate>Sun, 3 Dec 2023 00:00:00 +00:00</pubDate>
    </item>
    <item>
      <title><![CDATA[Lachend hadden ze het over Geert Milders. Jongens, wat een grap! De nihilistische leegte]]></title>
      <description><![CDATA[<p>Als consument van de NPO verwacht ik meer van de politieke duiders. De publieke omroep heeft een publieke taak, die verder gaat dan scoren en goede kijkcijfers. Onderzoeken en informeren, grondige journalistiek, horen tot de kerntaken. Helaas is ook Hilversum al enige tijd bevangen door het waanidee dat kijkcijfers en kwaliteit hetzelfde zijn: hoe meer kijkers, hoe beter het programma kennelijk is. Als je zo denkt, is het logisch dat je alles doet en laat voor die goeie scores. Laten: je verdiepen in partijprogramma’s en de ideologie van partijprogramma’s en nieuwsgierig de waarheid boven tafel proberen te krijgen. Dat is saai, en saai scoort niet. Tekenend voor deze houding is een gesprekje dat Jort Kelder bij de nationale publieke talkshow Op1 had met Jesse Klaver. Kelder verweet GroenLinks-PvdA draconische belastingplannen. Klaver legde uit waarom dit volgens hem niet klopte. De andere presentator Welmoed Sijtsma onderbrak hem. Het verhaal was te ingewikkeld. Klaver antwoordde verbouwereerd dat belastingen nu eenmaal ingewikkeld zijn en dat hij het recht had zich tegen aantijgingen te verweren. Toen Mona Keijzer (BBB) vervolgens ook begon te roepen dat de kiezer hieraan geen touw kon vastknopen, was het punt weg. We gingen weer door. Hou het leuk! Informatiedichtheid nul. In De Consument gaat Teun van de Keuken wekelijks op zoek naar de waarheid achter de marketingactie. Doen: vermaak en spanning creëren en de politiek als wedstrijd zien. Wie doet het goed en wie doet het slecht? Wie heeft knappe trucs en wie is de sukkel die niet aan de verwachtingen voldoet? De peilingen waren een lekker hulpmiddel voor deze benadering. Elke dag kwamen nieuwe koersen binnen die lieten zien wie er hot was en wie not. De duiders gingen er volledig in mee. Vrijwel elke analyse koppelde knap of zwak optreden aan goede of slechte peilingen. Alsof politiek een spel is zonder maatschappelijke betekenis. En dus waren de duiders op verkiezingsavond gezellig aan het keuvelen over de ‘enorm verrassende uitslag’. Ze lachten wat af en leken het allemaal reuze spannend te vinden. Voor hen was Wilders een gewone kandidaat die vooral slim en goed campagne had gevoerd. Lachend hadden ze het over Geert Milders. Jongens, wat een grap! De nihilistische leegte. Dat het verkiezingsprogramma nog steeds dezelfde rabiate taal en maatregelen kent als we van de PVV gewend zijn, doet er kennelijk niet toe. Want Geert, die premier wil zijn van alle Nederlanders (hoe dan?, lees het programma!), had deze plannen in de ijskast gezet. Sinds wanneer accepteren en geloven journalisten dat politici hun programma als niet relevant (erewoord!) verklaren? In plaats van hem daar scherp over te bevragen, vinden ze het vooral slim en knap. Uiteraard kwamen op de uitslagenavond de rabiate plannen van Wilders niet ter sprake. Evenmin dat grote delen van de Nederlanders zich door deze uitslag onveilig voelen. Laat staan dat iemand Wilders extreem-rechts durfde te noemen, wat in vooraanstaande buitenlandse media wel op grote schaal gebeurde. Plooiden de Haagse verslaggevers zich al naar de nieuwe werkelijkheid of hadden ze gewoon geen benul van de gure tijd die was aangebroken? Wisten ze dat Wilders over hun eigen beroepsgroep eerder had getwitterd dat ‘journalisten – uitzonderingen daargelaten – tuig van de richel’ zijn? En dat de PVV de financiering van de Publieke Omroep volledig wil stopzetten? Hun lach op het feest van de democratie zou weleens hun laatste kunnen zijn.</p>]]></description>
      <guid>https://www.volkskrant.nl/columns-opinie/lachend-hadden-ze-het-over-geert-milders-jongens-wat-een-grap-de-nihilistische-leegte~b14b467f/</guid>
      <pubDate>Sun, 26 Nov 2023 00:00:00 +00:00</pubDate>
    </item>
    <item>
      <title><![CDATA[Geloof maar niet dat de VVD een ‘verbeterd recept’ biedt]]></title>
      <description><![CDATA[<p>De afgelopen jaren heb ik geregeld betoogd dat we niet gereduceerd moeten worden tot consumenten. Dat we meer zijn dan kopende mensen die maatschappelijke ontwikkelingen vooral kunnen sturen door wat we wel en niet aanschaffen. We kunnen ons land ook vormgeven door goede betrokken burgers te zijn. Daarom moet het primaat weer bij de politiek komen te liggen, die ethische normen vastlegt. Wij zouden moeten proberen die politiek te beïnvloeden, ook door te stemmen. Maar wat blijkt? De consumentenrot heeft ook de politiek aangetast. Een deel van de politici wil helemaal geen betrokken burgers, maar alleen hun stem. Voor hen zijn wij slechts consumenten die met marketingtrucs van het bedrijfsleven kunnen worden binnengehaald. De Duitse Verbraucherszentrale deed ooit onderzoek naar producten die werden verkocht met ‘verbeterd recept’ op de verpakking. De organisatie had duizenden artikelen in haar database en kon de ingrediënten voor en na ‘de verbetering ’ vergelijken. Wat bleek? In het overgrote deel van de producten die een positieve transformatie zouden hebben doorgemaakt waren de ingrediënten in werkelijkheid slechter geworden: dure kwaliteitsproducten waren vervangen door laagwaardiger en goedkoper spul. De VVD beweert haar recept ook te hebben verbeterd. Keer op keer worden, tussen de kreten door dat de PvdA het land kapotmaakt en dat de middenklasse er bij haar het best aan toe is, dezelfde mantra’s herhaald: geen waterige compromissen meer en niet terugkijken maar vooruitkijken. En o ja, de asielzoekers moeten nu echt worden tegengehouden. Doodmoe word je ervan. En ook een beetje woedend. Want wie heeft al die jaren het land geregeerd? En kapotgemaakt? Wie heeft kabinet na kabinet de staatssecretarissen geleverd die verantwoordelijk waren voor asiel (en te weinig opvangplaatsen)? Juist. De VVD. Maar dat is terugkijken en niet vooruitkijken. Nu ben ik historicus en vind ik terugkijken nuttig. Ik zou willen weten wat de VVD heeft geleerd van al dat wanbeleid. Heeft de VVD spijt van de toeslagenaffaire en de aardbevingen in Groningen? Gaat de VVD het nu anders doen? Dat er niet eens de bereidheid is daarop te reflecteren, zegt genoeg. Dat de partij Henk Kamp, zonder wroeging over zijn rol in toeslagenaffaire én aardbevingen, erelid heeft gemaakt ( zie de geweldige tirade van Peter Pannnekoek bij Dit Was het Nieuws!) zegt nog meer. De ingrediënten zijn misschien niet verslechterd, maar ook niet verbeterd. De VVD is nog steeds dezelfde hardvochtige partij die macht om de macht wil. En Dilan Yesilgöz die elke aanval soepeltjes pareert, is gewoon Mark Rutte op hakken. Heel behendig. Zoals ook het een-tweetje tussen haar en Rutte, dat hij te lang was blijven zitten, handig was geregisseerd. Politieke duiders vinden het razend knap. Ze zijn zo druk bezig met het spel, dat ze vergeten het over de inhoud (met dezelfde onwelriekende ingrediënten) te hebben. Misschien omdat ze het zich kunnen permitteren. Hebben ze het zelf te goed om te begrijpen hoe ingrijpend politieke beslissingen kunnen zijn? Ook bij Geert Wilders. In de NRC podcast Haagse Zaken werd glunderend verteld dat hij zich nu zo slim gematigd opstelt: ‘Dat spelen met verwachtingen past ook bij de superscherpe politicus die hij is.’ Als de duiders de hele tijd vooral kirren over de handigste en slimste spelers van het spel, dan zouden kiezers ook kunnen gaan denken dat het allemaal hierover gaat. In deze zogenaamd inhoudelijke campagne verliest de inhoud het van de marketing. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/geloof-maar-niet-dat-de-vvd-een-verbeterd-recept-biedt~b9805294/</guid>
      <pubDate>Sun, 19 Nov 2023 00:00:00 +00:00</pubDate>
    </item>
    <item>
      <title><![CDATA[Misschien moeten we in de geest van de jaren tachtig een boycotje tegen Shell beginnen?]]></title>
      <description><![CDATA[<p>Enkele weken geleden schreef ik over de Greenwashingcampagne van Shell, dat zich met gelikte advertenties groen wil voordoen. Ik zag pas later dat die groenpoetsreclames ook in deze krant waren verschenen. Nu wil ik niet keer op keer over hetzelfde bedrijf schrijven, maar als ze om de haverklap in de fout gaan, maken ze het me erg moeilijk. Zeker als ze het zo vaak en zo smerig doen als Shell. De afgelopen week kwam RTL nieuws met een onthulling die zo onthutsend is dat ik toch maar weer over dit cynische en verwoestende olieconcern schrijf. Wat blijkt? Shell doet nog steeds zaken met Rusland! Op de website van RTL lees ik dat het bedrijf zelf het probleem niet ziet. Het had immers alleen beloofd zich helemaal ‘uit alle Russische olie en gas terug te trekken in lijn met overheidsregels’. Oftewel: alles wat niet expliciet is verboden, is toegestaan. Citroentjesfris allemaal. Shell verdient flink aan deze dubieuze morele positie en ook het Russische regime profiteert ervan: ‘Shells zakenpartner Rosneft meldt zelfs trots op zijn website dat het de grootste belastingbetaler in Rusland is. Het bedrijf zelf is niet gesanctioneerd door de EU, maar CEO Igor Setsjin is dat wel. Volgens de EU is Setsjin een van Vladimir Poetins belangrijkste adviseurs.’ Het hoeft niemand te verbazen dat Shell zo’n slecht afgesteld moreel kompas heeft. Dat is altijd zo geweest. In de jaren tachtig werd er flink druk uitgeoefend op bedrijven om te vertrekken uit Zuid- Afrika met zijn apartheidsregime. Shell bleef gewoon zitten. De oproepen tot boycot van het olieconcern werden steeds heviger. Legendarisch werd de sticker met verwijzing naar de ‘Shell helpt’-slogan uit die tijd: onder een afbeelding van de gele schelp waar bloed uitdroop, stond de tekst: ‘Shell helpt apartheid in Zuid- Afrika.’ In de kringen waarin ik opgroeide was die overal te zien. Ook in Nigeria speelt Shell al jaren een kwalijke rol. Sinds eind jaren vijftig pompt Shell olie op in de Nigerdelta met verwoestende gevolgen. Lekkages van oude, kapotte pijpleidingen zorgden voor een van de grootste milieuvervuilingen ter wereld, veroorzaakten armoede en ziektes, dwarsboomden de visserij en maakten een groot deel van de regio onleefbaar. Toen de bevolking in opstand kwam, werden negen activisten opgehangen door het militair regime. Shell werd in 2021 aansprakelijk gesteld voor de schade door de lekkages en veroordeeld tot compensatie. Shell vindt protestbewegingen maar lastig en probeert die met behulp van dure advocaten monddood te maken. Zo eist het bedrijf van Greenpeace een duizelingwekkende schadevergoeding van 2,1 miljoen dollar omdat actievoerders een olieplatform in zee hadden bezet. Shell wil Greenpeace wereldwijd verbieden te protesteren op Shell-infrastructuur in zee en in havens. Gebeurt dit toch, dan kunnen de claims oplopen tot maar liefst 8.6 miljoen dollar. De astronomische bedragen lijken vooral bedoeld om de lastige milieubeweging uit te schakelen. Miljoenen liters fossiele brandstof oppompen, je verhaal groenwassen, foute, oorlogszuchtige regimes steunen en activisten monddood maken; ik zou er niet graag reclame voor maken. Misschien moeten we er in de geest van de jaren tachtig een boycotje tegenaan gooien? In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/misschien-moeten-we-in-de-geest-van-de-jaren-tachtig-een-boycotje-tegen-shell-beginnen~bf5b8047/</guid>
      <pubDate>Sun, 12 Nov 2023 00:00:00 +00:00</pubDate>
    </item>
    <item>
      <title><![CDATA[Wie wil dat er minder arbeidsmigranten naar Nederland komen, moet bij de werkgevers beginnen]]></title>
      <description><![CDATA[<p>Nederland is voor de consument een ontzettend gaaf land. Vooral omdat er ontzettend veel te consumeren valt. Niet alleen de winkelstraten, maar bijna alle straten liggen vol met lekkere waar die we in onze monden kunnen proppen. En dan is er nog een hele hoop andere rommel die we kunnen kopen. Goedkope kleren die net zolang (een paar maanden) meegaan als de mode en allerlei prullaria, waar bijvoorbeeld tuincentra vol mee liggen. Nee, niet de planten. Die maken, ook al zou je anders vermoeden, maar een heel klein deel uit van de collectie. Het grootste gedeelte is gevuld met decoratieve elementen, snuisterijen en hebbedingetjes die je nooit doelgericht gaat kopen. Ook voor onze trouwe viervoeters en gewervelde vrienden met vinnen en kieuwen. De hele nering is, net als het fastfood op elke straathoek, gericht op impulsaankopen. Dat blijkt een geweldig businessmodel. We kunnen onze impulsen maar moeilijk de baas en kopen ons suf aan rommel waarvan we niet wisten dat we het wilden hebben. Op Koningsdag stallen we alles wat nog een beetje heel is uit op een kleedje en verkopen het voor een paar grijpstuivers aan anderen met een sterke koopimpuls. Alles wat niet wordt verkocht, wordt met kleed en al achtergelaten of weggegooid. De rotzooi is definitief vuilnis geworden. Veel van deze rommel wordt of onder slechte arbeidsomstandigheden in het verre buitenland gemaakt, of onder slechte arbeidsomstandigheden door buitenlanders in Nederland. Arbeidsmigranten dus. Als zij niet zelf aan de lopende band spullen maken, of in grote kassen plantjes in potjes zetten, dan zorgen ze wel dat de rommeltjes die elders gemaakt zijn tot ons komen via distributiecentra. Overal in het landschap verrijzen onooglijke vierkante dozen die het consumeren van ons en onze buren mogelijk maken. Pakketjes worden er af en aan gereden. We offeren ons land op aan de God van de consumptie. Natuurschoon? Wie kan het schelen! Er kan gedistribueerd, verdiend, gewerkt en geconsumeerd worden! Door onze praktische, nuchtere aard en handelsgeest maken we van ons land het lelijkste land ter wereld. Maar nu wil Pieter Omtzigt aan dit consumptiefeest een einde maken. Hij wil de hoeveelheid arbeidsmigranten die in Nederland worden toegelaten beperken tot vijftigduizend. Hoe hij dit wil doen is onduidelijk. Veel van die arbeidsmigranten komen uit de EU en mogen hier dus gewoon aan het werk. Maar als Omtzigt iets wil, dan gebeurt het gewoon. Die man heeft bovenmenselijke krachten. Misschien mag ik hem in alle nederigheid een suggestie doen? Begin niet bij het tegenhouden van de arbeidsmigranten, maar bij de werkgevers. Zorg dat zij niet via schimmige uitzendbureaus mensen inhuren (die hen met rare constructies uitbuiten), maar ze zelf inhuren. Verplicht dat als ergens een doos of een kas wordt geopend, vaak door een trotse wethouder die mooie woorden over werkgelegenheid en economie rondbazuint, meteen ook de woonruimte wordt geregeld. Nu willen werkgevers wel de arbeid, maar kan de rest ze niet schelen, waardoor de arbeiders met velen tegelijk in slechte, soms gevaarlijke woningen terechtkomen. Als de eisen strenger worden, worden die nieuwe dozen misschien wel nooit gebouwd. Dat is helemaal niet erg: de distributie is voor het grootste deel voor het buitenland en de werkgelegenheid voor mensen die van elders worden gehaald. Ook onze economie redt het prima zonder nieuwe dozen. Het land wordt mooier, er blijft meer ruimte over en de arbeidsmigranten hebben geen reden meer hierheen te komen. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/wie-wil-dat-er-minder-arbeidsmigranten-naar-nederland-komen-moet-bij-de-werkgevers-beginnen~bb109cd9/</guid>
      <pubDate>Sun, 5 Nov 2023 00:00:00 +00:00</pubDate>
    </item>
    <item>
      <title><![CDATA[Kom op Shell, wees geen watje en kom er eerlijk voor uit dat je een stinkbedrijf bent]]></title>
      <description><![CDATA[<p>Shell flikt het weer, zo blijkt uit een mooie foto van het Dagblad van het Noorden die ik kreeg opgestuurd. Op de linker krantenpagina zien we een advertentie van de fossiele reus. In het schelplogo van het bedrijf is een plaatje van een windmolen geplakt. Ernaast staat ‘Het begint met één windmolen.’ en eronder in grotere letters: ‘En voor je het weet bouw je aan vier windparken op zee.’ De groene zelffelicitatie gaat verder: ‘Iedereen kent Shell van olie en gas. Intussen werken we op steeds meer plekken in Nederland ook aan schonere energie. Zo bouwen we mee aan vier windparken op de Noordzee. Samen zijn ze goed voor bijna 10 procent van de stroom die Nederland nu nodig heeft.’ Een opvallende advertentie. Mooi dat Shell zelf begrijpt dat we (iedereen zelfs!) het bedrijf vooral van olie en gas kennen. Dat kun je wel proberen onder het tapijt te vegen, maar het is gewoon zo. Dan kun je het maar beter ruiterlijk toegeven. Maar er is een maar! Shell werkt inmiddels ook aan ‘schonere energie’. Dat ‘schonere’ vind ik mooi. Shell had ook gewoon voor ‘schoon’ kunnen kiezen. Er kunnen twee redenen zijn waarom het olieconcern dat niet heeft gedaan: Óf het bedrijf vindt windenergie weliswaar schoner dan olie en gas, maar ook weer niet brandschoon. Als je kijkt naar het productieproces van windmolens en het recyclingprobleem van afgeschreven windmolens dan is daar iets voor te zeggen. Óf ze zijn bang dat als ze windmolens schoon noemen, ze olie en gas impliciet vies noemen: ‘U kent ons van (smerige) olie en gas, maar we produceren nu ook schone windenergie.’ Door te zeggen dat windenergie schoner is dan gas en olie, worden die laatsten niet volledig gedemoniseerd. Dan de rechterpagina van de krant. Een artikeltje van de economiebijlage met daarboven de kop ‘Shell schrapt 200 banen bij duurzame energie’. In het stukje wordt uitgelegd dat de vorige topman van het bedrijf, de Nederlander Ben van Beurden, de duurzame activiteiten fors had uitgebreid, maar dat de nieuwe baas, Wael Sawan, het rendement wil verhogen en daarom 15 procent in de Low- Carbon Solutions- afdeling schrapt. Volgens hem gaat de overgang naar duurzame energiebronnen niet snel genoeg om zomaar af te stappen van olie en gas. In The Guardian lees ik dat deze nieuwe topman zich meer op meer winstgevende olieprojecten wil richten en zijn gasactiviteiten wil uitbreiden, ondanks waarschuwingen van klimaatexperts die zeggen dat dit niet te verenigen is met het doel om de klimaatopwarming onder de twee graden te houden. Dat een bedrijf zo rücksichtslos de aarde verwoest in plaats van zich in te zetten voor een transitie naar ‘schonere energie, is natuurlijk vreselijk. Maar dan reclame maken met die paar schamele groene inspanningen is cynisch en stuitend. Shell is niet de enige die dat doet. Uit onderzoek van klimaatwebsite De Smog naar de online activiteiten van zes fossiele reuzen, blijkt dat bijna tweederde van hun social media posts een groen beeld van hun activiteiten schildert, terwijl zo’n 80 procent van hun activiteiten fossiel is . Onderzoeker Geoffrey Supran, van Harvard noemt dit het toppunt van greenwashing: ‘act dirty, talk green’. Hou daarmee op! Wees geen watje en kom er eerlijk voor uit dat je een vies verwoestend stinkbedrijf bent. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-van-de-dag/kom-op-shell-wees-geen-watje-en-kom-er-eerlijk-voor-uit-dat-je-een-stinkbedrijf-bent~b83b4b9a/</guid>
      <pubDate>Sun, 29 Oct 2023 00:00:00 +00:00</pubDate>
    </item>
  </channel>
</rss>
