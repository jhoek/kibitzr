<?xml version="1.0" encoding="utf-16"?>
<rss version="2.0">
  <channel>
    <title><![CDATA[Teun van de Keuken]]></title>
    <link>https://www.volkskrant.nl/auteur/teun-van-de-keuken</link>
    <description><![CDATA[Teun van de Keuken]]></description>
    <item>
      <title><![CDATA[Meer koeien zorgen helaas niet voor meer CO2-opslag]]></title>
      <description><![CDATA[<p>Tijdens een wandeling door de weilanden rond Abcoude stuitte ik op een banier van de Nederlandse Melkveehouders Vakbond met daarop de tekst: ‘Ons gras zuivert uw lucht. 20.000 kg CO2 wordt hier vastgelegd.’ Ik was verbaasd en verheugd. Als je de kranten openslaat en af en toe naar een wetenschapper luistert, dan slaat de klok negatieve verhalen over koeien en uitstoot, maar hier werd een heel ander verhaal verteld. Dankzij de melkveeboeren wordt er juist CO2 opgeslagen! Moeten we dan kniesorig mopperen dat die koeien die CO2-uitstoot eerst zelf hebben veroorzaakt, of moeten we blij zijn? Misschien hebben we niet minder, maar meer koeien nodig voor een schone lucht. Ik bel Bertus Doppenberg van de melkveehouders. Ons gesprek van een half uur waaiert alle kanten uit. Van snelwegen naar lachgas en de vermeende sublieme voetafdruk van de Nederlandse landbouw. Interessant, maar ik wil het over de CO2-opslag in gras hebben. Ik maak een beknopte samenvatting van de relevantste delen van ons gesprek, die hij ‘jammer genoeg’ heel kort vindt en ‘niet een stuk waar nou echt de wereld van ondersteboven raakt’. ‘Hoe hebben jullie die 20 duizend kilogram CO2 berekend?’ ‘Je kijkt naar CO2-vastlegging op grasland, maisland of grond met akkerbouw en daar hebben wij een gemiddelde van genomen.’ ‘Die graslanden zijn er voor de koeien, die broeikasgassen produceren. Is het niet vreemd om te zeggen dat de combinatie koeien en gras onze lucht zuivert?’ ‘Vergelijk het met de stad met beton, daar is weinig groen. Dat doet niks, maar gewassen leggen CO2 vast.’ ‘Er wordt netto door die koeien meer uitgestoten dan het grasland opslaat. Dan klopt die claim toch niet?’ ‘Jawel, want dat perceel slaat die CO2 op en dat doet een stuk grond in de stad niet.’ ‘In onze intensieve landbouw produceren koeien meer CO2 dan het grasland waarop ze grazen, kan opslaan.’ ‘Waarom? Wie zegt dat?’ ‘Wetenschappers.’ ‘Als uw redenatie klopt, prima, dat zal. Dan is mijn reactie: gaan we onze landbouw dan verplaatsen naar het buitenland met een hogere voetprint?’ ‘U wekt de indruk dat de koeien goed zijn voor de CO2-opslag.’ ‘Dat is ook zo.’ ‘Dat is natuurlijk niet zo.’ ‘Ik denk van wel.’ De melkveehouders geven hoog op van de CO2-opslag door grasland, maar lijken te vergeten dat hun koeien de uitstoot eerst zelf hebben veroorzaakt. Hoe kijkt Jan Peter Lesschen, senior onderzoeker bodem en klimaat aan de Wageninger Universiteit hiernaar? ‘Dat gras neemt die 20 duizend kilogram CO2 per hectare wel op, maar het grootste deel wordt hetzelfde jaar weer uitgestoten, doordat het wordt opgegeten door de koeien en als CO2 weer de lucht ingaat. Gras slaat via de wortels wel wat CO2 in de bodem op, maar zeker niet zo veel als 20 duizend kilogram.’ ‘Kun je door het grasland de uitstoot van de koeien tenietdoen?’ ‘In het Nederlandse systeem met veel koeien per hectare is dat niet mogelijk. Koeien produceren meer broeikasgassen dan het gras kan opslaan.’ ‘Er zijn te veel koeien?’ ‘Ja, het grasland compenseert niet alles.’ ‘Wat vindt u van deze poster?’ ‘Een beetje misleidend.’ Jammer. Met meer melkkoeien (én weilanden) dringen we de uitstoot van broeikasgassen toch niet terug. De mus blijkt wederom dood. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-opinie/meer-koeien-zorgen-helaas-niet-voor-meer-co2-opslag~b16745d8/</guid>
      <pubDate>Sun, 18 Jun 2023 00:00:00 +00:00</pubDate>
    </item>
    <item>
      <title><![CDATA[De Earth Experience School staat bol van mooie woorden, maar klopt vooral geld uit je zakken]]></title>
      <description><![CDATA[<p>Met geld kun je alles kopen. Heel goed onderwijs bijvoorbeeld, of heel slecht. Neem de Earth Experience School. Op hun website vind ik prachtige teksten als ‘Mensenkinderen zijn super interessant’, ‘Het mooiste wat je kunt worden, is jezelf! Je intuïtie wijst je de weg’ en ‘Kinderen zijn het zaadje, we geven ze water, zon en liefde en zij gaan bloeien.’ Dat klinkt toch aantrekkelijker dan rijtjes leren, jaartallen stampen en vergelijkingen oplossen? Er zit een filosofie achter: ‘We gaan uit van zelfvoorzienendheid van mens en natuur, zoals in de boeken van Anastasia. Als volwassenen leven we in het verleden van de kinderen die straks volwassen zijn. Wij kunnen dus niet voorspellen hoe hun leven als volwassene zal zijn. Daarom leggen wij geen protocollen op en bepalen wij niet welke vaardigheden wij vinden dat zij zouden moeten ontwikkelen.’ Lief en sympathiek maar als onderwijsinstelling moet je toch juist bepalen welke vaardigheden leerlingen moeten leren? Volgens de onderwijsinspectie wel: ‘Kerndoelen en het uitgaan van referentieniveaus zijn voor alle scholen in Nederland verplicht.’ Online worden er allerlei pakketten aangeboden, zowel voor de basis- als middelbare school. Middelbare scholieren schrijven zich eerst in voor 100 euro (‘non-refundable’) en kunnen dan kiezen voor de module basis (vijf live online contacturen voor 120 euro per maand), de module modaal (tien live online contacturen voor 220 euro per maand) of de module intens (tien contacturen plus vijf uur per week individueel met een groep van vier leerlingen, voor 369). Dit kan de school dus behoorlijk wat geld opleveren. Maar krijgen de leerlingen wel volwaardig onderwijs? Leerplichtambtenarenorganisatie Ingrado vindt van niet: ‘Omdat hier sprake is van online onderwijs, kan er geen sprake zijn van geregeld schoolbezoek. Daarom kunnen leerlingen hun leerplicht hier niet vervullen en wordt een inschrijving op deze school niet als inschrijving volgens de Leerplichtwet erkend.’ Ook de onderwijsinspectie is vernietigend over deze school: ‘Deze organisatie heeft dezelfde status als een zeilschool. Daar kun je ook wat leren, maar het is geen onderwijs zoals Nederlandse leerlingen wettelijk verplicht zijn om te volgen. Je kunt er geen onderwijs volgen in het kader van de leerplichtwet.’ De school schermt heel erg met het buitenland: ‘Onze school is gelegen buiten de grenzen van Nederland. Hiermee is erkenning vanuit Nederland niet van toepassing. We hebben nu een land gevonden waar we de ruimte zien om deze vrije vorm van onderwijs te kunnen neerzetten en ontwikkelen. Aan de leerling de keuze om iets te kiezen of te ontwikkelen wat hem/haar past.’ Maar om welk buitenland gaat het? Op de site van de school staat niks. Zelfs geen telefoonnummer. De inspectie heeft ook geen idee: ‘We hebben internationaal nagevraagd of deze school bekend is. Dat is niet zo. Hij is niet bekend en niet erkend.’ Waarom zo vaag? Zou ‘het buitenland’ wel in het buitenland liggen? In 2022, toen de Earth Experience School nog de Free Spirit Experience School heette, vestigde die zich in Wonderland. Dat is een stukje land in Nederland waar mensen die het gezag van de overheid niet erkennen een soevereine, niet erkende, vrijstaat hebben uitgeroepen. Ik zou maar goed nadenken voor je maandelijks honderden euro’s naar deze nepschool overmaakt. In De Consument gaat Teun van de Keuken wekelijks op zoek naar de waarheid achter de marketingactie.</p>]]></description>
      <guid>https://www.volkskrant.nl/columns-opinie/de-earth-experience-school-staat-bol-van-mooie-woorden-maar-klopt-vooral-geld-uit-je-zakken~bfbbddae/</guid>
      <pubDate>Sun, 11 Jun 2023 00:00:00 +00:00</pubDate>
    </item>
    <item>
      <title><![CDATA[‘Kan sporen van noten bevatten’: dat klinkt meer naar indekken dan dat het informatie verschaft]]></title>
      <description><![CDATA[<p>Ik ga graag de deur uit om mijn functie als consument uit te oefenen. Laatst deed ik dat in gezelschap. Om het allemaal net iets interessanter te maken hadden we een consument met een notenallergie meegenomen. We streken neer bij een fraai gelegen uitspanning, waar de vriendelijke vrouw uit de bediening ons huisgemaakte taart in het vooruitzicht stelde. ‘Zitten er noten in de appeltaart?’, vroeg de man met de allergie. Als hij per ongeluk een pinda (ja ja, ik weet het, dat is geen noot), walnoot of cashewnoot naar binnen krijgt, moet hij heel stevig ingrijpen (vinger in de keel, adrenalinepen) om te voorkomen dat hij in het ziekenhuis belandt. De vriendelijke dame zou het even navragen bij de kok. Toen die hoorde dat onze vriend na een hap noten in het ziekenhuis kan belanden, had hij ‘doe maar niet’ over de appeltaart gezegd. Een nadere toelichting over de ingrediënten ontbrak. In De Consument gaat Teun van de Keuken wekelijks op zoek naar de waarheid achter de marketingactie. Enige tijd later kwam een andere serveerster naar buiten met een blad vol taarten: ‘Dan heb ik hier de cheesecake met karamelsaus erover en hier een met de saus apart voor de persoon met de allergie.’ Ik vond het om allerlei redenen vreemd en vroeg of er noten in die saus zaten. ‘Er zitten geen noten in, maar er kunnen wel sporen ván inzitten.’ ‘Hoe stoppen ze die sporen er dan in?’ De vrouw keek mij vernietigend aan met de typische blik van een dom persoon die zichzelf slim vindt, een mensensoort waarvoor je moet oppassen: ‘Dat is heel simpel.’ Ze pauzeerde even voor maximaal effect: ‘Als er in de keuken met noten is gewerkt, dan kunnen er sporen van in de saus terechtkomen.’ Ze keek mij zo triomfantelijk aan dat ik een beetje uit het veld was geslagen. Een verdere discussie leek mij zinloos, ik wilde nu eindelijk mijn (wellicht allergene) appeltaart gaan eten en liet het er verder bij. Toch was het vreemd. Waarom serveerde ze de saus die sporen van noten kon bevatten überhaupt nog aan iemand met een allergie? En waarom zou de (huisgemaakte) taart dan wel gevrijwaard zijn van de sporen? Voor mensen met allergieën is het frustrerend dat er niet in elk restaurant een lijst aanwezig is, waarop alle (allergene) ingrediënten per gerecht vermeld staan. Je stuit dan vaak op ‘doe maar niet’ of ‘kan sporen van’- achtige antwoorden. Meer indekken dan informatie verschaffen, lijkt het. Erna Botjes van Stichting Voedselallergie vindt dit ook irritant: ‘Dat wordt een beetje fiftyfifty zo hè. Eigenlijk zou er in elke horecagelegenheid een lijst in de keuken moeten hangen met alle informatie. Dat moet ook van de wet. Je wilt ook weten wélke noot er in je gerecht zit, want de ene is heel kwalijk, terwijl de andere nauwelijks een reactie oproept.’ In supermarkten gaat het ook vaak mis. Dan staat er ‘kan sporen van’ op verpakkingen van fabrieken waar ze helemaal niet met die allergenen werken: ‘Dat kan indekken zijn, ja. Vervelend, want dan laat je veel spullen staan die je best zou kunnen eten. Je winkelmandje wordt wel erg leeg zo.’ Dus, lieve horecabazen en restauranthouders, zorg dat je weet wat je serveert en deel die informatie ook met je klanten. Dan kunnen zij maximaal genieten van al het heerlijks dat jullie te bieden hebben.</p>]]></description>
      <guid>https://www.volkskrant.nl/columns-opinie/kan-sporen-van-noten-bevatten-dat-klinkt-meer-naar-indekken-dan-dat-het-informatie-verschaft~b9b670fe/</guid>
      <pubDate>Sun, 4 Jun 2023 00:00:00 +00:00</pubDate>
    </item>
    <item>
      <title><![CDATA[Bij AH kunnen klanten kiezen tussen gewone en ‘echte’ prijzen. Maar waarom kan de supermarkt niet gewoon iedereen eerlijk betalen?]]></title>
      <description><![CDATA[<p>Bij drie AH to go’s kun je nu kiezen of je voor je kopje koffie de gewone prijs of de true (echte) price betaalt. Een diep existentiële vraag: wilt u echt of wilt u gewoon? Het antwoord van de gemiddelde Nederlander kan ik wel raden: ‘Echt? Doe maar normaal, dan doe je al gek genoeg.’ Echt is trouwens een inflatoir begrip. Zodra klanten er niet meer in geloven, moet de retailer zijn prijzen echt echt noemen en daarna echt echt echt. Heilloos. Wat is true? Voor veel producten die in de supermarkt liggen, worden mensen uitgebuit en het milieu belast. Daarmee besparen bedrijven veel geld en verwerven ze een gunstige concurrentiepositie ten opzichte van nettere concullega’s. In de Albert Heijn stikt het van de oneerlijke producten die te goedkoop zijn. Nu heeft de grootgrutter laten onderzoeken wat een eerlijk en schoon kopje koffie moet kosten: de true price. Klanten kunnen kiezen of ze die hogere prijs of de gewone, lagere betalen. In De Consument gaat Teun van de Keuken wekelijks op zoek naar de waarheid achter de marketingactie. Waarom eigenlijk? Waarom kunnen bedrijven hun werknemers niet gewoon betalen waar ze recht op hebben? Ik vraag het Anita Scholte op Reimer, directeur duurzaamheid en kwaliteit van de supermarktketen. Er volgt een lang, onnavolgbaar gesprek waarin het gaat over handelsperspectief beetpakken, inzichten in de hele keten, secundaire data, stappen zetten en bewegen, maar wel in de goede richting. Het klinkt mooi, maar weinig concreet. Dat verliep zo: ‘Kun je niet gewoon iedereen eerlijk betalen? Dan komt de eerlijke prijs toch vanzelf? Nu bepalen supermarkten van te voren wat een product mag kosten en moeten leveranciers maar zien dat ze het daarvoor kunnen producen.’ ‘Als je naar de voedselketens kijkt blijkt uit analyses dat niemand in de keten veel marge maakt en dat er zelfs producten zijn waar niemand iets verdient.’ ‘Precies. Maar als je eerst de arbeider goed betaalt en zorgt dat alles netjes en veilig wordt geproduceerd, dan kom je uiteindelijk toch bij een redelijke prijs uit?’ ‘Ik wil het toch op true price houden. Dat vind ik echt een prachtige methode om inzichten te krijgen.’ ‘Waarom betaalt Albert Heijn dit niet zelf uit de grote winstuitkeringen aan aandeelhouders en fikse bonussen voor topmanagers?’ ‘Dit is een experiment waarbij we op vele assen willen leren en dit is de manier om met elkaar in de hele waardeketen te zorgen dat ketens duurzamer worden ingericht.’ ‘In hoeverre is dat een antwoord op mijn vraag?’ ‘Ik denk dat iedereen een verantwoordelijkheid heeft. Wij pakken ook onze verantwoordelijkheid. Dat is wat ik erop kan zeggen, Teun.’ ‘Waarom krijgen klanten de keuze voor hun koffie minder te betalen dan hij in feite kost?’ ‘We willen onze klanten geen verplichting opleggen. We moeten ze aan de hand meenemen, anders gaan ze elders boodschappen doen.’ Uiteindelijk vinden we het kennelijk normaal dat arbeiders aan de andere kant van de wereld worden uitgebuit, zodat wij hun producten goedkoop kunnen kopen. Bedrijven verkopen massaal spullen onder de kostprijs. Ze nemen daar geen verantwoordelijkheid voor, maar besteden de ethiek in deze neoliberale markteconomie uit aan de klanten. Wanneer ik haar vraag wat de supermarkt gaat doen als veel klanten voor de uitbuitkoffie kiezen, antwoordt de woordvoerder van Albert Heijn : ‘Daar zijn we over aan het nadenken en is onderdeel van het experiment.’ Je zou als bedrijf toch eens zelf morele afwegingen maken.</p>]]></description>
      <guid>https://www.volkskrant.nl/columns-opinie/bij-ah-kunnen-klanten-kiezen-tussen-gewone-en-echte-prijzen-maar-waarom-kan-de-supermarkt-niet-gewoon-iedereen-eerlijk-betalen~bef60742/</guid>
      <pubDate>Sun, 21 May 2023 00:00:00 +00:00</pubDate>
    </item>
    <item>
      <title><![CDATA[Een klein beetje gerecyclede koffiedrab maakt de luchtvaart helaas niet duurzamer]]></title>
      <description><![CDATA[<p>Er zijn tientallen manieren waarop je de luchtvaart kunt verduurzamen. KLM doet het met koffie. Je staat er niet bij stil, maar al die bakjes pleur die aan boord worden gedronken en al die bekers en oude kannen, vertegenwoordigen een fenomenale milieuwaarde. Voorheen werden die kennelijk zonder pardon weggegooid, maar nu niet meer. In een tweet waarvan mijn duurzame consumentenhart een sprongetje maakte, meldde KLM dit: ‘We zetten stappen om de milieu-impact tijdens onze Europese vluchten te verminderen door koffiekannen en -pads te recyclen.’ Super, weggooien is zonde! En: ‘Van onze koffiedrab maken we groene energie.’ Geweldig, in het vliegtuig energie opwekken! En dat is nog niet alles: ‘En dat is niet alles! Aan het eind van dit proces houden we ook nog voedzame compost over. Zo werken we aan een duurzamere toekomst voor de luchtvaartindustrie.’ Als consument houd ik ervan als de dingen simpel zijn. De luchtvaart duurzamer maken door te recyclen en van koffiedrab energie en compost te maken. Maar hoeveel duurzamer? Hoeveel energie wordt er bijvoorbeeld opgewekt uit de koffiedrab? Kunnen we de CO2-uitstoot van onze vluchten via dit vernuftige koffiesysteem compenseren? Ik mail een paar keer naar KLM, app een woordvoerder en na heel veel dagen krijg ik contact met een dame die mij eerst vraagt wat ik aan het doen ben en of het grappig wordt. Als ik antwoord, zegt ze dat ze sowieso de organisatie in moet, of ik de vragen op de mail wil zetten en dat het niet zeker is of ik binnen 24 uur antwoord krijg. Ook informeert ze voorzichtig, maar wel herhaaldelijk, of ik deze week niet over een ander onderwerp kan schrijven. Ik mail de vragen, druk op verzenden en realiseer me dat ik het verkeerd heb aangepakt. Ik ben toch consument? Ik wil toch weten wat consumenten voor antwoorden krijgen? Ik bel de klantenlijn en vraag hoeveel groene stroom er met de koffie wordt opgewekt: ‘We hebben dat niet qua informatie in ons systeem.’ De medewerker vindt wel op de website dat de koffiedrab wordt verwerkt voor biobrandstof voor voertuigen. ‘Ook vliegtuigen? ‘ ‘Nee, dat is kerosine.’ ‘Hoeveel biobrandstof levert zo’n vlucht op?’ ‘Dat staat er helaas niet bij.’ Als ik vraag wat deze nieuwe duurzame koffie-aanpak voor de reductie van de CO2-uitstoot betekent, begint ze over herplantingsprojecten van bomen. Dat die effect hebben is omstreden en heeft sowieso niets met koffie te maken. Dan toch maar weer de journalistieke route volgen en Milieu Centraal bellen. Expert duurzaam vervoer Mariken Stolk is niet enthousiast: ‘Dat ze de pads recyclen is logisch en niet iets om je voor op de borst te slaan. Energie opwekken uit koffie heeft niet veel zin omdat de energie-inhoud van koffie behoorlijk laag is en de productie van biobrandstof uit koffiedik niet efficiënt is. Maar vooral pak je hiermee de CO2-uitstoot totaal niet aan. Als je de korte Europese vluchten, naar Parijs, Londen, Berlijn en Rome zou vervangen door de trein zou je veel meer impact maken.‘ Een klein beetje duurzame energie van koffiedrab maakt de luchtvaart helaas toch niet duurzamer. Was ik er bijna ingetuind.</p>]]></description>
      <guid>https://www.volkskrant.nl/columns-opinie/een-klein-beetje-gerecyclede-koffiedrab-maakt-de-luchtvaart-helaas-niet-duurzamer~bc457f3f/</guid>
      <pubDate>Sun, 14 May 2023 00:00:00 +00:00</pubDate>
    </item>
    <item>
      <title><![CDATA[Overgewicht je eigen schuld? Dat is veel te simpel gesteld.]]></title>
      <description><![CDATA[<p>Als het om maatschappelijke problemen gaat, wordt vaak naar de consumenten gewezen. Niet de bedrijven die de rotzooi maken of de overheden die regels kunnen maken en belasting kunnen heffen, maar de consument is verantwoordelijk. Als hij de omstreden waar niet zou kopen, dan zou de misstand niet bestaan. Simpel gedacht en een groot succes voor de marketeers van het bedrijfsleven. Deze gedachte speelt het nadrukkelijkst als het om overgewicht gaat. In de wereld lijden inmiddels 2,6 miljard mensen aan overgewicht of obesitas. Daarmee is het de gevaarlijkste, meest verspreide ziekte ter wereld. In Nederland heeft de helft van de bevolking overgewicht, onder laagopgeleiden zelfs 6 op de 10. Zouden dit allemaal luie, slappe mensen zijn zonder wilskracht? Zou het allemaal aan hen zelf liggen? Normaal gesproken hebben we mededogen met mensen die aan een ziekte lijden, maar bij overgewicht is dat zelden zo. Ze doen het immers zelf hè, dat eten? Ze zouden zich toch ook kunnen inhouden of gezondere keuzes kunnen maken? Elk pondje gaat door het mondje en eigen schuld dikke bult. Jort Kelder geeft in een column blijk van zijn afschuw van dikke mensen. Waarom zou hij als dunne sportieve man die gezond eet via de zorgverzekering moeten meebetalen aan de medische kosten van mensen met overgewicht? ‘Grijpt u straks bij de groentejuwelier naar de broccoli of staat u na een lange kantoordag te zweten in de sportschool, gelieve dan even stil te staan bij die andere helft van Nederland die zojuist met een blikje bier, een zak chips en een mentholsigaret is neergeploft op de sofa. Wel solidair blijven hè?’ De situatie is iets complexer dan Kelder doet voorkomen. Mac van Dinther noemde in deze krant in zijn uitstekende serie ’De 10 geboden over goed eten’ van een paar jaar geleden al een paar oorzaken van overgewicht die buiten het individu liggen: zo zou 50 tot 80 procent van ons lichaamsgewicht genetisch bepaald zijn. Waar sommige mensen uren niet aan voedsel denken, hebben anderen constant honger. Daar kan geen wilskracht tegenop. Met het overaanbod van ongezond voedsel op straat en de supermarkt (85 procent van het aanbod is ongezond) is het moeilijk de verleiding permanent te weerstaan. En dan is er de prijs. Mensen die bij het boodschappen doen elke euro moeten omdraaien, kunnen zich helemaal geen groentejuwelier permitteren. Die moeten goedkoop voedsel kopen, dat vaak bestaat uit suiker, vet, wit meel en ultra bewerkte dikmakers. Niet voor niets komt overgewicht veel meer voor bij mensen met weinig geld dan bij de Jort Kelders van deze wereld. Dan is het extra lullig als je als gezonde rijke geen solidariteit kan opbrengen. Ook de kracht van marketing is enorm. Bedrijven geven 1,6 miljard euro - 100 euro per inwoner - per jaar uit aan voedselreclame, terwijl de overheid maar 25 euro te besteden heeft om een gezonde leefstijl te bevorderen. Ruim driekwart van die reclames is voor ongezond voer. Laten we daar wat aan doen. Laten we zorgen dat buurten gezonder worden en niet elk failliet schoenmakertje wordt vervangen door een fastfoodzaak. Laten we het aanbod in supermarkten gezonder maken en de (kinder-)marketing een halt toeroepen. Laat de overheid zorg dragen voor de gezondheid van haar burgers. En laten we mensen met overgewicht niet nog verder de put inpraten.</p>]]></description>
      <guid>https://www.volkskrant.nl/columns-opinie/overgewicht-je-eigen-schuld-dat-is-veel-te-simpel-gesteld~bdd5eaab/</guid>
      <pubDate>Sun, 7 May 2023 00:00:00 +00:00</pubDate>
    </item>
    <item>
      <title><![CDATA[Bedrijven naaien klanten en personeel]]></title>
      <description><![CDATA[<p>‘We worden weer genaaid, we worden weer genaaid, we worden weer genahaaid!’ Er is geen voetballied, als we deze uitbarsting van emotie na een vermeende scheidsrechterlijke dwaling een lied mogen noemen, waar ik zoveel van houd. De zelfverklaarde slachtoffers geven uiting aan hun woede, maar zwelgen ook in het onrecht dat natuurlijk wéér hen treft. Ze hadden niks anders verwacht. Iedereen is tegen ze. Die supporters hebben een thema te pakken dat het voetbal ontstijgt. In een neoliberale samenleving waarin multinationals ruim baan krijgen en toeslagenouders, Tata- omwoners en Groningse aardbevingsslachtoffers het maar zelf moeten uitzoeken, is het vaak naaien of genaaid worden. Bij het voetbal ga ik er wellicht naïef van uit dat het naaien enigszins gelijkelijk over de clubs is verdeeld, maar in de economie is dit geenszins het geval. Het zijn altijd dezelfde mensen die worden gepakt, die wéér worden genaaid. De mensen die het toch al moeilijk hadden. Vaak vragen mensen zich af waarom artikelen duur zijn. Dat is ook interessant, maar ik heb me de afgelopen jaren toch vooral beziggehouden met de omgekeerde vraag: hoe kunnen sommige spullen zo spotgoedkoop zijn? Hoe kan een dier gefokt, gevoerd en geslacht worden en voor een grijpstuiver in onze schappen liggen? Hoe kan cacao aan de andere kant van de wereld worden verbouwd, getransporteerd, tot chocolade en reep worden verwerkt, verpakt, gedistribueerd en voor zo weinig geld in winkels worden verkocht waar ook personeel werkt? Of denk aan de hele lange keten van het verbouwen van katoen tot het aannaaien van pailletjes in de kledingindustrie, die zich vaak over meerdere werelddelen uitstrekt. Hoe kunnen kleren soms zo goedkoop zijn? Het antwoord is simpel. Iemand of iets wordt genaaid. Boeren en arbeiders worden uitgebuit en in het productieproces wordt nauwelijks rekening gehouden met het milieu of de arbeidsomstandigheden. Werknemers werken met gevaarlijke kapmessen, zwoegen de hele dag in de brandende zon of staan onbeschermd met blote handen in verfbakken om onze kleren te kleuren. De troep loopt zo het (open) riool in. Van supermarkten is bekend dat ze in hun prijzenoorlogen hun leveranciers de duimschroeven aandraaien. Boeren verkopen hun waar soms zelfs onder de kostprijs. Ze worden weer genaaid. Inmiddels weet ik dat de vraag waarom spullen zo duur zijn minstens zo interessant is. Zeker omdat door de inflatie veel mensen moeite hebben hun boodschappen te betalen. Inmiddels zijn er sterke aanwijzingen dat die inflatie nog verder wordt aangejakkerd door de bedrijven zelf. Hun winsten stijgen meer dan hun omzet, omdat ze ( zo stelt bijvoorbeeld FNV in een rapport vast) misbruik maken van de inflatie om hun prijzen nóg iets meer te verhogen. De mensen hebben het toch niet in de gaten. Ze kunnen genaaid worden zonder dat ze het doorhebben. Waar gaat dat geld heen? Naar de werknemers om ze eerlijk te laten delen in de groeiende winsten en ze te helpen hun boodschappen te kunnen betalen? Naar verduurzaming? Naar verbetering van de arbeidsomstandigheden in lagelonenlanden? Niks van dat alles. Naar de topmanagers en de aandeelhouders. Die worden rijker terwijl werknemers en de klanten weer worden genaaid. FNV pikt het niet meer en heeft verschillende distributiecentra van Ahold platgelegd. Ze eisen 10 procent loonsverhoging voor het personeel. Langzamerhand raken de Albert Heijn-schappen leeg. Heel goed. Naai terug, actie!</p>]]></description>
      <guid>https://www.volkskrant.nl/columns-opinie/bedrijven-naaien-klanten-en-personeel~b9f574a0/</guid>
      <pubDate>Sun, 30 Apr 2023 00:00:00 +00:00</pubDate>
    </item>
    <item>
      <title><![CDATA[Er was nooit een betere tijd om man te zijn]]></title>
      <description><![CDATA[<p>Lieve jongens, beste mannen,In deze krant las ik dat jullie het moeilijk hebben. Jarenlang, misschien wel gedurende de hele geschiedenis van de mensheid, was het heel gemakkelijk om man te zijn. Tot een jaar of tien geleden. Toen begon de lading te schuiven. Zal je altijd zien! Wat een lullige timing. Begin je net je babyvet kwijt te raken, sta je klaar het mannetje te spelen en de lakens uit te delen, blijkt het spel opeens veranderd. Stoer doen? Misschien kwamen jullie vaders er nog mee weg (hoewel die hoogstwaarschijnlijk ook al sulletjes waren die met een schort om de afwas deden), maar voor jullie is het speelkwartier over voor het goed en wel is begonnen. Haro Kraak en Loes Reijmer spraken in een fijn stuk met jongens in Brabant die zich aangetrokken voelen door übermacho en griezel Andrew Tate. Een man met heel veel dure horloges en sportauto’s, die vrouwen als minderwaardige schepsels behandelt. Alles uit naam van de mannelijkheid. En, o ja, hij wordt ook verdacht van vrouwenhandel en verkrachting. De jongens vinden Tate motiverend omdat hij ze aanspoort iets van het leven te maken door te sporten, niet op de bank te hangen, veel geld te verdienen en niet te veel aandacht aan school te besteden. Ook komt hij op voor traditionele rollenpatronen. Zo zegt een van de jongens: ‘ik vind dat een man man moet zijn. Wie gaat er anders straks de huizen bouwen? Je hebt mannen gewoon nodig in de maatschappij. Wie heeft de telefoon uitgevonden? Wie heeft de stoel uitgevonden? Dat zijn allemaal mannen.’ Ook seksueel staat de vrouw onder de man: ‘ik denk dat de meeste mannen vrouwen als een object zien. Iets wat ze voor even kunnen gebruiken. Mannen hebben een hogere status, ze zijn dominanter en hebben meer geld.’ Een vrouw moet daarom ook een lagere bodycount (minder sekspartners) hebben gehad dan haar man. Als man moet je ‘met pijn om kunnen gaan, niet janken, en iets van je leven maken’. Collega Elma Drayer heeft het stuk ook gelezen en is het met jullie eens. Het lijkt haar helemaal niet leuk om nu man te zijn. Je krijgt voortdurend ingepeperd dat je fout bent. Mij is dat nooit zo opgevallen, maar als zowel Elma als de Brabantse jongens het zeggen, dan zal er wel iets aan de hand zijn. Maar jongens, zou het, ook niet fijn kunnen zijn als de dingen veranderen? Dat oude manbeeld dat Tate wanhopig overeind wil houden was voor de meesten van ons toch ook niet prettig? Al die verwachtingen: dat eeuwige stoer doen terwijl je onzeker bent, dat niet janken, dat dominant zijn terwijl je je niet zo voelt. Die stomme auto’s en horloges, dat domme inhoudsloze bezit? Who fucking cares? Ik had gewild dat ik in deze tijd puber was. Dat ik meer van mijn onzekerheid had kunnen laten zien en dat ik niet altijd het initiatief hoefde te nemen om een meisje te versieren. Dat was hartstikke eng. Trouwens jongens, het is veel gezelliger om een beetje gelijkwaardig te zijn in een relatie. Dat zorgt voor leukere seks, betere gesprekken en meer lol. Ik weet zeker dat heel veel jongens in Brabant en elders dolblij zijn dat een man geen man meer hoeft te zijn.</p>]]></description>
      <guid>https://www.volkskrant.nl/columns-opinie/er-was-nooit-een-betere-tijd-om-man-te-zijn~b662c077/</guid>
      <pubDate>Sun, 23 Apr 2023 00:00:00 +00:00</pubDate>
    </item>
    <item>
      <title><![CDATA[Ik geloof niet dat we nog te redden zijn, maar ik doe toch mijn best]]></title>
      <description><![CDATA[<p>Heeft het nog zin om je druk te maken? Hoe blijf je vechten tegen de bierkaai, terwijl inmiddels wel duidelijk is hoe een enorm die bierkaai is? Zijn we niet te laat? Als je ziet hoe we in korte tijd de hele aarde verkloten, dan is het moeilijk de moed erin te houden. Het liefst zou ik mijn stoel in een hoek van de kamer willen schuiven, een biertje opentrekken en heel hard schreeuwen: ‘We are all gonna die!’ Ook los van de nakende zondvloed is dat een zekerheidje. Ik ben dus helemaal niet optimistisch. Nooit geweest ook. Of je optimistisch of pessimistisch bent, heeft denk ik weinig te maken met de realiteit buiten jezelf. Het is een karakterkwestie. Kijk je zonnig naar het leven en de toekomst of zie je de bui al hangen? Soms hoor je iemand zeggen dat het je taak is (als politicus, als ouder, als mens) om optimistisch te zijn: ‘Anders geef je het meteen op.’ Dat is een denkfout. De optimist gaat ervan uit dat het toch wel goed komt en kan achteroverleunen. Maar de pessimist die uit het goede hout is gesneden, gaat uit van het falen, de mislukking, de totale ondergang, maar legt zich daar niet bij neer. Die zal alles doen wat in zijn macht ligt om zijn eigen ongelijk te bewijzen. Bijna tegen beter weten in. Zo modderen we voort. We proberen op een minder belastende manier te leven, we spreken ons uit, we voeren actie en stemmen op de goede partijen (ik lees deze laatste zin terug en bedenk me dat we die eigenlijk op steigerhout moeten schilderen met daarvoor de woorden ‘In dit huis:’). Terug naar de ellende. Wat zijn wij mensen toch ongelooflijk arrogant. We hebben die hele schepping/evolutie naar onze hand gezet. Alles wat erin zit, persen we eruit. We maken kippen die bijna elke dag een ei leggen, koeien die alleen nog uit permanent volle melkuiers bestaan en zeugen met meer tepels die om de haverklap zwanger zijn. Intussen laten we ook de aarde zo snel opwarmen dat mijn fatalistischer vrienden al zeggen dat elke inspanning nu tevergeefs is. De verschrikkelijke zeespiegelstijging is niet meer te stuiten. Ook de delfstoffen die we nodig hebben om onze verwoestende, maar heerlijke levensstijl intact te houden, raken op. Wat is de oplossing die de mensen met geld en invloed voor ogen hebben? Op andere plekken zoeken en die ook kapotmaken. Elon Musk, die ooit een milieuridder leek met zijn elektrische auto’s, stuurde een energieverslindende raket de ruimte in, net als een paar andere gefrustreerde miljardairs. Moeten we een lege planeet gaan koloniseren om daar ons verwoestende trucje te herhalen? Ook hier op aarde hebben ze nog plekjes op het oog om leeg te roven. De diepzee, die van niemand is en dus van iedereen, is favoriet. Diep op de oceaanbodem mijnbouw plegen om waardevolle metalen naar boven te halen. Dat levert natuurlijk enorme vervuiling op en veroorzaakt onherstelbare schade aan de natuur (eeuwenoude koralen en vissen die soms honderden jaren oud kunnen worden). Hoever kunnen we onze planeet nog uitwringen? Genoeg is genoeg. Laat Nederland zich aansluiten bij de landen die vinden dat de diepzee met rust gelaten moet worden. Geef deze ouwe pessimist eens ongelijk.</p>]]></description>
      <guid>https://www.volkskrant.nl/columns-opinie/ik-geloof-niet-dat-we-nog-te-redden-zijn-maar-ik-doe-toch-mijn-best~b06c9f5f/</guid>
      <pubDate>Sun, 16 Apr 2023 00:00:00 +00:00</pubDate>
    </item>
    <item>
      <title><![CDATA[We moeten minder van die consultants inhuren, maar dat kan alleen met meer overheid]]></title>
      <description><![CDATA[<p>‘Het is niet complex, wij maken het complex.’ Caroline van der Plas besprak bij Beau wat er moest gebeuren in Den Haag en de rest van Nederland na het succes van de BBB. Ze bleek de burger op één te willen zetten. De overheid moest er voor de burger zijn en niet andersom. Beau glunderde bij zoveel daadkracht naar de rest van de talkshowgasten en zei iets als: ‘Daar kunnen we het allemaal wel mee eens zijn, toch?’ Politiek duider Joost Vullings, ook met een glimlach, want voor je het weet word je aan een andere talkshowtafel als zuurpruim weggezet, probeerde er voorzichtig toch iets tegen in te brengen. Dat eigenlijk alle partijen dat willen en dat zoiets in de praktijk heel ingewikkeld blijkt: ‘Het is taaie materie.’ Caroline vond het onzin. Je moest het gewoon simpel en pragmatisch bekijken. Daar was ze tenslotte groot mee geworden. Je moest bijvoorbeeld eens naar al die ministeries met al die bureaucratie en regels kijken. Schaf 10 procent van alle bureaucratische regels af en we zouden miljarden besparen! De talkshowtafel was er even stil van. Gouden idee! Totdat Vullings op zijn allervriendelijkst weer roet in het eten kwam gooien: keer op keer hadden kabinetten zich voorgenomen 10 procent van de regels te schrappen, maar steeds was het mislukt. Van der Plas liet zich niet uit het veld slaan. Dan moesten we maar beginnen met het afschaffen van al die consultantsbureaus en adviesbureaus. Die kosten de overheid ook heel veel geld. En daar heeft ze een punt. Maar om van die dure externe krachten af te komen, moet je de overheid niet kleiner maken, maar groter. Kijk naar de belastingdienst. Die kan tegenwoordig bijna niks meer. Sinds de toeslagenaffaire weten we dat het heel onverstandig is om deze dienst met nieuw beleid op te zadelen. Ze maken er binnen de kortste keren een potje van. Afgelopen week verscheen er een rapport over het plan om de btw op groente en fruit te verlagen. Dat wordt afgeraden. Het levert te weinig gezondheidswinst op en het is te ingewikkeld voor, jawel, de belastingdienst. Die kan juridisch niet rondkrijgen wanneer iets wel groente en fruit is en wanneer niet. Is een pizza met paprika groente en een appeltaart fruit? Te moeilijk voor de overbelaste belastingdienst. Is dit nu complex of maken we het complex? Kun je niet gewoon beginnen met een regeling voor alleen rauwe en onbewerkte groente en fruit? Kustaw Bessems denkt dat het slimmer is er niet aan te beginnen. Nu de overheid zo steunt en kraakt, is het misschien slimmer vaker niks te doen. Dat de overheid vaak zo weinig kan én dat er zo vaak dure consultants worden ingehuurd, komt nu juist door bezuinigingen die de efficiëntie van de departementen moet vergroten. Bij de belastingdienst hebben ze nota bene een paar jaar geleden zo’n aantrekkelijke regeling aangeboden aan ambtenaren die wilden vertrekken, dat de grootste talenten, die gemakkelijk elders een baan konden krijgen, het geld pakten en de organisatie verlieten. Het kostte het ministerie handenvol geld en de mindere goden bleven over. En wat nu als er moeilijk beleid moet worden gemaakt? Dan worden diezelfde mensen die zijn vertrokken voor véél meer geld als consultants ingehuurd. Dus Van der Plas heeft gelijk: we moeten minder van die consultants inhuren. Maar dat kan alleen met meer overheid.</p>]]></description>
      <guid>https://www.volkskrant.nl/columns-opinie/we-moeten-minder-van-die-consultants-inhuren-maar-dat-kan-alleen-met-meer-overheid~be272b36/</guid>
      <pubDate>Sun, 2 Apr 2023 00:00:00 +00:00</pubDate>
    </item>
  </channel>
</rss>
