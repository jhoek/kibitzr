<?xml version="1.0" encoding="utf-16"?>
<rss version="2.0">
  <channel>
    <title><![CDATA[Teun van de Keuken]]></title>
    <link>https://www.volkskrant.nl/auteur/teun-van-de-keuken</link>
    <description><![CDATA[Teun van de Keuken]]></description>
    <item>
      <title><![CDATA[Hoe komen we uit de shit?]]></title>
      <description><![CDATA[<p>Vanaf deze plek feliciteer ik Caroline van der Plas en de BBB met de monsterzege in de Provinciale Statenverkiezingen. Heel knap. De boeren en de burgers voelden zich niet gehoord en nu is hun geluid zo oorverdovend dat niemand in Den Haag ze nog kan negeren. Maar wat nu? De triple B’s kunnen wel allerlei eisen gaan stellen, maar ze hebben nog altijd met wetten te maken waar ook zij zich aan moeten houden. Bovendien hebben ze niet de absolute meerderheid in het provinciale, laat staan het landsbestuur. Er moet dus water bij de wijn. Mijn voorspelling: de stikstofmaatregelen gaan uiteindelijk toch genomen worden, maar het gaat allemaal langer duren en meer kosten, omdat de uitkoopbedragen zullen worden opgedreven. Maar nu even los van de dagkoersen: hoe gaan we de shit oplossen? Hoe schudden we in dit land het chagrijn van ons af (ook de BBB-stemmers die nu vrolijk hun vlaggen weer hebben teruggedraaid, zullen op een gegeven moment ontgoocheld raken) en doen we samen blijmoedig wat nodig is? Hoe komen we weer bij elkaar? Als ik een column heb geschreven, krijg ik meestal twee soorten reacties. De ene: ‘Wat een onzin, ik ben het totaal niet met je eens’; de ander: ‘Spijker. Kop! Precies wat ik ook vind.’ We zijn helemaal niet zo ruimdenkend als we denken en willen vooral bevestigd worden in wat we al vinden. Begrijpelijk, maar zo komen we geen steek verder. Het zou fijn zijn als onze preek soms een andere parochie zou bereiken en wij eens aandachtig konden luisteren naar een dominee van een andere denominatie. Maar hoe? Het helpt niet als je jarenlang met een premier zit die als voornaamste doel heeft om premier te blijven. Die (sorry, maar dit moet tot in den treure herhaald worden omdat het relevant is) het slecht vindt om een visie te hebben, die niet de problemen zelf wil aanpakken, maar vooral het beeld van die problemen. Die het meer gaat om zijn reputatie, dan om de issues zelf. Met pappen en nathouden kun je kennelijk heeeeel lang een land regeren, maar op een gegeven moment worden de mensen het zat. En dat moment was zeker een jaar geleden al. Als je wel een visie hebt, dan kun je echt iets bereiken. Dan zeg je bijvoorbeeld dat je een land wilt zijn met een gezonde natuur, waarin boeren op een prettige manier een goed inkomen kunnen verdienen. Dan zeg je dat je wereldleider op het gebied van duurzame energie wilt worden. Dat Nederland mooier, schoner en sterker wordt. Daar probeer je iedereen enthousiast voor te maken. Daarover praat je met boeren, ondernemers en natuurorganisaties. Je maakt geen kaartjes, je roept niet dat de helft van het vee weg moet, maar je werkt toe naar een mooiere toekomst. Een beetje dialectiek à la Lubbers kan daarbij helpen, die graag linkse dingen deed met rechtse ministers en andersom. De succesvolste milieuministers uit de geschiedenis waren de VVD’ers Ed Nijpels en Pieter Winsemius. Die wisten wat ze wilden bereiken en hoe ze mensen daarvoor konden enthousiasmeren. Geef ons een premier met visie en de overtuigingskracht om ons erin mee te nemen. Weg met het chagrijn!</p>]]></description>
      <guid>https://volkskrant.nl/columns-opinie/hoe-komen-we-uit-de-shit~b9d7b90c/</guid>
      <pubDate>Sun, 19 Mar 2023 00:00:00 +00:00</pubDate>
    </item>
    <item>
      <title><![CDATA[Zolang het ware probleem van Hilversum niet wordt opgelost, blijft het rotten]]></title>
      <description><![CDATA[<p>De situatie bij de NPO is nog ernstiger dan ik dacht. De verhalen over de misstanden bij de sportredactie en eerder bij DWDD zijn verschrikkelijk en ontluisterend, maar wat zich daaronder (of liever daarboven) afspeelt, is misschien nog wel ernstiger. Vlak voordat het Volkskrant-verhaal over de sportredactie naar buiten kwam, liet de NOS zelf al, na intern onderzoek, weten dat de hoofdredactie na jarenlang grensoverschrijdend gedrag zou opstappen. Voortvarend, dacht ik, goed. De hoofdverantwoordelijke is Maarten Nooter, bijna twintig jaar hoofdredacteur van een redactie waar gesar, seksueel grensoverschrijdend gedrag en discriminatie tot de bedrijfscultuur hoorde. Uit het onderzoek blijkt dat hij signalen van deze misstanden geregeld heeft genegeerd. Voelt Nooter, die kennelijk opstapt, zich verantwoordelijk? Ja en nee: ‘Ik realiseer me ook dat ik er al heel lang zit, en dat geldt niet alleen voor mij. Ik moet ook bij mezelf te rade gaan. Maar het moet niet over mij gaan. Het gaat over de club, het gaat over de cultuur.’ Slim. Meteen de verantwoordelijkheid afschuiven. Delen, breder maken: ‘niet alleen ik’, ‘de cultuur’, ‘de club’. Maar wie was er verantwoordelijk voor de cultuur en de club? Jij toch zeker, Maarten? En daarom stap je toch ook op? Zo heet wordt die soep nu ook weer niet gegeten. Nooter: ‘Zodra helder is hoe de omslag het beste gemaakt kan worden, hoort daar ook nieuw leiderschap bij en daar maken wij als hoofdredactie ruimte voor. Niet per direct, want de continuïteit van de sportverslaggeving dient gegarandeerd te blijven.’ Dus de leiding stapt helemaal niet op? Of in ieder geval pas op termijn? De omslag van de verrotte cultuur (waarvoor Nooter verantwoordelijk was) naar een betere cultuur moet eerst nog onder Nooters leiding worden ingezet? Mijn hemel. Wanneer gaat de leiding dan weg? NOS-directeur Gerard Timmer: ‘Daar komen we over een maand of twee op terug.’ Het zou zo maar kunnen dat Nooter zijn pensioen haalt voor zijn vertrek. Dit halsstarrig blijven zitten, dit geen verantwoordelijkheid nemen, is de ware ziekte van de publieke omroep. Baasjes als Nooter, Timmer (ook nog BNNVara-baas tijdens de DWDD-misstanden) en opperbaas Frans Klein hebben alle trucs om voor altijd aan de macht te blijven uit het overlevingshandboek van premier Rutte overgenomen: verantwoordelijkheid afschuiven, excuses aanbieden (Gerard Timmer: ’Deze ervaringen raken ons. Het zijn voorbeelden van omgangsvormen die niet passen bij wie we willen zijn en waar de NOS voor staat. Het zijn ervaringen die we willen erkennen en waar we excuses voor maken’), onderzoeken instellen en eindeloos de conclusies van rapporten afwachten. En uiteraard als onmisbare halfgoden aanblijven om ‘de continuïteit te garanderen’. De tijd het werk laten doen. Uitstellen, tijdrekken, afwachten. In Hilversum heerst nu een machtsvacuüm. Terwijl Frans Klein tijdelijk zijn werk heeft neergelegd vanwege het onderzoek naar de DWDD-misstanden, houdt iedereen er rekening mee dat hij op een dag zomaar weer zijn troon bestijgt. En dus blijven veel omroepmedewerkers en programmamakers in zijn geest opereren. Want áls hij terugkomt, dan moet je er niet opeens slecht bij hem op staan. De misstanden bij de programma’s zijn heel erg, maar dit is de ware angstcultuur van Hilversum. Baasjes die nergens verantwoordelijkheid voor nemen en eeuwig blijven zitten met te veel macht. Zolang dit zo is, blijft het rotten. Hilversum, ruim je rotzooi op.</p>]]></description>
      <guid>https://volkskrant.nl/columns-opinie/zolang-het-ware-probleem-van-hilversum-niet-wordt-opgelost-blijft-het-rotten~b46b5a64/</guid>
      <pubDate>Sun, 12 Mar 2023 00:00:00 +00:00</pubDate>
    </item>
    <item>
      <title><![CDATA[Waarom moet het altijd gezellig blijven?]]></title>
      <description><![CDATA[<p>In Op1, het talkshowvlaggeschip van de publieke omroep, het journalistieke paradepaardje van de NPO, werd teruggeblikt op drie jaar corona. Aan tafel Xander Koolman (gezondheidseconoom), Ginny Mooy (antropoloog) en Diederik Gommers (Diederik Gommers). Het gesprek kabbelde zoals dat gaat bij dit soort talkshows. Gommers was blij dat we het allemaal samen hadden gedaan, de antropoloog verweet Rutte slecht leiderschap en de econoom zei dat dit soort crises doorgaans in een V- vorm verlopen. Plots liet Mooy een bommetje ontploffen. Want, vroeg zij zich af, hebben we wel echt van deze crisis geleerd? Wat nu als we een massale uitbraak krijgen van vogelgriep en hier uiteindelijk kinderen aan gaan overlijden? Zijn we daarop voorbereid? Uitstekende vragen. Eerder heb ik al geschreven dat ons dichtbevolkte land met zo’n 100 miljoen kippen de ideale plek zou zijn voor zo’n ramp. Juist corona zou een aansporing moeten zijn om ons af te vragen of we hier wel zoveel dieren zouden moeten houden. Zoönosen, infecties die van dieren op mensen kunnen worden overgedragen, kunnen enorme rampen veroorzaken. Ginny Mooij besloot haar betoog met de woorden: ‘We moeten het hierover hebben.’ Als gespreksleider zou ik daar dolblij mee zijn. Eindelijk een interessant en fundamenteel debat met relevante sprekers. Zijn we klaar voor een volgende pandemie? Welke keuzes maken we dan? Kortom: ‘We moeten het hierover hebben.’ Presentator Giovanca Ostiana dacht er anders over. Ze schudde met haar hoofd, strekte haar armen uit om de boel af te kappen en zei: ‘We gaan dat niet doen. Zullen we dat met elkaar afspreken? We gaan dat niet doen. Er is nog veel te leren. Zo meteen het recept voor het perfecte songfestivalliedje.’ Helemaal Don’t Look Up dus. De rest van het gezelschap lachte gegeneerd. Journalistieke overwegingen komen ook bij de NPO helaas lang niet meer altijd op één. Talkshows zijn entertainment geworden, die gemakkelijk verteerbaar moeten zijn en vooral gezellig. Niet over dode kinderen praten! De situatie deed denken aan een familie-etentje waar iemand een pijnlijk onderwerp aansnijdt. Een andere gast aan tafel kan het niet aan en zegt: ‘Echt lekkere puree, hoe maak je die?’ Laat nooit iemand de sfeer verpesten door iets wezenlijks te zeggen. Toen ik het fragment van het coronadebat wilde terugkijken, kreeg ik eerst een spotje te zien van Sire, u weet wel, die organisatie van reclamemakers die ook nog een potje heeft voor moralistische boodschappen. We zien getekende poppetjes discussiëren over het klimaat. Het gaat er heftig aan toe. Uiteindelijk verschijnt de boodschap in beeld: ‘Heb je nu een discussie gewonnen of een vriend verloren? Verlies elkaar niet.’ Ook hier weer de boodschap: laten we het gezellig houden. Dat klinkt sympathiek, maar is vooral extreem conservatief. Want wie profiteert er het meest van die gezelligheid? De heersende klasse, de mensen voor wie het leven precies goed is zoals het nu is. Die willen niet vermoeid worden met gezeur over armoede, discriminatie, het klimaat of de veestapel. Die gesprekken zijn moeilijk en zouden de positie van degenen die het goed hebben kunnen aantasten. Dus wat doe je? Je zegt dat je het er gewoon niet over gaat hebben en verwijt critici niet gezellig mee te doen. Als we zaken willen veranderen, dan hebben we veel meer ongezelligheid nodig.</p>]]></description>
      <guid>https://volkskrant.nl/columns-opinie/waarom-moet-het-altijd-gezellig-blijven~b2f979c3/</guid>
      <pubDate>Sun, 5 Mar 2023 00:00:00 +00:00</pubDate>
    </item>
    <item>
      <title><![CDATA[De kloof tussen stad en platteland is de valse romantiek over het boerenleven]]></title>
      <description><![CDATA[<p>Er schijnt een kloof te bestaan tussen stad en platteland. Enige tijd terug hoorde ik hierover een merkwaardig gesprek op de radio tussen een wetenschapper die het had onderzocht en een politicus. De wetenschapper kon aan de hand van zijn onderzoeksresultaten aantonen dat het met die kloof wel meeviel. Einde debat, zou je zeggen, maar daar was de politicus het niet mee eens. Bij elk onderzocht cijfer zei ze: ‘ja maar toch’. Het gesprek was typerend voor heel veel in ons land: de opstelling van politici, de waardering van wetenschap en de stand van het debat. Je leerde er niks van en tegelijkertijd heel veel. Nu zou ik de geleerde van de radio moeten volgen en er verder het zwijgen toe doen, maar ik wil toch een piepklein kloofje aanwijzen dat niet in het onderzoek is meegenomen: veel stadse lui hebben een te romantisch beeld van het platteland. Ze geloven misschien nog net dat God Jorwerd heeft verlaten, maar het wil er niet in dat ook Ot en Sien van het erf zijn vertrokken. Als je aan het platteland denkt, denk je aan de plaatjes op eierdozen. Een kerktoren, een paar koeien in de wei en een handvol kippen die vrolijk rondscharrelen. Net buiten het kader van de eierdoos wentelen een paar knorrende varkens zich met kwispelende krulstaarten vrolijk door de modder. En je denkt aan Boer zoekt vrouw, waar de boer elke dag voor dag en dauw opstaat om te zorgen voor zijn dieren. Altijd maar voeren, altijd maar melken, altijd maar stallen uitmesten. Af en toe wordt er een kalfje geboren. Maar waar vinden deze goudeerlijke noeste werkers de liefde? Bij Yvon Jaspers natuurlijk, die al tientallen stugge akkerbouwers en veehouders aan een vaste relatie heeft geholpen. Inmiddels zijn er al negentig BZV-baby’s geboren. Yvon was zelf ooit een stadsmens, maar ze vertrok uit Amsterdam omdat ze van haar kinderen geen Amsterdammertjes wilden maken. Als ze hen naar school bracht ‘had ze de hele wereld al gezien’, zei ze in een interview in Flair: ‘We zagen alle Turkse, Afghaanse, Marokkaanse en andere buitenlandse winkeliers hun waren buiten zetten. Dan fietsten we door het park en daar werd óf iets afgebroken óf iets opgezet.’ Nu leeft ze in een dorp in ‘een sfeer van warme appeltaart en groentesoep. Het kleine wereldje.’ Precies deze valse tegenstelling, dit romantische beeld is mijn kleine kloofje. Yvon Jaspers ís de kloof. Terwijl landbouw allang niet meer gezellig en romantisch is. Het is een miljardenbusiness waarin door schaalvergroting met heel veel dieren geld moet worden verdiend. Varkensboeren zijn aannemers. Ze gooien ergens een gigantische dichte stal neer, proppen er tienduizenden varkens in, berekenen hoe veel voer ze erin moeten pompen en wanneer de beesten rijp voor de slacht zijn. Lopendebandwerk. Kippenstallen? Net zoiets. Bent u weleens in zo’n ruimte geweest? Ik wel. Niks romantisch aan. In de gemeente Venray wonen 40 duizend mensen, 650 duizend varkens en 4,2 miljoen kippen. Wat dacht u dat zoiets met de luchtkwaliteit doet? Dankzij ons vee (100 miljoen kippen!) zijn wij de grootste poepproducent van de wereld. Op het platteland weet heus iedereen wel hoe de vee-industrie eruit ziet. Alleen stadsmensen blijven geloven in romantische beelden die de marketing ons voorschotelt. Dát is de kloof. .</p>]]></description>
      <guid>https://volkskrant.nl/columns-opinie/de-kloof-tussen-stad-en-platteland-is-de-valse-romantiek-over-het-boerenleven~bc44f4ce/</guid>
      <pubDate>Sun, 26 Feb 2023 00:00:00 +00:00</pubDate>
    </item>
    <item>
      <title><![CDATA[Heineken maakt enorm veel winst in moeilijke tijden en toch doet de baas alsof hij zielig is]]></title>
      <description><![CDATA[<p>Kent u Dolf van den Brink? Nee? Dat is gek, want hij is maar mooi de baas van Heineken. Hij werd laatst door deze krant geïnterviewd. De bierbrouwer lacht ons zelfverzekerd toe vanaf de pagina in de krant, maar is toch niet gelukkig. Vreemd, want zijn bedrijf heeft het afgelopen jaar enorm veel winst gemaakt. Daar leven topbestuurders voor: hoge omzet, veel winst en tevreden aandeelhouders. Als je daarvoor zorgt, dan komt de bonus vanzelf. Kat in het bakkie en goed gedaan jochie! Je zou verwachten dat zo’n Van den Brink hoog zou opgeven over zijn prestaties. Hij had nota bene een slim trucje toegepast om zulke goede cijfers te behalen. Natuurlijk had hij bezuinigd en een paar merken verkocht, maar het geniale was vooral dat hij ook de prijzen van zijn bier had verhoogd. Net op een moment dat door de oorlog in Oekraïne en de inflatie alles toch al duurder werd, zodat het aanvankelijk helemaal niet opviel. Maar nu blijken de winsten zo groot, dat het erop lijkt dat de brouwer niet alleen zijn hogere kosten compenseerde, maar ook zorgde voor wat extra geld in het bedrijfslaatje. Misschien niet sympathiek ten opzichte van consumenten die hun boodschappen niet kunnen betalen en kroegbazen die al kromliggen door de hoge energieprijzen, maar wel goed voor Heineken. Slim gespeeld! Maar daar is onze Dolf het niet mee eens. Hij is zo ontzettend bescheiden dat hij met een volstrekt onnavolgbaar betoog komt om zijn fantastische jaarcijfers te bagatelliseren: ‘We hebben inderdaad mooie cijfers ten opzichte van 2021, maar toen speelde corona nog. Je moet dus vergelijken met 2019, het laatste jaar vóór de pandemie.’ Het betoog gaat nog even door en eindigt in: ‘Dus onze marges staan onder druk, al maakten we wereldwijd iets meer winst dan in 2019.’ Dus de winsten zijn zowel vergeleken met de coronaperiode als met de periode ervoor gestegen. Onder andere dankzij de prijsstijgingen. Dat kun je ontkennen, daarvoor kun je je schamen, maar je kunt er ook gewoon trots op zijn, Dolf van den Brink! En Dolf lamenteert nog even door, nu over Nederland: ‘We stellen vast dat Nederland vroeger koopman en dominee tegelijk was, en nu wel heel erg alleen dominee aan het worden is (...). En dan maak ik me specifiek zorgen dat er weinig dialoog is. En dat de publieke opinie, de tone of voice in de Tweede Kamer, soms heel eenzijdig negatief is.’ Potverdrie zeg, heb je net iedereen genaaid door fikse winsten te maken in moeilijke tijden, zit iedereen een beetje negatief te doen en de dominee uit te hangen! Hoe ziet Van den Brink die dialoog eigenlijk voor zich? Zou hij terugverlangen naar 2018 toen de belangrijkste topmannen (er was geen vrouw bij) per geblindeerde busjes naar Rutte werden gereden om hun visie op het landsbestuur met hem te delen? Dat was nog eens dialoog! Unilever had een jaar daarvoor nog bijna via een telefoontje met de premier het dividendbeleid van ons land veranderd en ING-commissaris Henk Breukink verlangde dat overheid en bedrijfsleven zich zouden verbinden om de toon van de Tweede Kamer in te dammen. Als topbestuurders dialoog verlangen dan gaat deze maar één kant op: zij praten en de rest moet luisteren. Mijn advies: minder klagen en meer genieten van je geld, Dolf! Je bent niet zielig.</p>]]></description>
      <guid>https://volkskrant.nl/columns-opinie/heineken-maakt-enorm-veel-winst-in-moeilijke-tijden-en-toch-doet-de-baas-alsof-hij-zielig-is~b1cb7c60/</guid>
      <pubDate>Sun, 19 Feb 2023 00:00:00 +00:00</pubDate>
    </item>
    <item>
      <title><![CDATA[Geef alle kinderen een gezonde schoollunch]]></title>
      <description><![CDATA[<p>Een paar weken geleden was ik voor het televisieprogramma Pointer in Zweden. Ik bezocht er een school waar de kinderen elke middag een gezonde, warme lunch kregen aangeboden. Daar was overigens weinig bijzonders aan, want dit gebeurt op alle Zweedse scholen. In de lunchpauze kunnen de leerlingen zelf hun maaltijden opscheppen en daarnaast kiezen uit salades en fruit. Ook kregen de scholieren iedere week kookles. Daarin leren ze niet alleen eieren koken en brood bakken, maar ook hoe ze met geld om moeten gaan (maak een maaltijd met een bepaald budget) en wat de impact is van verschillende soorten voedsel op de gezondheid. Kennis die voor iedereen in een later leven uitermate nuttig is, misschien wel meer dan andere dingen die op de basisschool worden onderwezen. De Zweden zijn al sinds de jaren veertig van de vorige eeuw met gezonde voeding op school bezig. Aanvankelijk bedienden ze vooral arme kinderen, maar sinds de jaren zeventig biedt elke school een lunch aan voor alle leerlingen. De samenstelling daarvan gebeurt volgens strikte richtlijnen van het Zweedse voedingscentrum, dat zich baseert op de laatste wetenschappelijke inzichten. Uit onderzoek blijkt dat dit uitermate goede gevolgen heeft voor de schoolprestaties, de gezondheid en de latere carrière van de leerlingen. Een onderzoeker die ik sprak, zei dat elke Zweedse kroon die de overheid in dit programma steekt er uiteindelijk vier oplevert. Zou dat de betutteling-roepende neo-liberalen ervan kunnen overtuigen ook zoiets in Nederland in te voeren? In Nederland is het bar slecht geregeld. Er is namelijk niets geregeld. Onze kinderen moeten het doen met een broodtrommel. En die trommel is lang niet altijd gevuld met de gezondste dingen. Veel (witte) boterhammen met kaas, pindakaas, hagelslag en chocopasta, daarbij vaak koeken en andere snacks. Veel ouders doen er nog een stukje fruit bij, maar vaak gebeurt dat ook niet. Onderwijzers zien veel treurig voer in de trommeltjes. Soms zelfs fastfood. Hoogopgeleide ouders denken dat ze hun kinderen goed te eten geven, maar ook dat valt vaak vies tegen. Die meegebrachte lunches moeten in een kwartiertje, soms met de tv in het klaslokaal aan, naar binnen worden geschrokt. Als vee dat even moet worden gevoerd. Toen ik de Nederlandse boterhammen aan de Zweedse kinderen liet proeven, slaakten ze eerst een kreet van verrukking ‘Dit is lekker!’, maar al snel overheerste de verbazing: ‘Hoe kan het dat ze dit iedere dag eten? Dit zijn toetjes.’ Daarna ontstond een gesprek met de 12-jarigen over gezondheid, voedzaamheid en de weerslag die al die snelle suikers moesten hebben op het concentratieniveau in de klas: ‘Krijgen die Nederlandse leerlingen geen enorme dip nadat ze dit hebben gegeten?’ Ik was verbaasd over de kennis van deze jonge scholieren. Het voedingsonderwijs had zijn vruchten afgeworpen. In Nederland gaan we nu eenmalig 100 miljoen euro uitgeven om kinderen die met een lege maag in de schoolbanken zitten, eten te geven. Goed dat het gebeurt en uitermate triest dat het nodig is. Maar laten we meteen een stapje verder gaan. Geef elk kind een warme, gezonde lunch. Geef ze minstens een half uur om dat lekker rustig met elkaar op te eten. Zorg dat de overheid dit regelt, zodat de schoolleiding er niet nóg een taak bijkrijgt. Zo krijgen we blijere en gezondere leerlingen en leerkrachten.</p>]]></description>
      <guid>https://volkskrant.nl/columns-opinie/geef-alle-kinderen-een-gezonde-schoollunch~b473c8b6/</guid>
      <pubDate>Sun, 5 Feb 2023 00:00:00 +00:00</pubDate>
    </item>
    <item>
      <title><![CDATA[Op open dagen van middelbare scholen word je een beetje bedot]]></title>
      <description><![CDATA[<p>Deze weken lopen er weer veel minimensjes onzeker met hun ouders door grote gebouwen met daarin heel veel kinderen die een stuk groter zijn. Op hun eigen basisschool voelen ze zich oud en al bijna volwassen, maar hier op de middelbare krimpen ze ineen. Wat een reuzen lopen er rond! Wat een stoere jongens en meiden! Op de middelbare scholen worden weer open dagen gehouden. Kinderen moeten samen met hun ouders gaan kiezen waar ze vervolgonderwijs gaan genieten. In kleine gemeentes met weinig aanbod is dat waarschijnlijk redelijk overzichtelijk, maar in Amsterdam bijvoorbeeld is dat een hele heisa. Omdat er wordt geloot, is de stress groot. Kinderen met een vmbo -b vmbo -b/k of vmbo-k moeten vier scholen op een lijst invullen, kinderen met vmbo- t of vmbo-t/havo zes en kinderen met havo, havo/ vwo of vwo-advies maar liefst twaalf! Het kan dus gebeuren dat je terechtkomt op de twaalfde school van je voorkeur. Absurd natuurlijk. Om zo’n lijst op te kunnen stellen, moet je een hele hoop scholen bezoeken. Jaren geleden trokken mijn dochter en ik van school naar school om voor haar het ideale onderwijsinstituut te vinden. We hadden een ingewikkeld schema van avonden en weekenden gemaakt, om op zo veel mogelijk plekken te kunnen gaan kijken: als we nu hier om 14. 15 uur weggaan en dan heel hard fietsen, dan kunnen we waarschijnlijk net aanhaken bij de presentatie in West om 14.45 uur. Het plannen van de eredivisie is er niks bij. Ik vond het enorm leuk. Opeens kon ik een beetje door haar ogen kijken: op deze school stonden te veel blinkende scooters voor de deur, daar hadden alle kinderen peperdure merkkleren aan, hier waren de proeflesjes leuk, daar juist stom, hier werd in de voorlichtingspraatjes alleen maar over discipline gepraat (onder ouders merkte je direct een groot verschil in waardering), daar hadden ze heel vage verhalen over projecten in plaats van lessen (ook weer een groot verschil in waardering). Hier kwamen alleen leraren aan het woord en daar ook veel, vrolijke leerlingen. Dat laatste was trouwens voor haar (en ook voor mij, maar haar mening was veel belangrijker) een eerste essentieel criterium. Scholen die hun kinderen niet durfden te laten praten waren direct af. En dat had ze goed gezien. Ze is nog steeds tevreden met haar keuze. Maar lieve ouders en kinderen die nu een middelbare school gaan bekijken: let op, want je wordt ook een beetje bedot. Zoals alles en iedereen in deze zogenaamd liberale samenleving, moeten ook scholen met elkaar concurreren. Ze moeten kinderen binnenhalen. Ook weer absurd. En daarvoor huren ze soms marketeers in, laten ze gelikte filmpjes maken voor de socials en draaien ze dus verdomd fijne open dagen in elkaar. Scholen worden opgepoetst, graffiti wordt verwijderd, soms worden er tijdelijk gehuurde planten neergezet, de slimste en/of grappigste, meest enthousiaste leerlingen worden naar voren geschoven er worden geinige scheikundeproefjes gedaan die je al die schooljaren nooit meer terugziet. Leuk, maar wat zegt het over het echte leven op die scholen? Probeer door die idiote marketing heen te kijken, volg proeflesjes en stel als een ware onderzoeksjournalist vragen aan leraren en kinderen over zaken die je echt belangrijk vindt. Veel plezier en succes!</p>]]></description>
      <guid>https://volkskrant.nl/columns-opinie/op-open-dagen-van-middelbare-scholen-word-je-een-beetje-bedot~b2e7bfda/</guid>
      <pubDate>Sun, 29 Jan 2023 00:00:00 +00:00</pubDate>
    </item>
    <item>
      <title><![CDATA[Shell kan het maar beter onder ogen gaan zien: het bedrijf is niet zielig]]></title>
      <description><![CDATA[<p>Het was onder politici een tijdje populair om na verkiezingsnederlagen te verklaren dat ze ‘het niet goed genoeg hadden uitgelegd’. Dit kwam vooral voor onder PvdA’ers, die zich nauwelijks konden voorstellen dat er een andere visie op mens en maatschappij mogelijk was dan de hunne. Het gevoerde beleid was uiteraard uitstekend geweest en ook de plannen die zij nog voor het volk in petto hadden, zaten verduveld goed in elkaar, maar helaas hadden ze de kiezers daarvan niet weten te overtuigen. Het volk begreep gewoon niet hoe ongelooflijk goed zij waren. Dus wat doen ze een volgende keer? Nóg beter uitleggen. Inmiddels zijn de meeste politici hiermee gestopt. Het kwam te arrogant over. Tegenwoordig is het gebruikelijker om (heel soms) de eigen wanprestatie toe te geven, of (vaker) glashard de nederlaag te ontkennen. Dan was de uitslag óf beter dan de vorige keer óf beter dan de peilingen óf beter dan die van een concurrerende partij waarvan juist betere resultaten waren verwacht. Laat het maar aan politici over om een verlies als overwinning te verkopen. Nog steeds gaat het dus vaak meer om de beeldvorming dan om de plannen zelf. Helaas voor Jeroen van der Veer, oud-topman van Shell, heeft niemand hem op de hoogte gehouden van de nieuwste communicatietrends. In een huiliehuilie- interview met NRC klaagt hij erover dat niemand meer met het olieconcern geassocieerd wil worden. Gepensioneerde Shell-medewerkers (hijzelf?) worden niet meer gevraagd als commissaris door andere bedrijven en ministers willen niet meer met vooraanstaande medewerkers van het bedrijf gezien worden. Er heerst een ‘maatschappelijk vijandig klimaat’. Hoe dat komt? Uiteraard niet door de activiteiten van het bedrijf. Shell lukt het gewoon niet uit te leggen hoe goed het eigenlijk is: ‘Bedrijven als Shell hebben enorme moeite om hun grote inspanningen, bijvoorbeeld voor schonere energie, goed over te brengen aan die buitenwereld. We hebben de mensen ook niet getraind, of beter geholpen, hoe je communiceert over je bedrijf.’ Maar wat moet er dan beter worden gecommuniceerd? Hoe het bedrijf als een van de eigenaars van de NAM verantwoordelijk was voor de aardbevingen in Groningen en nooit erg toeschietelijk is geweest in het oplossen van de problemen en de steun aan de slachtoffers? Dat Shell verantwoordelijk is voor een enorme olieramp in de Nigerdelta? Dat het bedrijf een enorme bijdrage levert aan de CO2-uitstoot en dat het de klimaatimpact van fossiele brandstoffen al in de jaren tachtig kende, maar onder het tapijt veegde? Dat het bedrijf Koning Greenwashing is, dat geregeld op de vingers wordt getikt voor reclames waarin het zich veel te milieuvriendelijk voordoet? Dat de Reclame Code Commissie de reclames waarin het bedrijf claimde CO2-neutraal te zijn, misleidend vond? Het probleem is niet, zoals Van der Veer zegt, dat Shell duurzaam is en mensen daar niet van kan overtuigen, maar het omgekeerde: het bedrijf is juist niet duurzaam, maar wil ons ervan overtuigen dat wel te zijn. Gelukkig trappen mensen daar niet meer in. Voor de oud-topman en de mensen die nu het bedrijf leiden, zit er niets anders op dan de eigen impopulariteit onder ogen te zien, gemaakte fouten te erkennen, schade te herstellen, slachtoffers te compenseren en nederig te werken aan een nieuwe, schonere toekomst. En te stoppen met klagen.</p>]]></description>
      <guid>https://volkskrant.nl/columns-opinie/shell-kan-het-maar-beter-onder-ogen-gaan-zien-het-bedrijf-is-niet-zielig~b193a1bd/</guid>
      <pubDate>Sun, 22 Jan 2023 00:00:00 +00:00</pubDate>
    </item>
    <item>
      <title><![CDATA[De Nutri-Score voor gezonde voeding wordt net zo’n sof als het vinkje]]></title>
      <description><![CDATA[<p>Het is altijd gehannes met die voedselkeuzelogo’s. Jaren geleden hadden we het Vinkje, waarbij producten die een verantwoorder keuze zouden zijn, een groen ‘Ik Kies bewust’- logo kregen. Het systeem was onduidelijk en leidde niet tot gezondere keuzes. Want welke producten kregen het bewijs van goed gedrag? Aubergines en kiwi’s niet, maar sommige diepvriespizza’s en taarten wel. Alleen bedrijven die ervoor betaalden, mochten meedingen naar het vinkje. Unilever trok daarvoor graag de portemonnee, maar voor een kleine fruitteler was het te prijzig. En dan die taart. Het Vinkje gaf zijn goedkeuring niet aan producten die gezond waren, maar aan producten die gezonder waren binnen hun categorie. Een taart met net wat minder zout of suiker dan die van de concurrent werd zo de bewuste keuze. Het systeem maakte ‘healthwashing’ (doen of product gezond is) mogelijk en werd afgevoerd. Nu lijkt de geschiedenis zich te herhalen met het Nutri- Scorelogo. Met dit logo kan de consument in één oogopslag zien of een product gezond, ongezond of iets daartussenin is. Een groene A is supergezond, een rode E heel slecht. Die score wordt via een ingewikkeld algoritme berekend, maar het komt erop neer dat gezonde ingrediënten punten krijgen en ongezonde strafpunten. Na wat optellen en aftrekken krijg je dan een score. Nu blijkt dat lang niet altijd het gewenste resultaat op te leveren. Producten die door het Voedingscentrum worden aanbevolen, krijgen opeens een lage score en voedsel dat buiten de schijf van vijf valt kan opeens een A krijgen. Ook hier ligt healthwashing op de loer. Als een producent het algoritme begrijpt, kan hij zijn receptuur zo veranderen dat hij een hogere score krijgt. Bijvoorbeeld door (voor het product overbodige) vitamines en vezels toe te voegen. Een groene A verkoopt toch beter dan een oranje C. Vooraanstaande voedingswetenschappers hebben nu in een brief aan de staatssecretaris gevraagd te wachten met het invoeren van de Nutri-Score totdat die aansluit bij de aanbevelingen van de Gezondheidsraad: de overheid kan niet aan de ene kant de schijf van vijf propageren en tegelijkertijd toestaan dat producten die daarop staan een lage score krijgen en producten die daarbuiten vallen een hoge: ‘Zo kan Nutri-Score leiden tot minder gezond voedingsgedrag en wantrouwen in voedselvoorlichting.’ Ook het sleutelen aan recepten om een hogere score te halen bevalt hen niet. Een voorbeeld: ‘chocolade balletjes’ zijn van een Nutri-Score C naar een Nutri-Score A gegaan, terwijl dit ontbijtproduct door de hoeveelheid suiker en zout niet in de Schijf van Vijf past. ‘Dit soort ‘productverbetering’ kan ongewenst de mismatch tussen groene Nutri-Scores en de Schijf van Vijf vergroten.’ Het probleem met voedsellogo’s als deze is dat ze het huidige systeem van grote voedselbedrijven die ultrabewerkt voedsel maken in stand houden. Juist zij hebben de kennis en de techniek in huis om hun waar zo aan te passen, dat ze goed uit de test komen. Dat lost niks op, we moeten af van die rommel! Nu is maar 20 procent van het voedsel in de supermarkt gezond. Laten we zorgen dat dat 80 procent wordt: groente, fruit, granen, vis, vlees, allemaal onbewerkt. Laten we kooklessen en voedselonderwijs gaan geven op school. Laten we de macht over ons voedsel en onze gezondheid terugpakken van de industrie. De Nutri-Score kan weg.</p>]]></description>
      <guid>https://volkskrant.nl/columns-opinie/de-nutri-score-voor-gezonde-voeding-wordt-net-zo-n-sof-als-het-vinkje~bcc47749/</guid>
      <pubDate>Sun, 15 Jan 2023 00:00:00 +00:00</pubDate>
    </item>
    <item>
      <title><![CDATA[Mens, ga koken!]]></title>
      <description><![CDATA[<p>Goede voornemens zijn levensgevaarlijk. Althans, voor mij. Omdat ik in december heel zeker wist dat ik in januari mijn leven zou gaan beteren, heb ik mij in de donkere feestmaand helemaal ongans gevreten. Kilo’s rotzooi gingen erin. Met Kerst waren we bij mijn zwager in Engeland. Hij was de perfecte gastheer. Croissants en crumpets bij het ontbijt en de rest van de dag volop shortbread en chocola in de aanbieding. Overal stonden schalen snoep die ik niet kon weerstaan. Rond een uur of vier werden de eerste biertjes opengetrokken. We dronken niet op een lege maag, dus er kwamen nootjes bij en chips. Later in de avond werden de wijnen ontkurkt. Allemaal heerlijk. De zwager maakte waanzinnige maaltijden, waarin elke dag een ander ongelukkig dier de hoofdrol speelde, van lam tot varken of koe. Thuis kook ik altijd vegetarisch, maar dit was een waar carnivorenfestijn. Na een week die ik in deze heerlijke nevel had doorgebracht, voelde ik me vol en ongezond. Veel mensen willen in januari gezonder gaan leven en misschien een paar kilo kwijtraken. Dat is verdomde moeilijk. De week bij mijn zwager laat niet alleen zien dat hij een lieve gulle man is, maar ook hoe belangrijk de omgeving is voor gezond (eet-)gedrag. We leven, zoals ik vaker heb gezegd en waar voedingswetenschapper Jaap Seidell geregeld aandacht voor vraagt, in een obesogene samenleving: een samenleving die ons dik maakt. Overal is lekker, ongezond, goedkoop, vet, zout en zoet voedsel te koop. In winkelstraten, stationshallen en bij bezinepompen is het aanbod aan rommelvoer overweldigend. Op al die plekken is meer ongezond dan gezond voedsel te koop en de ongezonde waar is vaak nog goedkoper ook. Als je een kopje koffie bij de kiosk of pomp haalt, word je steevast gevraagd ‘of je daar iets lekker bij wilt’. Nu zijn er mensen met een ijzeren wil, maar de meeste mensen zijn zwak. Misschien om 12 uur ’s middags nog niet, maar om half zes, na een lange werkdag wel. Dan gaan ze opeens voor de bijl en nemen ze die koek die ze eigenlijk niet wilden. De vrije wil stelt weinig voor. Als we allemaal gezonder willen worden (de helft van de Nederlanders heeft overgewicht), dan moeten we dat overaanbod aan rommel aanpakken, onze straten gezonder maken en groente en fruit goedkoper. Betutteling? Hou toch op! We worden nu door uitgekiende marketeers betutteld om rotzooi te kopen. Laten we terugbetuttelen! Als individu is het moeilijk gezond te worden. Maar er zijn wel een paar trucs. Probeer je zoveel mogelijk aan die obesogene samenleving te onttrekken. Neem zelf koffie of thee mee in een thermosfles en maak je eigen lunch. Dan hoef je die hele kiosk niet in. En ga koken, met echte uien, paprika’s, wortels, bonen, aubergines en courgettes. Af en toe een stukje vis (als je geen vegetariër bent) en het liefst volkoren granen. Niks geen pakjes en zakjes en kant- en klare sauzen. Die zijn vaak ultrabewerkt, zitten vol met vetten, suiker en zout en zorgen ervoor dat je minder snel verzadigd raakt en dus meer eet. Als je zelf kookt, weet je wat je eet. En o ja, als je alcohol drinkt kun je alle voornemens direct vergeten.</p>]]></description>
      <guid>https://volkskrant.nl/columns-opinie/mens-ga-koken~b5174f4a/</guid>
      <pubDate>Sun, 8 Jan 2023 00:00:00 +00:00</pubDate>
    </item>
  </channel>
</rss>
