<?xml version="1.0" encoding="utf-16"?>
<rss version="2.0">
  <channel>
    <title><![CDATA[Teun van de Keuken]]></title>
    <link>https://www.volkskrant.nl/auteur/teun-van-de-keuken</link>
    <description><![CDATA[Teun van de Keuken]]></description>
    <item>
      <title><![CDATA[De Nutri- score is een gedrocht en gaat niet werken]]></title>
      <description><![CDATA[<p>Sinds dit jaar is de Nutri- Score officieel door de overheid ingevoerd: een voedsellogo met kleuren en letters, waarbij producten met een donkergroene A ‘een betere samenstelling’ hebben dan die met een donkerrode E. De bedoeling van die kleur-lettercombinatie is om consumenten te helpen betere keuzes te maken. Dat is fijn, want goede keuzes maken is moeilijk. Niet alleen in de supermarkt, maar ook in de rest van het leven. Hadden we maar een Nutri- Score voor het hele bestaan. Terwijl producten alleen in de schijf van vijf (de officiële overheidsrichtlijn van het Voedingscentrum) komen als ze helemaal gezond zijn en niet te veel suiker, zout en verzadigd vet bevatten, is de Nutri- Score de uitkomst van een ingewikkeld algoritme waarbij gezonde en ongezonde ingrediënten bij elkaar opgeteld en afgetrokken worden. Gezonde ingrediënten in een product (bijvoorbeeld vezels, of eiwitten) kunnen een overdaad aan suiker of zout compenseren. Fabrikanten kunnen de samenstelling van hun producten dus aanpassen om een betere score te krijgen. Doen ze dit door de hoeveelheid ongezonde ingrediënten te verlagen, zoals onlangs tot woede van snackfans met het zoutgehalte Dorito’s gebeurde, dan is dit vanuit gezondheidsoogpunt toe te juichen. De score van het zoutje ging van C naar B. Bedrijven kunnen hun score ook verbeteren door ingrediënten aan hun voeding toe te voegen. Een schep eiwitpoeder bij de suikerrijke kwark kan zomaar een gezondere aanduiding op je verpakking opleveren. De consument krijgt dan natuurlijk nog steeds te veel suiker binnen. Tegenover de NOS voorspelde Voedingswetenschapper IJsbrand Velzeboer dat ‘de waterkraan zou opengaan’: Door extra water aan producten toe te voegen, worden ze minder calorierijk. Qua gezondheid schiet je er weinig mee op, maar de Nutri- score wordt er wel beter van. Het grootste probleem met de Nutri- score is dat hij niet aansluit bij de schijf van vijf. Net als eerder bij het versmade Vinkje, geeft de Nutri-score alleen de relatieve gezondheid aan van een product binnen zijn categorie. Als een diepvriespizza of een saus een groene A of B scoort, dan is die niet per se gezond, maar wel minder ongezond dan andere sauzen en pizza’s in dezelfde categorie. Het Voedingscentrum geeft daarom het verwarrende advies om ‘het logo vooral te gebruiken voor producten buiten de schijf van vijf: staat het product in de schijf van vijf, dan weet je dat het gezond is. Staat het product er niet in, dan kun je op Nutri-Score letten. Maar ‘een product met een A of B is dus niet per se gezond en wij geven wij het advies om dat niet te veel en niet te vaak te eten’. Het idee van het voedsellogo was toch om in één oogopslag te kunnen zien of een product gezond was of niet? Dit werkt niet. Bovendien lost de Nutri- score het belangrijkste probleem niet op. 80 procent van het aanbod in de supermarkt is ongezond. Fabrikanten overladen ons met rotzooi. In die ongezonde hooiberg moeten wij een paar gezonde spelden zien te vinden. Dat is bijna onbegonnen werk, Moeten wij dan dankbaar zijn dat rommelproducenten ons willen helpen een ‘gezondere keuze’ te maken? Ligt de verantwoordelijkheid weer eens bij de consument? Dank je de koekoek .Maak het aanbod maar gezonder. Misschien dat een suikertaks helpt.</p>]]></description>
      <guid>https://www.volkskrant.nl/columns-van-de-dag/de-nutri-score-is-een-gedrocht-en-gaat-niet-werken~be34ca61/</guid>
      <pubDate>Sun, 4 Feb 2024 00:00:00 +00:00</pubDate>
    </item>
    <item>
      <title><![CDATA[Hoezo appeltjes en komkommers in plastic? Biologisch gaat aan regeltjes ten onder]]></title>
      <description><![CDATA[<p>Waarom zit veel biologisch voedsel, dat je juist alle vrijheid gunt, opgesloten in plastic dwangbuizen? Waarom mogen die onbespoten appeltjes en peertjes niet lekker naakt in een onbewerkte houten krat liggen? Dat heeft met Europese regelgeving te maken. Of eigenlijk met de Nederlandse interpretatie van de Europese regelgeving. Nederland heeft namelijk én een rare relatie met Europa (waar het, voor de helderheid, onderdeel van uitmaakt) én met regeltjes. Wij zijn namelijk gek op regels, hoe meer en hoe strenger hoe beter, maar we durven er niet voor uit te komen. Hoe het meestal gaat: Europa maakt (sorry, wij maken samen met andere Europese landen ) generieke regels, bijvoorbeeld om producten veilig en gezond te maken, die we zelf mogen invullen. Dat doen we meestal strenger dan moet. Als er dan klachten komen van ondernemers, dan geven we Europa de schuld. In het televisieprogramma De Slag om Brussel hebben we er ooit enkele schrijnende voorbeelden van laten zien: van de uiterst gedetailleerde regels voor rauwmelkse kaas, tot de zogenaamde ladderrichtlijn, die vanuit Europa uiteindelijk door onszelf aangescherpt in de arbowet is terechtgekomen: ‘In artikel 7.23 wordt gesteld dat ladders en trappen alleen in uitzonderingsgevallen als werkplek gebruikt mogen worden, maar dan moet eerst een risico-inventarisatie en -evaluatie uitgevoerd worden waaruit blijkt dat er geen alternatief mogelijk is.’ Kortom: bureaucratie, administratieve rompsomp, tijd, geld en frustratie. De Europese regels stellen vaak alleen dat er veilig en eerlijk gewerkt moet worden. Dacht je nou echt dat Franse kaasmakers zich aan dezelfde gedetailleerde afspraken moeten houden om hun heerlijke rauwmelkse Brie te maken? Natuurlijk niet. Wij maken graag veilige smakeloze producten die we over de hele wereld kunnen verkopen, zij maken graag lekker voedsel. Nu dat fruit in plastic. In deze krant stond onlangs dat Skal, die toezicht houdt op biologische producten, in 2019 op de vingers werd getikt door de Europese Commissie, omdat zij winkels niet voldoende zou controleren. Van de weeromstuit is Skal ‘in een regelreflex geschoten’, zoals directeur Patricia Hoogstraaten van het Vakcentrum, de belangenbehartiger van 2800 zelfstandige speciaalzaken, delicatessenwinkels en supermarkten, dat treffend omschrijft in Tubantia. Zo moeten winkels zowel de inkoop als de verkoop in kilo’s registreren, terwijl veel producten per stuk worden verkocht. Dat is dus een hele heisa om al die losse groente en fruit te wegen en te registreren. Biologische producten moeten in een magazijn en in de winkel strikt gescheiden worden van niet-biologische producten én van elk los biologisch appeltje moet worden verantwoord dat het echt biologisch is. Behalve dus als ze in plastic zitten, want die appeltjes zijn al gekeurd voor ze verpakt zijn. In hetzelfde artikel klaagt een ondernemer dat hij constant certificaten moet opvragen bij leveranciers om die naar Skal te sturen: ’Alleen staan die al lang en breed bij hen geregistreerd. Ik ben dus iets aan het controleren dat zij al lang hebben gecheckt.’ Voor kleine ondernemers die naast biologische ook gangbare waar verkopen, is dit nauwelijks vol te houden. Volgens het Adviescollege Toetsing Regeldruk kost het hun al gauw 10 duizend euro per jaar of meer om aan alle regelgeving te voldoen. Het gevolg is dat biologisch voedsel duurder wordt, winkeliers met biologisch stoppen, op andere, makkelijkere keurmerken overstappen, of elke wortel en elke komkommer in plastic verpakken. Dit is allemaal doodzonde. Skal, kom uit de regelreflex!</p>]]></description>
      <guid>https://www.volkskrant.nl/columns-van-de-dag/hoezo-appeltjes-en-komkommers-in-plastic-biologisch-gaat-aan-regeltjes-ten-onder~b2ca2bd7/</guid>
      <pubDate>Sun, 28 Jan 2024 00:00:00 +00:00</pubDate>
    </item>
    <item>
      <title><![CDATA[BN’ers hebben weer iets nieuws: een extreem dieet dat extreem veel geld kost. Trap er niet in.]]></title>
      <description><![CDATA[<p>De BN’ers (Bekende Nederlanders) hebben weer iets nieuws. Na ons maanden te hebben lastiggevallen met het aanprijzen van poeders en pillen die we volgens artsen niet nodig hebben, promoten ze nu een extreem dieet dat extreem veel geld kost en wordt gecombineerd met extreem sporten. Op sociale media toont de ene na de andere bekendheid vol trots zijn of haar afgetrainde lichaam. Hoe het dan werkt met die BN’ers: als eentje het doet (en allemaal hartjes en vlammetjes onder die hete foto’s ontvangt, vaak van andere BN’ers), dan willen ze het allemaal. Vanwege die hete lichamen, maar vooral ook voor de vlammetjes en hartjes. Ik weet het niet, maar het zou me niks verbazen als sommige BN’ers het programma gratis of met veel korting krijgen. Ze promoten die shit toch maar mooi. Het volle pond betalen is meer iets voor ON’ers (onbekende Nederlanders). Dag Één, zo heet het programma, of ‘gebruiksaanwijzing voor je lichaam die je nooit hebt gehad’ is bedacht door Patrick en Babette, die, zo vertellen ze in het AD, ‘nooit echt de shape kregen die ze wilden’. Ze zijn toen ‘heel veel gaan lezen en googelen en toen vielen de puzzelstukjes in elkaar.’ Nu bieden ze een Starters (zelfstudie-)pakket aan van 999 euro en daarna een programma van zes weken voor 2.499 euro waaraan je mag meedoen als je BMI onder de 30 is. Voor dat geld krijg je een ‘volledig ontzorgde dag op een trainingslocatie’ en een trainings- en voedingsprogramma met online begeleiding. Ook kom je in een appgroep met andere deelnemers! Gedurende zes weken eet je, volgens een artikel in de Linda, maar 1.100 calorieën per dag (dat is ongeveer de helft van wat je normaal moet eten), doe je vijf dagen per week aan krachttraining en drie keer per week twintig minuten cardio. Twee dagen moet je, naast de verplichte dagelijkse tienduizend stappen, ook nog een uurtje zelf lekker bewegen. Geen wonder dat je van zo’n regime afvalt en strak wordt. Aan het eind van de zes weken kun je, als je BMI onder de 25 is, voor een kleine 2.800 euro meedoen aan Dag Twee: ‘De laatste puntjes op de i. Ons doel is dat jij je beste fysiek ooit gaat behalen. Net als wij! Jouw succes is namelijk ons succes! Dag Twee sluiten we af met een gave fotoshoot!’ Als fan van een Dag Één-BN’er, zou zo’n gave fotoshoot je het idee kunnen geven dat je er ook zo zou moeten uitzien. Dat zou eetstoornissen kunnen aanwakkeren. Uiteindelijk zeggen zulke foto’s niet zoveel. Ooit heb ik voor deze krant een flink aantal diëten gevolgd. Mijn conclusie was: alle diëten werken en geen enkel dieet werkt. Als je heel intensief bezig bent met je voeding en elk hapje op een weegschaal legt, val je af. Dat geldt voor ieder dieet. Als je zo extreem weinig eet en veel sport als bij Dag Één en dus veel meer verbrandt dan je binnenkrijgt, dan val je nog meer af en worden je spieren zichtbaar. Logisch. Met een beetje goede wil zing je dat wel zes weken uit, zeker als overbetaald BN’er-luxepaardje. Maar uiteindelijk is deze leefstijl niet gezond en ook niet een leven lang vol te houden. Gezonder worden vergt een langdurig proces waarbij je je leefpatroon geleidelijk verandert. Dat is veel moeilijker en leidt niet direct tot een gave fotoshoot.</p>]]></description>
      <guid>https://www.volkskrant.nl/columns-van-de-dag/bn-ers-hebben-weer-iets-nieuws-een-extreem-dieet-dat-extreem-veel-geld-kost-trap-er-niet-in~b9c59c30/</guid>
      <pubDate>Sun, 21 Jan 2024 00:00:00 +00:00</pubDate>
    </item>
    <item>
      <title><![CDATA[Je kunt arrogante ceo’ s die denken  rechten van mensen aan de laars te kunnen lappen, op de knieën dwingen]]></title>
      <description><![CDATA[<p>Nog steeds zegt driekwart van de ondernemers dat ze kampen met personeelstekort. Mijn boerenklompen zeggen mij dat dit én gunstig moet zijn voor de onderhandelingspositie van werknemers (vraag en aanbod, nietwaar) én dat deze situatie ons ertoe zou moeten nopen zacht geveerde limousines met comfortabele bekleding over de grenzen te sturen om arbeidsmigranten te smeken onze kant op te komen. Al dat werk moet natuurlijk wel worden gedaan. Dat laatste gaat waarschijnlijk niet gebeuren. De verkiezingsuitslag laat zien dat een groot deel van de Nederlanders liever heeft dat onze economie vastloopt dan dat er nog meer mensen hiernaartoe komen die er anders uitzien, een gekke taal spreken en er gewoontes op na houden die niet de onze zijn. Waarschijnlijk eten ze ook nog raar. We laten het werk liever opknappen door de Echte Nederlander, je weet wel, die gast voor wie Geert Wilders zich hardmaakt. Op veel plekken zal dat nog niet meevallen. De afgelopen jaren heb ik bijvoorbeeld veel tuinders geïnterviewd die zeiden graag met Ons Volk te willen werken, maar dat Ons Volk daar zelf helaas minder happig op was. Als de Ware Hollander al een keer op een vacature reageerde, dan was hij meestal snel weer vertrokken vanwege het zware werk, de geringe betaling en de onplezierige werktijden. We kunnen natuurlijk de grenzen sluiten om ons van vreemde smetten te bevrijden, maar zelf blijken we niet in staat of bereid dat zware en vervelende werk nog te doen. Zeker niet voor weinig. En terecht natuurlijk. Zeker als er zo’n tekort aan personeel is, ga je natuurlijk geen vervelende uitbuitbaantjes doen. Toch worden er nog steeds veel werknemers door hun bazen uitgeknepen, zeker zzp’ers aan de onderkant van de arbeidsmarkt. Die werken in feite nog steeds als werknemer, maar zijn op papier zelfstandig. Ze hebben weinig rechten en worden, zoals in de tijd van de garnalenpellers ‘per stuk’ betaald. Hoe ellendig zo’n bestaan eruit kan zien, laat Ken Loach zien in de fantastische film Sorry, we missed you over een gestreste, over de kling gejaagde pakjesbezorger. Ondanks het personeelstekort kan de positie van de arbeiders dus beter. Om dat te bereiken moeten zij niet individueel proberen betere omstandigheden af te dwingen, maar collectief. Een prachtig voorbeeld hiervan is nu al enkele maanden te zien in Zweden. Tesla, het autobedrijf dat in handen is van de verschrikkelijke, vakbondhatende Elon Musk, weigert daar met de metaalbond te onderhandelen over de cao van de werknemers. Daarom staken de automonteurs nu al een paar maanden. Maar daar blijft het niet bij. Alle andere sectoren die iets met de autofabrikant te maken hebben, tonen zich solidair: postbestellers leveren geen brieven en pakjes meer af bij Tesla, schoonmakers maken de kantoren van het bedrijf niet meer schoon en havenarbeiders laten geen auto’s meer aan wal komen. Inmiddels gaan de acties zelfs de grens over: ook de werknemers in Deense havens weigeren nu Tesla’s aan land te laten komen. Ook de Noren en Finnen hebben zich solidair verklaard. In deze donkere tijden zijn dit soort berichten lichtpuntjes. Ik word er vrolijk van. Je kunt arrogante ceo’ s met miljarden in de zakken die denken regels van landen en rechten van mensen aan de laars te kunnen lappen, op de knieën dwingen. Verenigt u!</p>]]></description>
      <guid>https://www.volkskrant.nl/columns-van-de-dag/je-kunt-arrogante-ceo-s-die-denken-rechten-van-mensen-aan-de-laars-te-kunnen-lappen-op-de-knieen-dwingen~b0900382/</guid>
      <pubDate>Sun, 14 Jan 2024 00:00:00 +00:00</pubDate>
    </item>
    <item>
      <title><![CDATA[De ellende in de kledingindustrie kan alleen worden aangepakt met meer  transparantie; en wij moeten minder kleren kopen]]></title>
      <description><![CDATA[<p>Tien jaar geleden stortte de kledingfabriek Rana Plaza in Bangladesh in. Er vielen meer dan duizend doden. Met deze ramp begon de discussie over de verschrikkelijke arbeidsomstandigheden in de kledingindustrie. Werknemers bleken voor veel te weinig geld lange uren te werken in gevaarlijke gebouwen. Ook werken er kinderen. Een jaar na Rana Plaza maakte ik met Roland Duong en regisseur Michiel Cotterink de documentaireserie De slag om de Klerenwereld. We wilden zien en laten zien hoe de kledingindustrie in elkaar zat. In Turkije zagen we hoe Syrische vluchtelingen met hun kinderen de hele dag in de brandende zon katoen plukten en in Bangladesh filmden we, soms met verborgen camera, de naaiateliers. Enorme ruimtes in krakkemikkige gebouwen, volgepropt met mensen en heel veel textiel. Soms was er nauwelijks daglicht. Als er brand zou uitbreken, zouden velen het niet overleven. In verre buitenwijken werden de in elkaar genaaide kledingstukken naar weer andere kleine naaizaakjes gebracht waar kinderen er pailletjes en andere vrolijke versieringen op naaiden. Niet veel later zouden de hippe kleertjes voor een habbekrats in onze winkels liggen. Nu, tien jaar later, is er nog weinig verbeterd in de kledingindustrie. Dat blijkt uit een stuk in deze krant , gebaseerd op onderzoek van de Schone Klerencampagne. Zo zijn de lonen onlangs verhoogd van 85 naar 106 euro per maand, maar de vakbonden vroegen 190 euro, terwijl er 260 euro per maand nodig is om rond te komen. En dan is het nog de vraag of iedereen deze officiële salarissen wel krijgt. De klerenindustrie is volkomen ondoorzichtig. Zo zijn veel fabrieken niet in handen van de kledingmerken. Die merken werken met onderaannemers, die voor een vooraf bepaalde prijs kleren moeten inkopen die aan bepaalde specificaties voldoen. Die aannemers onderhandelen in een hotel in Dhaka met vertegenwoordigers van de fabrieken. Wie niet bereid is tot de absolute bodemprijs loopt de opdracht mis. Om voor die prijs te leveren moeten ze concessies doen aan de arbeidsomstandigheden. Geregeld besteden die fabrieken delen van het werk weer uit aan andere partijen, die voor nog minder geld werken. Soms met kinderen. Het overzicht over het productieproces is totaal kwijt. Intussen worden die fabrieken voortdurend overspoeld met nieuwe opdrachten, omdat de minimodes elkaar in moordend tempo opvolgen. Een paar schokkende cijfers uit het stuk in deze krant: ‘Wereldwijd is de kledingproductie sinds 2000 verdubbeld. Zara produceert jaarlijks meer dan 450 miljoen kledingstukken. In de mode-industrie gaat jaarlijks 1,5 tot 2,5 biljoen dollar om. Van een T-shirt dat voor 29 euro in de winkel ligt, gaat slechts 18 cent naar de textielarbeiders. Kleding wordt nu gemiddeld 36 procent minder vaak gedragen voor het wordt afgedankt.’ Voor de fabrieken valt hier nauwelijks tegen op te naaien en ook de gevolgen voor het milieu zijn desastreus. Dit komt voor een groot deel door de zogenaamde microtrends waarover Lisa Bouyeure schreef: ‘Het is, zoals wetenschappers het hebben genoemd, attention deficit fashion, mode voor de korte spanningsboog. Een trendcyclus duurt geen decennium meer, maar met een beetje geluk een jaar. ‘ Deze ellende kan alleen worden aangepakt als de transparantie in de kledingindustrie groter wordt. Merken moeten volledig verantwoordelijk worden voor de arbeidsomstandigheden in de fabrieken. En wij moeten veel minder kleren kopen. Koop truien en broeken die jaren meegaan, in plaats van een hip vestje dat na drie maanden uit is en uit elkaar valt.</p>]]></description>
      <guid>https://www.volkskrant.nl/columns-van-de-dag/de-ellende-in-de-kledingindustrie-kan-alleen-worden-aangepakt-met-meer-transparantie-en-wij-moeten-minder-kleren-kopen~bfec96373/</guid>
      <pubDate>Sun, 7 Jan 2024 00:00:00 +00:00</pubDate>
    </item>
    <item>
      <title><![CDATA[Maak voedselwetten en schaf de Stichting Reclame Code af]]></title>
      <description><![CDATA[<p>De nieuwsbrief van Foodwatch, waarop ik ben geabonneerd, was laatst vrij alarmerend. De organisatie die het moet hebben van financiële donaties, die ze normaal gebruikt om campagnes te voeren voor eerlijk, veilig en gezond voedsel, vroeg nu om geld voor juridische ondersteuning. De zaak is vrij merkwaardig: Foodwatch had bij de Stichting Reclame Code (SRC) een klacht ingediend tegen een bedrijf dat in supermarkten vruchtendrankjes verkocht die werden aangeprezen met afbeeldingen van kinderidolen. Bij deze stichting klop je aan als je reclames misleidend vindt, maar ook als je vindt dat er sprake is van onoorbare kindermarketing. Een van de regels voor kindermarketing is dat reclame met kinderidolen die gericht is op kinderen tot en met 6 jaar (dus tot 7 jaar) verboden is. Foodwatch verloor de zaak, omdat de Commissie oordeelde dat deze tieneridolen op 7 jaar en ouder waren gericht. Maar daarmee was de kous niet af. Het bedrijf dat de zaak had gewonnen, was woedend, betichtte Foodwatch van het aanbrengen van materiële (flesjes die al door supermarkten uit de schappen waren gehaald) immateriële en reputatieschade en wil daarvoor een schadevergoeding van 15 duizend euro. Een van de verwijten van het bedrijf is dat Foodwatch voor de ‘frontale aanval’ koos door naar direct naar de SRC te gaan in plaats van eerst te komen overleggen. Mij lijkt dat het iedereen vrijstaat klachten over reclames in te dienen. Als Foodwatch niet betaalt, dan stapt het bedrijf naar de rechter. Voor die rechtsgang vraagt de voedselwaakhond nu dus om donaties. Misschien zou dit nooit zo uit de hand zijn gelopen als wij in Nederland strikte, duidelijke wetgeving hadden over kindermarketing en het oordeel daarover niet overlieten aan een wonderlijk orgaan als de Stichting Reclame Code, die model staat voor de Nederlandse behoefte tot zelfregulering van het bedrijfsleven. In deze stichting die reclames moet beoordelen zitten vier partijen aan tafel: de vertegenwoordigers van de belangen van de adverteerders (de bedrijven), de media, de reclamemakers en als vierde de consumenten en de maatschappij. De maatschappelijke belangen leggen het in aantal dus altijd af tegen de commerciële, die eerder geneigd zouden kunnen zijn regels soepel te interpreteren. De Commissie beoordeelt reclame-uitingen nooit vooraf, maar pas achteraf, na klachten. Adverteerders kunnen dus lukraak reclames de wereld in slingeren die niet deugen. Pas na een officiële klacht kan een reclame-uiting verboden worden, maar dan is die eerst dus al wel geruime tijd getoond. Als de reclame verboden wordt, is het maar de vraag of hij ook daadwerkelijk wordt verwijderd, want daarop controleert de commissie niet. In Nederland vinden we het makkelijk als bedrijven zelf hun regels maken en er zelf op toezien dat ze worden nageleefd. Dat leidt tot waterige besluiten. Maartje Poelman, één van de Nederlandse wetenschappers die betrokken is bij PEN, het Policy Evaluation Network, dat het beleid van diverse Europese landen vergelijkt op het gebied van het stimuleren van gezonde voeding, zei eerder het niet gek te vinden dat Nederland op dit gebied matig scoort: ‘We hebben tien jaar een neoliberale regering gehad die maximaal heeft ingezet op individuele keuzevrijheid en gericht is op vrije marktwerking. Als de politieke wil er niet is, dan lukt het niet. Ook is er een strakke lobby van de industrie. Daardoor komt die gezondere voedselomgeving er maar niet.’ Maak voedselwetten en schaf de Stichting Reclame Code af.</p>]]></description>
      <guid>https://www.volkskrant.nl/columns-van-de-dag/maak-voedselwetten-en-schaf-de-stichting-reclame-code-af~bd478151/</guid>
      <pubDate>Sun, 17 Dec 2023 00:00:00 +00:00</pubDate>
    </item>
    <item>
      <title><![CDATA[Kranten, betaal je medewerkers beter]]></title>
      <description><![CDATA[<p>Soms verschijnt deze column achter een betaalmuur, misschien nu ook wel. Mensen zonder abonnement kunnen hem dan niet lezen. Vaak leidt dit tot verontwaardiging bij niet-abonnees. Of op z’n minst tot een licht passief- agressieve opmerking op sociale media als ‘Kan het stuk niet lezen. Betaalmuur. Jammer.’ Dat is gek. Stel je hoort iemand enthousiast praten over zijn groentetas. Omdat hij een abonnement heeft, krijgt hij elke week een zwik knollen, kolen en wortelgewassen (de vrolijke seizoenskost van de winter) thuisbezorgd. Lyrisch praat hij over de pastinaak van deze week. Je raakt enthousiast en wil die pastinaak ook. Eis je dat je gesprekspartner jou er ook een paar geeft? Vraag je op hoge toon om gratis pastinaken bij de verkoper van de tas? En zucht je geïrriteerd als niemand de pastinaken voor niets aan je wil geven: ‘Ik kan ze niet eten. Geen abonnement. Jammer.’? Ik denk het niet. Je laat de verrukkelijke witte wortels aan je neus voorbijgaan, of je neemt een abonnement. Bij journalistiek ligt dat anders. Hoewel er door heel veel mensen hard wordt gewerkt om elke dag een krant te maken, niet alleen door de stukjestikkers van wie de naam wordt afgedrukt, maar ook door vormgevers, fotografen, drukkers, illustratoren en eindredacteuren, verwachten veel nieuwsconsumenten de artikelen voor niks te kunnen krijgen. Misschien omdat er ook gratis ‘nieuwssites’ bestaan, die voor weinig geld stukken van anderen overnemen en nauwelijks personeel hoeven te betalen. Die wekken de indruk dat journalistiek gratis is. Niets is minder waar. Goede journalistiek kost veel geld. Als je ziet hoeveel werk er in zo’n krantje zit, dan is de prijs van een abonnement nog behoorlijk schappelijk (dat niet iedereen het kan betalen, zegt meer over de trieste verhoudingen in ons land). Nu is die schappelijke prijs van kranten het afgelopen jaar wel fors gestegen. Volgens het FD is bij NRC het populairste abonnement zo’n 10 procent duurder geworden en bij de Volkskrant circa 9 procent. Daarnaast zijn ook de advertentie- inkomsten gestegen. Logisch, als je de klappen van de inflatie wil opvangen. Alleen hebben de werkgevers er de afgelopen twee jaar niet voor gezorgd dat de makers van de kranten, dus niet alleen de stukjestikkers, maar ook de fotografen, illustratoren, drukkers en eindredacteuren, ook voor die inflatie werden gecorrigeerd. En de meesten van hen verdienen al heel weinig en hebben niet het geluk, zoals ik, elders ruim voldoende geld te verdienen. Uiteraard zijn ze daar verbolgen over. Zeker omdat het geld er wel is. Wat het nog schrijnender maakt is dat de aandeelhouders van DPG en Mediahuis (uitgever van NRC) het de afgelopen twee jaar wel ontzettend goed hadden: de dividenduitkering bij Mediahuis steeg in 2022 met 17 procent en bij DPG verdubbelde de uitkering tot 80 miljoen euro. Terwijl de prijzen van de kranten hoger werden en de medewerkers sappelden, streken de aandeelhouders miljoenen op. Er wordt nu onderhandeld over een nieuwe cao. Het bod van de werkgevers is vooralsnog te karig. Daarom voeren de krantenmakers voorzichtig actie. Vooralsnog heel lieflijk, met berichten op sociale media en een werkonderbreking van een uur (die de gedreven schatten natuurlijk in eigen tijd weer compenseren). Zeker een sociale krant die dagelijks schrijft over onrecht in de wereld, moet de eigen werknemers én de talloze freelancers voldoende betalen.</p>]]></description>
      <guid>https://www.volkskrant.nl/columns-van-de-dag/kranten-betaal-je-medewerkers-beter~be8e76ae/</guid>
      <pubDate>Sun, 10 Dec 2023 00:00:00 +00:00</pubDate>
    </item>
    <item>
      <title><![CDATA[De zuivelindustrie strijdt tegen vegan bedrijven vooral om zichzelf te beschermen, niet de consumenten]]></title>
      <description><![CDATA[<p>Als fabrikant mag je een hoop onzin op verpakkingen zetten. Je mag appelsap frambozensap noemen als je er 0,1 procent framboos aan toevoegt, je mag zeggen dat een cake ‘volgens oma’s recept’ is gebakken, zonder dat ooit een grootmoeder zich ermee heeft bemoeid en je mag brood een Duitse fantasienaam geven die de ridicule indruk wekt dat het gemaakt is van graan uit het bos. Dat diepvriespizza’s in de doos nauwelijks lijken op de verleidelijke foto’s op de doos, vindt niemand gek. Fabrikanten mogen ons misleiden. Daar kun je leuke en schokkende televisieprogramma’s over maken, maar uiteindelijk lijkt iedereen dat te accepteren. Er is één uitzondering: als je plantaardige versies van dierlijke producten maakt, word je overladen met kritiek en juridische procedures. Enige jaren geleden wilde de Europese Commissie, aangespoord door de vleeslobby, verbieden dat vleesvervangers namen als ‘worst’, ‘hamburger’ en ‘schnitzel’ zouden dragen. Het Europees parlement stemde tegen: als je duidelijk zegt dat het om vleesloze producten gaat, zoals ‘vegetarische hamburger’, dan is het toegestaan. Vreemd genoeg wordt over zuivelvervangers anders geoordeeld. Op de site van Eurowet lees ik: ‘Niet-zuivelproducten mogen geen ‘melk’, ‘yoghurt’ of ‘boter’ genoemd worden. ‘Ook woorden als ‘imitatie’, ‘smaak’, ‘vervanger’, of iets soortgelijks mogen niet.’ Dus niet alleen sojamelk en havermelk zijn verboden, elke verwijzing naar zuivel is uit den boze. Waarom? Officieel om consumenten te beschermen, die per ongeluk dierloze zuivel zou kunnen kopen. Het domme van deze redenering is dat consumenten deze producten juist kopen omdát ze veganistisch zijn. Ze willen iets dat smaakt als melk, of boter (of vlees), maar dan duurzamer en zonder dierenleed. Daarom staan woorden als ‘vegan’ en ‘plantbased’ duidelijk op de verpakking. De fabrikanten willen geen vleeseters in het ootje nemen, ze willen niet- vleeseters een alternatief bieden. Nu is de Nederlandse producent Mister Kitchen van veganistische boter (sorry, vetsmeersel) ‘Droomboter’ het haasje. Volgens de officiële definities mag het spul geen boter heten, maar ook geen margarine. Maar omdat het is gemaakt op basis van cacaoboter (net als pindakaas, kokosmelk, shea butter en body butter een plantaardig product dat wel een zuivelnaam mag hebben!), vindt de fabrikant dat hij het wel boter mag noemen. De Nederlands Zuivel Organisatie (NZO) verzet zich daar tegen; zij dreigt met een kort geding als het bedrijf niet stopt met deze naam. Immers: ‘Droomboter is niet gemaakt van producten afkomstig uit melkklieren van dieren’. Ook de Nederlandse Voedsel en Warenautoriteit heeft de fabrikant een officiële waarschuwing gegeven en ligt er een particuliere klacht bij de Reclame Code Commissie. Gek genoeg heeft De NZO geen bezwaar tegen de ‘Botergoudvarianten’ van Campina met een te laag percentage melkvet: ‘Daar zit wel boter in. In Droomboter zit gewoon nul boter, dat gaat ons echt te ver.’ Dus je mag wel met de definities van roomboter marchanderen als je er een beetje dierenproduct in stopt? Of speelt misschien mee dat Campina lid is van de NZO? Het slaat allemaal nergens op. De regels en definities van boter zijn gemaakt in een tijd toen duurzaamheidsvraagstukken nauwelijks speelden, er minder over dierenwelzijn werd nagedacht en er weinig plantaardige alternatieven waren. Nu kiezen mensen bewust voor die alternatieven. Dat ze zich vergissen is uitgesloten. Op de verpakking van Droomboter staan werkelijk overal termen als ‘zonder zuivel’, ‘vegan’, ‘koevrij’, ‘plantaardig’ en ‘plantbased.’ De zuivelindustrie wil niet de consument beschermen, maar zichzelf.</p>]]></description>
      <guid>https://www.volkskrant.nl/columns-van-de-dag/de-zuivelindustrie-strijdt-tegen-vegan-bedrijven-vooral-om-zichzelf-te-beschermen-niet-de-consumenten~bbf45919/</guid>
      <pubDate>Sun, 3 Dec 2023 00:00:00 +00:00</pubDate>
    </item>
    <item>
      <title><![CDATA[Lachend hadden ze het over Geert Milders. Jongens, wat een grap! De nihilistische leegte]]></title>
      <description><![CDATA[<p>Als consument van de NPO verwacht ik meer van de politieke duiders. De publieke omroep heeft een publieke taak, die verder gaat dan scoren en goede kijkcijfers. Onderzoeken en informeren, grondige journalistiek, horen tot de kerntaken. Helaas is ook Hilversum al enige tijd bevangen door het waanidee dat kijkcijfers en kwaliteit hetzelfde zijn: hoe meer kijkers, hoe beter het programma kennelijk is. Als je zo denkt, is het logisch dat je alles doet en laat voor die goeie scores. Laten: je verdiepen in partijprogramma’s en de ideologie van partijprogramma’s en nieuwsgierig de waarheid boven tafel proberen te krijgen. Dat is saai, en saai scoort niet. Tekenend voor deze houding is een gesprekje dat Jort Kelder bij de nationale publieke talkshow Op1 had met Jesse Klaver. Kelder verweet GroenLinks-PvdA draconische belastingplannen. Klaver legde uit waarom dit volgens hem niet klopte. De andere presentator Welmoed Sijtsma onderbrak hem. Het verhaal was te ingewikkeld. Klaver antwoordde verbouwereerd dat belastingen nu eenmaal ingewikkeld zijn en dat hij het recht had zich tegen aantijgingen te verweren. Toen Mona Keijzer (BBB) vervolgens ook begon te roepen dat de kiezer hieraan geen touw kon vastknopen, was het punt weg. We gingen weer door. Hou het leuk! Informatiedichtheid nul. Doen: vermaak en spanning creëren en de politiek als wedstrijd zien. Wie doet het goed en wie doet het slecht? Wie heeft knappe trucs en wie is de sukkel die niet aan de verwachtingen voldoet? De peilingen waren een lekker hulpmiddel voor deze benadering. Elke dag kwamen nieuwe koersen binnen die lieten zien wie er hot was en wie not. De duiders gingen er volledig in mee. Vrijwel elke analyse koppelde knap of zwak optreden aan goede of slechte peilingen. Alsof politiek een spel is zonder maatschappelijke betekenis. En dus waren de duiders op verkiezingsavond gezellig aan het keuvelen over de ‘enorm verrassende uitslag’. Ze lachten wat af en leken het allemaal reuze spannend te vinden. Voor hen was Wilders een gewone kandidaat die vooral slim en goed campagne had gevoerd. Lachend hadden ze het over Geert Milders. Jongens, wat een grap! De nihilistische leegte. Dat het verkiezingsprogramma nog steeds dezelfde rabiate taal en maatregelen kent als we van de PVV gewend zijn, doet er kennelijk niet toe. Want Geert, die premier wil zijn van alle Nederlanders (hoe dan?, lees het programma!), had deze plannen in de ijskast gezet. Sinds wanneer accepteren en geloven journalisten dat politici hun programma als niet relevant (erewoord!) verklaren? In plaats van hem daar scherp over te bevragen, vinden ze het vooral slim en knap. Uiteraard kwamen op de uitslagenavond de rabiate plannen van Wilders niet ter sprake. Evenmin dat grote delen van de Nederlanders zich door deze uitslag onveilig voelen. Laat staan dat iemand Wilders extreem-rechts durfde te noemen, wat in vooraanstaande buitenlandse media wel op grote schaal gebeurde. Plooiden de Haagse verslaggevers zich al naar de nieuwe werkelijkheid of hadden ze gewoon geen benul van de gure tijd die was aangebroken? Wisten ze dat Wilders over hun eigen beroepsgroep eerder had getwitterd dat ‘journalisten – uitzonderingen daargelaten – tuig van de richel’ zijn? En dat de PVV de financiering van de Publieke Omroep volledig wil stopzetten? Hun lach op het feest van de democratie zou weleens hun laatste kunnen zijn.</p>]]></description>
      <guid>https://www.volkskrant.nl/columns-opinie/lachend-hadden-ze-het-over-geert-milders-jongens-wat-een-grap-de-nihilistische-leegte~b14b467f/</guid>
      <pubDate>Sun, 26 Nov 2023 00:00:00 +00:00</pubDate>
    </item>
    <item>
      <title><![CDATA[Geloof maar niet dat de VVD een ‘verbeterd recept’ biedt]]></title>
      <description><![CDATA[<p>De afgelopen jaren heb ik geregeld betoogd dat we niet gereduceerd moeten worden tot consumenten. Dat we meer zijn dan kopende mensen die maatschappelijke ontwikkelingen vooral kunnen sturen door wat we wel en niet aanschaffen. We kunnen ons land ook vormgeven door goede betrokken burgers te zijn. Daarom moet het primaat weer bij de politiek komen te liggen, die ethische normen vastlegt. Wij zouden moeten proberen die politiek te beïnvloeden, ook door te stemmen. Maar wat blijkt? De consumentenrot heeft ook de politiek aangetast. Een deel van de politici wil helemaal geen betrokken burgers, maar alleen hun stem. Voor hen zijn wij slechts consumenten die met marketingtrucs van het bedrijfsleven kunnen worden binnengehaald. De Duitse Verbraucherszentrale deed ooit onderzoek naar producten die werden verkocht met ‘verbeterd recept’ op de verpakking. De organisatie had duizenden artikelen in haar database en kon de ingrediënten voor en na ‘de verbetering ’ vergelijken. Wat bleek? In het overgrote deel van de producten die een positieve transformatie zouden hebben doorgemaakt waren de ingrediënten in werkelijkheid slechter geworden: dure kwaliteitsproducten waren vervangen door laagwaardiger en goedkoper spul. De VVD beweert haar recept ook te hebben verbeterd. Keer op keer worden, tussen de kreten door dat de PvdA het land kapotmaakt en dat de middenklasse er bij haar het best aan toe is, dezelfde mantra’s herhaald: geen waterige compromissen meer en niet terugkijken maar vooruitkijken. En o ja, de asielzoekers moeten nu echt worden tegengehouden. Doodmoe word je ervan. En ook een beetje woedend. Want wie heeft al die jaren het land geregeerd? En kapotgemaakt? Wie heeft kabinet na kabinet de staatssecretarissen geleverd die verantwoordelijk waren voor asiel (en te weinig opvangplaatsen)? Juist. De VVD. Maar dat is terugkijken en niet vooruitkijken. Nu ben ik historicus en vind ik terugkijken nuttig. Ik zou willen weten wat de VVD heeft geleerd van al dat wanbeleid. Heeft de VVD spijt van de toeslagenaffaire en de aardbevingen in Groningen? Gaat de VVD het nu anders doen? Dat er niet eens de bereidheid is daarop te reflecteren, zegt genoeg. Dat de partij Henk Kamp, zonder wroeging over zijn rol in toeslagenaffaire én aardbevingen, erelid heeft gemaakt ( zie de geweldige tirade van Peter Pannnekoek bij Dit Was het Nieuws!) zegt nog meer. De ingrediënten zijn misschien niet verslechterd, maar ook niet verbeterd. De VVD is nog steeds dezelfde hardvochtige partij die macht om de macht wil. En Dilan Yesilgöz die elke aanval soepeltjes pareert, is gewoon Mark Rutte op hakken. Heel behendig. Zoals ook het een-tweetje tussen haar en Rutte, dat hij te lang was blijven zitten, handig was geregisseerd. Politieke duiders vinden het razend knap. Ze zijn zo druk bezig met het spel, dat ze vergeten het over de inhoud (met dezelfde onwelriekende ingrediënten) te hebben. Misschien omdat ze het zich kunnen permitteren. Hebben ze het zelf te goed om te begrijpen hoe ingrijpend politieke beslissingen kunnen zijn? Ook bij Geert Wilders. In de NRC podcast Haagse Zaken werd glunderend verteld dat hij zich nu zo slim gematigd opstelt: ‘Dat spelen met verwachtingen past ook bij de superscherpe politicus die hij is.’ Als de duiders de hele tijd vooral kirren over de handigste en slimste spelers van het spel, dan zouden kiezers ook kunnen gaan denken dat het allemaal hierover gaat. In deze zogenaamd inhoudelijke campagne verliest de inhoud het van de marketing.</p>]]></description>
      <guid>https://www.volkskrant.nl/columns-van-de-dag/geloof-maar-niet-dat-de-vvd-een-verbeterd-recept-biedt~b9805294/</guid>
      <pubDate>Sun, 19 Nov 2023 00:00:00 +00:00</pubDate>
    </item>
  </channel>
</rss>
