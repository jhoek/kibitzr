<?xml version="1.0" encoding="utf-16"?>
<rss version="2.0">
  <channel>
    <title><![CDATA[Teun van de Keuken]]></title>
    <link>https://www.volkskrant.nl/auteur/teun-van-de-keuken</link>
    <description><![CDATA[Teun van de Keuken]]></description>
    <item>
      <title><![CDATA[De overheid moet optreden tegen bedrijven die aan greenwashing doen. En dat doet ze ook. Leve de ACM!]]></title>
      <description><![CDATA[<p>Vanuit het huisje in het bos zie ik door elk raam bomen en planten. De merel zingt en de mezen kwetteren. Ik voel me goed en optimistisch. Ooit keek mijn vrouw tijdens een treinreis naar buiten en zei, in een vlaag van naïeve verwondering , ‘Wat is er toch veel groen in de wereld’. We lachten om die enigszins obligate waarneming, die toch waar was. Er is heel veel groen in talloos veel schakeringen. Zo mooi en rustgevend. Die uitdrukking heeft in ons gezin inmiddels een gevleugelde status gekregen. Groen is goed voor de mens en belangrijk om te behouden. Bedrijven die het verwoesten, moeten worden aangepakt. Zeker als ze hun natuurvernietigende rotzooi verkopen met duurzame praatjes. Ondernemingen doen alles om hun spullen en diensten te verkopen. Vorige week schreef ik al dat als ze niet immoreel zijn, dan toch wel amoreel. Zelfs vliegmaatschappijen en oliebedrijven deinzen er niet voor terug af een toe een milieuvriendelijk claimpje te maken om bij de consument een groen voetje te halen. Hoe dat bij potentiële klanten werkt weet ik niet, maar misschien trekken die bedrijven toch klanten over de streep als ze de indruk wekken dat ze het net iets beter doen (minder slecht) dan de concurrentie? Er werken slimme mensen bij zulke concerns die echt geen dure reclame de wereld in slingeren als het niet zo werken. Omdat ze zelf een beetje losjes in de moraliteit zitten, moet de overheid ingrijpen. En nu komt het mooie: dat doet ze ook! Het onafhankelijk orgaan ACM (Autoriteit Consument en Markt) is de laatste tijd lekker bezig bedrijven op de vingers te tikken die aan greenwashing  doen. Zo roept de toezichthouder samen met Europese zusterorganisaties twintig luchtvaartmaatschappijen waaronder KLM op om binnen dertig dagen te stoppen met claims ‘groen’, ’duurzaam, het spreken over duurzame brandstof en vage CO2- compensatiesprogramma’s. Albert Heijn moet stoppen zichzelf de meest duurzame supermarkt te noemen. Daar heb ik eerder over geschreven. Het supermarktconcern heeft jarenlang veel geld geïnvesteerd in een duurzaam imago, door mooie plaatjes en praatjes in winkels en reclames. Die groene marketing had effect, want de klanten trapten erin en noemden Albert Heijn in een onderzoek de duurzaamste supermarkt. Met die uitverkiezing ging AH vervolgens aan de haal door te adverteren met ‘Duurzaamste supermarkt!’ ( en in kleine letters ‘volgens consumenten’ . Dat mag niet meer van de ACM. Eneco mag niet meer adverteren met ‘sneller klimaatneutraal’, Booking.com mag de claim ‘travel sustainable’ niet meer gebruiken en Plus mocht al eerder de term ‘klimaatneutraal’  niet meer gebruiken. Zalando moest duurzaamheidsvlaggetjes en plaatjes van bomen en planten van de website verwijderen. De ACM  is helder: óf de vage groene claims gaan weg, óf bedrijven laten zien wat ze concreet doen om hun milieubelasting te verminderen. Het is veelzeggend dat de bedrijven allemaal liever stoppen met hun groene marketing, dan dat ze  hun duurzame inspanningen openbaar maken Ze weten zelf ook dat hun praatjes flauwekul zijn. Maar toch: hup ACM! Over de auteurIn De Consument gaat Teun van de Keuken wekelijks op zoek naar de waarheid achter de marketingactie. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/de-overheid-moet-optreden-tegen-bedrijven-die-aan-greenwashing-doen-en-dat-doet-ze-ook-leve-de-acm~bc9be9ca/</guid>
      <pubDate>Sun, 5 May 2024 00:00:00 +02:00</pubDate>
    </item>
    <item>
      <title><![CDATA[Bedrijven zijn amoreel, overheid grijp in!]]></title>
      <description><![CDATA[<p>Wat is het doel van bedrijven? Grofweg gezegd – want er zijn natuurlijk ook allerlei uitzonderingen; commerciële organisaties die mooie spullen willen produceren en de aarde mooier willen maken – zijn bedrijven op aarde om geld te verdienen. Als ze al niet immoreel zijn, dan zijn ze wel amoreel. In het heerlijke BBC-programma The Apprentice, waarin een stel egomaniakale jonge ondernemers strijden om een investering van (Lord) Alan Sugar, legt de hoofdpersoon van de show meermaals uit welke factoren daarbij van belang zijn: kosten en prijs. Het verschil daartussen is de marge. De prijs is natuurlijk lastig, want als die te hoog is, dan koopt niemand je product. En dus is het slim eerst naar de kosten te kijken: die moeten zo laag mogelijk. Nu heeft de Consumentenbond een onderzoek gedaan dat haar Duitse evenknie eerder al deed. Die Duitsers bekeken daarvoor heel veel producten met een ‘verbeterd recept’ en constateerden dat het recept weliswaar verbeterd was voor de producent,  maar niet voor de consument: hoogwaardige ingrediënten als noten, vlees en fruit waren doorgaans vervangen door minderwaardige en goedkopere varianten vol suiker, zout, vet, smaakstoffen, emulgatoren, aroma’s en andere rommel. Over de auteurIn De Consument gaat Teun van de Keuken wekelijks op zoek naar de waarheid achter de marketingactie. Onze eigen Consumentenbond vergeleek de samenstelling van ruim zeshonderd supermarktproducten met diezelfde producten vijf jaar geleden. Ook in dat onderzoek werd geconstateerd dat in veel gevallen de hoeveelheid hoogwaardige ingrediënten was afgenomen: zo daalde het visgehalte van de lekkerbekjes van Albert Heijn van 75 procent naar 55 procent, verlaagde de fabrikant van Bertolli vloeibaar (een margarine) het aandeel olijfolie van 20 procent naar 7 procent en stopt Plus nu 6 procent bosvruchten in de siroop met bosvruchtensmaak waar dat eerder 19 procent was. In 60 procent van de veranderingen ging het om huismerken. Het is lachwekkend hoe sommige bedrijven reageren op deze bevindingen. De Consumentenbond schrijft dat supermarktketen Plus zegt dat hun bosvruchtenlimonade ‘nog precies hetzelfde smaakt, omdat de smaak vooral wordt bepaald door aroma.’ En: ‘Albert Heijn stelt zelfs dat zijn lekkerbekjes erop vooruit zijn gegaan doordat er een dikkere krokante laag omheen zit.’  Je moet maar durven. Dit is dus precies het soort rommelvoer waar we overgewicht van krijgen  en ziek van worden. Bedrijven zijn op aarde om geld te verdienen en kijken daarvoor vooral naar de kosten. Wat Lord Sugar zijn kandidaten ook zou kunnen aanraden, is aanwezigheid. Zo beschreef Michael Mosse ooit dat Coca Cola mede zo populair geworden is door ‘alomtegenwoordig’ te zijn. Onontkoombaar. Hoe meer ongezond waar er in de omgeving wordt aangeboden, hoe meer ongezond de norm wordt. Om die norm te veranderen, moet je de omgeving veranderen. Onze overheid is met tabak al een tijdje bezig dit te doen. Vanaf juli mogen supermarkten geen sigaretten meer verkopen en vanaf 2030 mogen ‘gemakszaken’ zoals Ako en Primera dat ook niet meer. Dan resteren alleen de officiële tabakszaken nog. Heel goed. Maar wat Primera nu gaat doen? Het richt een hele keten van tabakszaken op. Verslaving en longkanker interesseren het bedrijf niet. Amoreel of toch misschien immoreel? Ze zijn op aard om geld te verdienen. De enige partij die nog kan waken over onze gezondheid – en dat ook zou moeten doen – is de overheid. Die kan regels stellen voor de samenstelling van voedsel – 80 procent van de supermarkt is ongezond – en bepalen hoeveel tabakszaken er überhaupt mogen zijn. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/bedrijven-zijn-amoreel-overheid-grijp-in~bafd8eca/</guid>
      <pubDate>Sun, 28 Apr 2024 00:00:00 +02:00</pubDate>
    </item>
    <item>
      <title><![CDATA[Politiek, dwing bedrijven eerlijker te handelen]]></title>
      <description><![CDATA[<p>Geert Wilders stapte onlangs met veel misbaar uit de coalitie-onderhandelingen. De volgende dag zat hij er weer. Caroline van der Plas, die alles toejuicht wat de leider en enig lid van de PVV vindt,  sprak vol begrip over de potsierlijke actie. Ze begreep hem ‘heel goed’, want ‘asiel is heel belangrijk voor de PVV’. Lazen we deze treurige Haagse arena even verlaten en kijken naar de zaak waarover het hier gaat: migratie. De onderhandelende partijen willen een deel van de buitenlanders die hier willen komen werken en wonen tegenhouden en terugsturen. Het achterliggende idee is dat wij in onze polder  op eigen kracht door ons extreem vernuft, handigheid en ijver een paradijsje hebben opgebouwd en dat er nu profiteurs van buiten, die nooit iets aan onze welvaart hebben bijgedragen, een graantje komen meepikken. Klopt dat wel? Dat onze voorouders een schier onbewoonbare  drassige delta wisten in te polderen, was inderdaad knap. Maar onze welvaart komt ook door roof, moord, het verwoesten van natuurgebieden om plantages aan te leggen en het  weghalen van mensen van hun geboortegrond om ze als slaven over de wereld te verspreiden. Zonder het koloniale systeem waarmee landen ver weg  werden ingezet voor ons gerief, zouden we nooit zo rijk zijn geworden. Hoewel dat systeem formeel niet meer bestaat, opereren veel bedrijven in het rijke Westen nog steeds zo. In het zakenblad Sprout las ik dat de baas van Unilever, Hein Schumacher, de ideologische veren van voorganger Paul Polman heeft afgeschud. Schumacher gaat zich vooral inspannen om de aandeelhouders tevreden te houden, aldus het artikel. ‘Dat betekent onder andere dat duurzaamheidsplannen op een laag pitje komen te staan: de ambitie om alle verpakkingen van herbruikbaar, recyclebaar of composteerbaar plastic te maken wordt jaren verschoven en wordt er minder vaart gemaakt met het betalen van een leefbaar loon voor medewerkers van leveranciers.’ Ook op het gebied van natuurbescherming heeft Unilever zijn doelstellingen afgezwakt. Schumacher zegt zelf dat hij ‘niet gaat roepen dat we de wereld redden’. Maar niemand vraagt hem de wereld te redden. Het zou al mooi zijn als hij eerlijk zou produceren. Dus niet afval creëren en daar de (meestal arme) landen voor op laten draaien. Niet verpakkingen maken van nieuw plastic uit verse aardolie, maar duurzamere alternatieven kiezen. En vooral ook niet werknemers uitbuiten. De opmerking over het leefbaar loon is ronduit schandalig. De topman van Unilever vindt het doodnormaal dat hij zijn werknemers in ontwikkelingslanden niet voldoende kan betalen om van te kunnen leven.  Wat voor werkgever ben je dan? Dat zou toch het minimum moeten zijn? Voor onze werknemers hier zouden we dit niet accepteren, maar voor mensen die aan de andere kant van de wereld voor ons werken, vinden we het kennelijk acceptabel. Als wij onze rijkdom bouwen op het uitbuiten van mensen elders, dan moeten we niet gek staan kijken als deze zogenaamde ‘gelukszoekers’ op een gegeven moment hier hun deel komen opeisen.  Het wordt tijd dat ze in Den Haag  stoppen met het praten over het tegenhouden van de migrantenstromen en gaan nadenken hoe ze de wereld eerlijker kunnen maken. Alleen zo zullen meer mensen thuisblijven in plaats van te kiezen voor een gevaarlijke tocht op gammele bootjes. Over de auteurIn De Consument gaat Teun van de Keuken wekelijks op zoek naar de waarheid achter de marketingactie. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/politiek-dwing-bedrijven-eerlijker-te-handelen~b8c64136/</guid>
      <pubDate>Sun, 21 Apr 2024 00:00:00 +02:00</pubDate>
    </item>
    <item>
      <title><![CDATA[Ruimtevoer uit een flesje is geen voedsel]]></title>
      <description><![CDATA[<p>De sympathieke en belezen Tom Pardoen was uit België met de trein naar Amsterdam gekomen. Op het station had hij een ogenschijnlijk gezond broodje gekocht en was naar de uitgeverij gelopen. Daar ontmoette ik hem voor een interview over mijn boek De mens is een plofkip. Tom had de verpakking van zijn broodje voor mij bewaard. De enorme ingrediëntenlijst paste bijna niet op de verpakking en stond vol met  onuitspreekbare woorden met x-en en y-en. Het broodje had er volgens Tom gezond uitgezien. Bruin met pitjes. In werkelijkheid was het ultrabewerkt rommelvoer. Uiteraard niet volkoren, wat je altijd moet kopen als je gezond en voedzaam brood wilt hebben, maar bloem die op handige wijze was gekleurd. Veel suiker ( in verschillende namen die veel mensen niet eens als suiker herkennen), zout en tal van toevoegingen uit het laboratorium om het brood er lekker uit te laten zien en oneindig lang houdbaar te maken. Dit was geen voedsel, maar, om met de beroemde voedselschrijver Michael Pollan te spreken, een ‘food like substance’, een op voedsel gelijkende substantie. Als het gaat om onweerstaanbaar lekker eten dat ons ziek maakt, dan zijn producten als dit nog venijniger dan patat en hamburgers. Hoewel we die ook niet kunnen weerstaan, wéten we daarvan in ieder geval nog dat ze niet goed voor ons zijn. Maar heel veel ongezond mensenvoer vermomt zich als gezond. Kleine tip: bestudeer de ingrediëntenlijst. Als die heel erg lang is en vol staat met ingrediënten die je niet kunt uitspreken en die je zeker niet in je keukenkastje hebt staan, dan kun je het product beter laten staan. Nu hangen er plotseling allemaal reclameposters in de stad met een afbeelding en een tekst die als een hommage aan de surrealistische schilder René Magritte kunnen worden opgevat. De beroemde Belgische kunstenaar schilderde  een pijp met daarbij de tekst Ceci n’est pas une pipe: dit is geen pijp. Het was immers een afbeelding en geen pijp. En valt het woord ‘pijp’ überhaupt samen met het object dat het aanduidt? Interessante vragen over kunst en de relatie taal-object. Op de posters nu overal in de stad hangen, zien we een afbeelding van een gele fles met daarbij de tekst ‘This is food’.  Bedoelt de maker dat de afbeelding zelf al voedsel is ? Of  gaat hij de dialoog aan door Magritte om te draaien: waar deze wel degelijk een pijp heeft geschilderd en dat in zijn werk ontkent, wordt hier overduidelijk niet-voedsel als voedsel gepresenteerd. Geestig. Het gele spul in de fles  is een ‘op voedselgelijkende substantie’, of liever ruimtevoedselgelijkend. Het spul voor mensen die geen tijd hebben om te eten (misschien kunnen we ook producten maken voor mensen die geen tijd hebben om te leven?) is van het merk Yfood, dat je uitspreekt als Why food, dat ‘waarom voedsel’ betekent. Cynisch, maar duidelijk. Ik sluit graag af met de ingrediëntenlijst: ‘halfvolle melk, water, melkeiwit, plantaardige oliën 2,9% (koolzaad, zonnebloem), kokosmelkpoeder, glutenvrije havervezel, oplosbare maïsvezel, rijstpoeder (rijstmeel, rijstzetmeel, rijststroop), vitaminen (A, C, D, K, B1, B3, B5, B6, biotine, foliumzuur), mineralen (magnesium, ijzer, koper, mangaan, seleen, chroom, molybdeen, jood), maltodextrine, zoetstof: sucralose; aroma’s, stabilisatoren: gellangom, verwerkt Eucheuma-wier; emulgator: lecithinen; lactase.’ Eet smakelijk! In De Consument gaat Teun van de Keuken wekelijks op zoek naar de waarheid achter de marketingactie. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/ruimtevoer-uit-een-flesje-is-geen-voedsel~bb4e3e81/</guid>
      <pubDate>Sun, 14 Apr 2024 00:00:00 +02:00</pubDate>
    </item>
    <item>
      <title><![CDATA[Door idiote marktwerking wordt ov Onbetaalbaar Vervoer]]></title>
      <description><![CDATA[<p>GeenStijl noemt het ov steevast Onrendabelen Vervoer. Alleen kneuzen die zich geen autootje kunnen permitteren stappen toch vrijwillig in de trein? Zo’n rijdende buis van staal en glas die vaak vertraagd is en je zeker niet van deur tot deur vervoert? De toetsenbordridders van de website uiten zich een tikkeltje denigrerend ironisch, maar zonder dat ze het misschien helemaal zo bedoelen, hebben ze wel een belangrijk punt (voor de lezers die direct in de kramp schieten: mensen als onrendabel afschilderen geeft natuurlijk geen pas. Lees nu maar weer verder): het is reuze belangrijk dat een land niet alleen voor milieubewuste medemensen, sneue rijbewijslozen zoals ik en werkende reizigers voor goed openbaar vervoer zorgt, maar ook voor mensen met weinig geld. In De Consument gaat Teun van de Keuken wekelijks op zoek naar de waarheid achter de marketingactie. Net als iedereen hebben zij er recht op om zich door het land te verplaatsen om een familielid te bezoeken, naar een tentoonstelling te gaan of om verder van huis te solliciteren en te werken. Zonder goed openbaar vervoer wordt de kloof tussen arm en rijk alleen maar groter. Helaas wordt het openbaar vervoer langzamerhand Onbetaalbaar Vervoer. Waarom? Omdat de NS de treinkaartjes duurder maakt. Waarom? Omdat ze verlies lijden. Waarom is dat erg? Omdat de NS een bedrijf is dat winst moet maken. Is de NS dan beursgenoteerd? Hijgt een grote groep aandeelhouders de NV in de nek als de cijfertjes tegenvallen? Dat valt wel mee. De NS heeft één aandeelhouder en dat is de staat. De staat die het fileprobleem moet oplossen, moet zorgen voor ons milieu en die iedereen gelijke kansen moet geven om zich door het land te bewegen. Die staat doet al die dingen niet. Overal in Nederland worden buslijnen opgeheven, haltes geschrapt en vallen treinen uit. Mensen worden de auto ingejaagd, met alle  file- en milieugevolgen van dien. Hoe reageert de NS op deze geslonken populariteit? Die gooit de prijzen omhoog, met als gevolg dat nog meer mensen de trein links laten liggen, waardoor de NS nog meer verlies zal gaan lijden. Artikelen die slecht verkopen, maak je doorgaans niet populairder door ze duurder te maken. Dit marktwerkingetje spelen, met de overheid als enige aandeelhouder en nauwelijks concurrenten op het spoor, is raar. En het wordt nog gekker. Omdat de NS in coronatijd te weinig treinen heeft laten rijden, heeft het van zijn enige aandeelhouder een boete gekregen van 1,5 miljoen euro, die op een of andere manier terug moest worden gegeven aan de reizigers. Er werd een prijsvraag uitgeschreven waaraan (maar) zesduizend mensen meededen. Het winnende plan is bekend: er wordt een app gemaakt die zorgt voor ‘meer sociale interactie en verbinding van reizigers’. Wat een kolder. De rechtste partijen in het parlement spraken schande van deze ‘datingapp’, terwijl GroenLinks-PVDA daar weer kwaad over was, want ‘de reizigers wilden het zelf.’ Het linkse kompas hapert hier helaas. De doorsnee reizigers kan zo’n app gestolen worden. Die willen gewoon goed ov. Juist  links, groen trouwens ook, moet dat begrijpen. Zet je daar voor in en  stop die hele schijnmarktwerking, waarbij de enige aandeelhouder boetes oplegt aan een vervoerbedrijf waarvan de directie astronomische bedragen verdient. Waarom moet openbaar vervoer rendabel zijn? Maak het aantrekkelijk en goed, zodat iedereen ermee wil reizen. Zoals iemand laatst schreef: een fietspad hoeft toch ook niet rendabel te zijn? Geselecteerd door de redactie</p>]]></description>
      <guid>https://www.volkskrant.nl/columns-van-de-dag/door-idiote-marktwerking-wordt-ov-onbetaalbaar-vervoer~b8d1f57d/</guid>
      <pubDate>Sun, 7 Apr 2024 00:00:00 +02:00</pubDate>
    </item>
    <item>
      <title><![CDATA[Bij de omroep blijven ze redacteuren behandelen als vuil]]></title>
      <description><![CDATA[<p>Het is natuurlijk goed dat de commissie-Van Rijn de televisiewereld heeft doorgelicht, maar veel zal het voorlopig niet uithalen. De mensen aan de top en de figuren met aanzien zullen zich blijven gedragen als zonnekoningen en hardwerkende redacteuren onderaan de ladder zullen nog steeds worden uitgewrongen, zich onbeschoft gedrag moeten laten welgevallen en van het ene rotcontractje naar het andere hoppen. Bijna niemand krijgt een vaste baan, dus bijna niemand heeft genoeg bestaanszekerheid om de baas tegen te spreken en zijn grenzen te bewaken. Hoe dat komt? Omdat ze bij de televisie denken dat ze ongelooflijk bijzonder zijn. Uit het rapport-Van Rijn blijkt dat het begrip Champions League meermalen door programmakers is gebruikt om het belang van het eigen werk te beschrijven. In haar fantastische column voor Spijkers met Koppen maakte cabaretier Vera van Zelm hier al korte metten mee. Zo belangrijk is dat hele voetbal nu ook weer niet. Voetballers (en televisiepresentatoren) zijn tenslotte geen kinderartsen of leiders van vredesmissies. Maar als je wel gelooft dat de wereld stopt met draaien als je talkshowtje of je reportage een keer wat minder goed gelukt is, dat het een  ramp is als je concurrent de gast heeft waar jij op aasde en als je van die gedachte ook nog eens enorm gespannen raakt (de combinatie van stress en opgeblazen zelfbelang komt in Hilversum bovenmatig veel voor), dan kan het niet alleen gebeuren dat je je medewerkers onder enorme druk zet, maar dat je dat ook gerechtvaardigd vindt. Want: Champions League. Dat deze managementstijl fnuikend is voor de creativiteit van medewerkers en programma’s niet beter maakt, is extra wrang. Ik moest hieraan denken toen ik op Instagram een foto zag, geplaatst door journalist en schrijver Arja Mari, van een personeelsadvertentie voor het RTL- programma Editie NL. Het  programma zoekt een redacteur voor drie maanden (!). Als je zo weinig te bieden hebt, lijkt enige bescheidenheid gepast, maar niet bij Editie NL, dat immers: ‘al jaren een van de succesvolste nieuwsprogramma’s van Nederland’ is. Champions League. En dus vragen ze iemand  die ‘collega’s kan verbluffen met verrassende,  creatieve, waanzinnige ideeën’,  een ‘supernieuwsgierige nieuwsvolger die met ideeën komt waar nog niemand aan heeft gedacht’, die flexibel is – ‘jij schakelt sneller dan Max Verstappen’ – en ‘ambitieus: is er een verslaggever ziek? Jij bent al onderweg om hem te vervangen’. De hele advertentie zou zo, inclusief de absurde termijn van drie maanden, uit het rapport Van Rijn kunnen komen. Als secundaire arbeidsvoorwaarden worden bootcamp en yoga op kantoor aangeboden en een abonnement op Videoland. Gewoonlijk staat er bij zo’n advertentie een nummer dat je kunt bellen voor meer informatie. Hier niet. Bij de advertentie staat alleen: ‘Ik kijk ernaar uit je sollicitatie te ontvangen. Julia E.’  Zonder nummer dus. Vreemd. In de regel is een voornaam met een achternaam-initiaal voorbehouden aan mensen die van een misdrijf worden verdacht en een enkele rockster. Wat verdient dat eigenlijk, redacteur bij Editie NL? Ook dat staat nergens. Wel mag je bij je sollicitatie aangeven wat voor salaris je verwacht. Als sollicitant zou ik denken: hoe enorm prestigieus jullie ook moge zijn, als jullie drie maanden Max Verstappen willen, dan moeten jullie ook Max betalen: minimaal 10 duizend euro per maand en geen Videoland-abonnement maar HBO. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/bij-de-omroep-blijven-ze-redacteuren-behandelen-als-vuil~b19b7954/</guid>
      <pubDate>Sun, 24 Mar 2024 00:00:00 +01:00</pubDate>
    </item>
    <item>
      <title><![CDATA[Met een piepklein beetje melk in zijn sap ontwijkt Appelsientje de suikertaks]]></title>
      <description><![CDATA[<p>Dat was even schrikken. Zoals bekend halen bedrijven idiote trucs uit om onder hun verantwoordelijkheid uit te komen. Deze week kwam in het nieuws, na onderzoek van BNR, dat Appelsientje een heel klein beetje melkpermeaat, dat is een restproduct van kwark,  in zijn sap doet om geen suikertaks te hoeven  betalen. Voor de research voor dit stukje bekeek ik nog eens een  uitzending die ik jaren geleden  voor het televisieprogramma Pointer heb gemaakt en wat blijkt? De fabrikant zou het idee om een beetje melkvet bij de sap te doen weleens van mij kunnen hebben! Dat was ik glad vergeten. De suikertaks geldt voor alle suikerhoudende dranken, waarbij het er niet toe doet of die suiker uit biet, riet, appel of  sinaasappel komt. Van al die suikers word je namelijk net zo dik en zeker in vloeibare vorm krijg je er ongemerkt heel veel van binnen. Dranken verzadigen nu eenmaal niet zo snel als vast voer. Probeer maar eens vijf appels achter elkaar op te eten; drinken gaat een stuk makkelijker. Bovendien zijn sappen ook nog eens ontzettend slecht voor je tanden. Daarom mag het foefje om ergens sap aan toe te voegen en dan ‘zonder toegevoegde suikers’ op de verpakking te zetten ook niet meer. Sap is dan de toegevoegde suiker. De suikerbelasting is ingevoerd om ons minder zoete dranken en meer water te laten drinken. Maar gek genoeg zijn zuiveldranken van de belasting uitgezonderd. De suikertaks is in feite een eenvoudige aanpassing van een wet uit 1992, die een verbruiksbelasting op water, frisdranken en groente- en fruitdranken regelde. De belasting  op die producten is nu  eenvoudigweg verhoogd, naar zesentwintig cent per liter, en water is er uitgehaald. Zo is vrij simpel een suikertaks op alcoholvrije dranken ingevoerd. Maar zuivel stond niet in die wet, omdat de wetgever dat in 1992 nog gezond vond. Daarom wordt de belasting dus niet geheven op Fristi en Chocomel, die met zes suikerklontjes per glas van 200 ml één klontje meer bevatten dan Coca-Cola. Nadat belastingexpert Ilona van den Eijnde mij in de uitzending had uitgelegd dat elk drankje met een minimaal melkvetpercentage van de suikertaks wordt uitgezonderd, stelde ik haar mijn fatale vraag,  die Appelsientje het  perfide idee zou kunnen hebben gegeven: ‘Dus je kunt dus eigenlijk frisdrank maken met wat melkvet erin en dan ben je vrijgesteld van deze belasting?’ ‘Ja, klopt.’ Dat is precies wat Appelsientje nu heeft gedaan. Voedingsmiddelentechnoloog IJsbrand Velzeboer legt in de BNR- uitzending uit hoe eenvoudig het is: ’Sappen zijn al uitgezonderd als deze slechts 0,02 procent melkvet bevatten.’ Een piepklein beetje melk kan een hoop geld opleveren. De sapmakers claimen dit allemaal zonder enig eigen belang en met de beste bedoelingen te hebben gedaan om hun fantastische product betaalbaar te houden voor de mensen. Maar de bedoeling van de wet is juist dat de wonderdrank duurder wordt, zodat mensen er minder van gaan drinken. Vanuit winstbejag en een strikt eigen moraal rommelen met ingrediënten en de wet mag nu misschien nog wel, maar is niet de bedoeling. Laten we hopen dat het demissionair staatssecretaris Marnix van Rij lukt om de suikertaks eindelijk uit te breiden naar zuivel. Eet fruit, drink water! In De Consument gaat Teun van de Keuken wekelijks op zoek naar de waarheid achter de marketingactie. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/met-een-piepklein-beetje-melk-in-zijn-sap-ontwijkt-appelsientje-de-suikertaks~b63e64bf/</guid>
      <pubDate>Sun, 17 Mar 2024 00:00:00 +01:00</pubDate>
    </item>
    <item>
      <title><![CDATA[Stel dat bierbrouwers zo zouden reageren op Dry January als de boeren op de Week
Zonder Vlees deden]]></title>
      <description><![CDATA[<p>Boeren hebben met intimidatie de Week Zonder Vlees en Zuivel gefrustreerd.  Zoals filosoof en historicus Bert Demyttenaere  al in zijn colleges zei: ‘Geweld is het enige universele argument.’ Hij slingerde het aforisme met zijn kenmerkende Gentse tongval het lokaal in. Zijn colleges waren moeilijk, onnavolgbaar soms. Toch houden twee van zijn bon mots het al jaren uit in mijn hoofd. Zijn andere gevleugelde uitdrukking  ‘Alleenheersers bestaan niet’, kwam weer naar boven toen ik las dat Raoul du Pré, uitmuntend politiek commentator van deze krant, schreef dat er nu eindelijk een – desnoods extraparlementair – kabinet gevormd moet worden. Het heeft lang genoeg geduurd. Maar lees How Democracies Die van Steven Levitsky en Daniel Ziblatt of Fascisme en populisme van Antonio Scurati: antidemocratische en populistische partijen komen nooit puur op eigen kracht aan de macht. Ze worden in het zadel geholpen door andere partijen die hen salonfähig maken en met hen in zee gaan omdat ze daarvan denken te kunnen profiteren. Doe dat niet. Het is een levensgevaarlijk spel dat je niet kunt winnen. De Nationale Week Zonder Vlees en Zuivel is een sympathiek initiatief dat consumenten ertoe wil aanzetten een week lang, je raadt het al, geen vlees en zuivel te consumeren. Het eten van vlees en kaas en het drinken van melk hebben een enorme impact op het klimaat. Als we dat allemaal een ietsjepietsje minder zouden doen, dan zou de wereld er beter uitzien. In zijn aanstekelijke boek Worstelingen legt Samuel Levie dit ook uit: het heeft meer zin iedereen over te halen een beetje minder vlees te eten, dan mensen te willen bekeren tot veganist. Precies wat deze Nationale Week beoogt. Zo’n week kan bewustzijn creëren over het eigen eetpatroon en de gevolgen ervan en, geholpen door het aanbod in de supermarkt en de verschillende recepten die worden aangeboden, je leren hoe je lekker plantaardig kunt koken. De organisatie hoopt dat deelnemers daarna de smaak te pakken krijgen en vaker (een dag per week?) dierlijke producten laten staan. Sommige boeren waren direct op hun pik getrapt en besloten met de trekker een paar deelnemende supermarkten te bezoeken voor goede gesprekken zoals die ook ooit bij  sommige motorclubs populair waren. Wie meedeed aan de vleesloze week was tegen de boeren. Stel je voor dat bierbrouwers zo zouden reageren op Dry January? Ridicuul toch? Floor de Jong van Farmers Defence Force was tevreden over de actie: de bezochte supermarkten bleken opeens zelf ook niet achter de campagne te staan en ‘zouden het een volgende keer anders doen’. Bart Kemp, voormalig voorman  van boerenactieclub Agractie,  twitterde dan weer boos over de Skip the cow-campagne van Gouden Windeiwinnaar Roombeter  van Blueband met de slogan ‘Nog steeds liever koeienboter? Typisch kuddegedrag.’ Kemp sprak van ‘boeren bashen’, waarna boze boeren een paar supermarkten bezochten. Later meldde Kemp het resultaat: ‘Heb contact gehad met directie AH. Ze staan hier beslist niet achter en hebben me gemeld het uit de winkels te verwijderen.’ In supermarkten gebeurt vrijwel niets toevallig. Campagnes worden eindeloos beoordeeld voordat ze de winkel in mogen. Het is uiterst onwaarschijnlijk dat de directie niet van de Roombeter-acties wist. Het lijkt eerder op zwichten voor terreur. Zo geef je macht uit handen. Geweld is het enige universele argument. Alleenheersers bestaan niet. In De Consument gaat Teun van de Keuken wekelijks op zoek naar de waarheid achter de marketingactie. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/stel-dat-bierbrouwers-zo-zouden-reageren-op-dry-january-als-de-boeren-op-de-week-zonder-vlees-deden~b8aa09a6/</guid>
      <pubDate>Sun, 10 Mar 2024 00:00:00 +01:00</pubDate>
    </item>
    <item>
      <title><![CDATA[‘Angry Bert’ Huisjes maakte van WNL een omroep met zendtijd voor politieke
partijen]]></title>
      <description><![CDATA[<p>De meeste mensen hebben er geen flauw benul van welk programma van welke omroep is. De programma’s zijn op NPO1, 2 of 3 en wie ze maakt zal ze worst wezen. De omroepen zelf vinden dat wel reuze belangrijk. De kijker moet en zal weten dat deze talkshow van BNNVARA is en die dramaserie van de KRONCRV. Daarom staan er ook van die lelijke stickers in de hoek van het beeld met niet alleen de naam van de zender, maar ook de omroepnaam: kijk, dit hebben wij gemaakt, knap hè? Omroepen doen dit omdat van ze verwacht wordt dat ze zich profileren. Bij het maken van programma’s is daarvoor in het huidige bestel weinig ruimte, dus doen ze het met die plaatjes in beeld en prachtige slogans. Dus is BNNVARA van de DWDD- schandalen ‘verschillig’. Op de site lees ik: ‘Bij BNNVARA hebben we allemaal een ding gemeen: we hebben een wereld voor ogen met gelijke kansen voor iedereen.’ Hoe mooi is dat? KRONCRV, dat via Yvon Jaspers de traditionele landbouw promoot zegt: ‘Wij geloven dat de wereld eerlijker, groener en liever kan.’ Tranen in de ogen! En de EO: ‘Overtuigd van Gods liefde voor iedereen, willen we verhalen vertellen over God en het volgen van Jezus.’ Hartverwarmend! En zo hebben alle omroepen slogans, statements en verklaringen die met een korreltje zout genomen moeten worden. Want zelfs bij onze evangelische broeders is de rol van de Heer veel kleiner dan tien of twintig jaar geleden. Daar kan de omroep weinig aan doen.  Dat ligt aan de bestuurders  van de NPO, het orgaan dat beslist welke programma’s op tv komen en welke niet. Waarschijnlijk vinden zij Hem niet aantrekkelijk genoeg voor een breed publiek. Het bontst maakt WNL het, ‘omroep van Wij Nederland’ (hoeveel is er voor die kromme slogan betaald?). Die ziet het als onderdeel van zijn missie om ‘op nuchtere wijze journalistiek te bedrijven. Nieuwsgierig, zonder vooroordeel, altijd met een goed humeur.’ Het is een wonder dat deze zinnen nog op de site staan, want inmiddels weten we dat er geen woord van klopt. Geen goed humeur, want er heerst(e) een angstcultuur, medewerkers van ‘WNHEL’ werden gepest door hoofdredacteur Bert Huisjes (‘Bertlusconi’, ‘Angry Bert’) en er was sprake van zwangerschapsdiscriminatie. Ook van dat ‘op nuchtere wijze journalistiek bedrijven’ en ‘nieuwsgierig zonder vooroordeel’ klopt weinig. Uit het stuk over de omroep in het AD blijkt dat hoofdredacteur Huisjes eiste dat het de VVD en het CDA  makkelijk werd gemaakt in interviews. Wie hier kritiek op had, werd erop gewezen dat contractverlenging moeilijk kon worden. Dat de Raad van Toezicht  zich al binnen twee uur nadat het stuk uitkwam, achter Huisjes schaarde, is niet verwonderlijk. Die wordt namelijk bevolkt door Loek Hermans van de VVD en de Amersfoortse CDA-wethouder Micheline Paffen-Zeenni (die gek genoeg pas sinds een paar dagen op de site van WNL staat). En door Fons van Westerloo, die al twaalf jaar in dit toezichtsorgaan zit, terwijl mensen dergelijke functies in de regel maximaal twee keer vijf jaar vervullen. Huisjes heeft zijn publieke omroep met zendtijd voor politieke partijen willen vullen. Als je journalistieke basisprincipes aan je politieke idealen opoffert, dan heb je in het publieke bestel niets te zoeken. In De Consument gaat Teun van de Keuken wekelijks op zoek naar de waarheid achter de marketingactie. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/angry-bert-huisjes-maakte-van-wnl-een-omroep-met-zendtijd-voor-politieke-partijen~b9317d4c/</guid>
      <pubDate>Sun, 3 Mar 2024 00:00:00 +01:00</pubDate>
    </item>
    <item>
      <title><![CDATA[Geldsmijters als Wim Pijbes zouden wij vroeger een patjepeeër hebben genoemd]]></title>
      <description><![CDATA[<p>‘Die haringstal is goed’, wees ik naar de solide keet op het winkelplein. De laatste keer dat ik er was geweest stond er een zwijgende man in de krappe ruimte achter de toonbank in moordend tempo visjes schoon te maken. Dat was best lang geleden, dus het aplomb van mijn mededeling was nergens op gebaseerd. De vader werd bijgestaan door zijn zoon, die zich zo te zien ook een ander leven had gedroomd. Misschien dat hun haring niet met liefde was bereid, maar wel met kennis en aandacht. Zou dat uiteindelijk toch belangrijker zijn? Mijn gesprekspartner gaf me gelijk: ‘Er hangt in dat zaakje een uitgeknipte, inmiddels vergeelde, recensie van Johannes van Dam. Dit zou een van de beste haringstallen van de stad zijn.’ Van Dam, de legendarische eetschrijver en restaurantcriticus van Het Parool is inmiddels al meer dan tien jaar dood.  De recensie is dus  stokoud. In De Consument gaat Teun van de Keuken wekelijks op zoek naar de waarheid achter de marketingactie. Zoals dat ook met baby’s en rode auto’s gaat, zag ik na dit gesprek plotseling in tal van eetgelegenheden oude recensies aan de muur of in het raam hangen. In diverse staten van ontbinding, meestal door de oude meester geschreven, soms door een iets recentere criticus. In alle gevallen was er duidelijk een cijfer te zien, altijd een 8- of hoger. Mindere beoordelingen hebben geen eeuwigheidswaarde. Wanneer wordt reclame antireclame? Dat vroeg ik me ook af toen ik het interview las met de voormalig directeur van het Rijksmuseum Wim Pijbes. In een heerlijk stuk volgt John Schoorl hem terwijl hij miljoenen van een rijke familie uitgeeft aan kunstwerken voor een nieuw museum. De arme Pijbes moet zo diep onzeker zijn dat hij van de daken schreeuwt hoe geweldig hij is: ‘Het Rijksmuseum kreeg door mijn toedoen een on-Nederlandse allure. Het Rijksmuseum torent er volledig bovenuit. En ik was als directeur daarvan de personificatie, want de vent maakt de tent. Deze Wim.’ Thuis  zouden we deze met geld smijtende Wim,  die er hoog van opgeeft hoe hij in internationale kringen verkeert – ‘Dat je zegt dat je in Qatar was, omdat daar de bibliotheek van Koolhaas werd geopend. Dan zeggen ze: O ja, natuurlijk. We hebben aan een half woord genoeg, in deze kleine club’ – vroeger een patjepeeër hebben genoemd. Dat is jammer. Pijbes zegt in het stuk  ook dat hij ‘van nature marketeer is’. Dat klopt natuurlijk. Hij heeft het ontzettend goed gedaan. Alleen als marketeers de loftrompet gaan steken over zichzelf en voor het werk gaan staan dat ze moeten promoten – de man die de tent maakte in het Rijks was natuurlijk  Rembrandt en niet Pijbes – dan wordt marketing antimarketing. Kun je als eetgelegenheid jaren na dato nog pronken met een recensie? Ik vrees het niet. Een stokoude recensie, of een poster met ‘Beste oliebollen van het jaar!’ met daaronder ‘AD oliebollentest 2017’ zegt weliswaar iets over het verleden, maar ook veel over het heden. Kennelijk heeft de zaak in de inmiddels verstreken jaren nooit meer zo’n goede beoordeling gehad. Het hoogtepunt ligt inmiddels ver achter ons. All downhill since Johannes. Haal recensies daarom op zijn laatst twee jaar na publicatie van de ramen.  Of hang ze helemaal niet op.  De krantenlezers komen na een positief artikel toch wel. Zo’n knipsel staat armoedig. Voorkom antireclame. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/geldsmijters-als-wim-pijbes-zouden-wij-vroeger-een-patjepeeer-hebben-genoemd~b1665b8c/</guid>
      <pubDate>Sun, 25 Feb 2024 00:00:00 +01:00</pubDate>
    </item>
  </channel>
</rss>
