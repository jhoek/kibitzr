<?xml version="1.0" encoding="utf-16"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[We geloven graag dat het verleden een wezenlijk andere plek is dan het heden]]></title>
      <description><![CDATA[<p>Op een avond in december 1972 wordt er aangebeld bij de familie McConville in een wooncomplex in het westen van Belfast. Jean McConville, sinds de dood van haar man eerder dat jaar in haar eentje verantwoordelijk voor de opvoeding van haar tien kinderen, loopt naar beneden. Voor de deur staat een groep mensen die zeggen dat ze Jean even willen spreken. Met een paar uur zal ze weer thuis zijn. ‘Let jij zolang op de kinderen’, zegt Jean tegen haar 16-jarige zoon terwijl ze naar een busje wordt gebracht. Zo begint Say Nothing, het boek dat Patrick Radden Keefe een paar jaar geleden schreef over de Troubles in Noord-Ierland, en hoe dat land nog altijd een en al open zenuw is als het op de recente geschiedenis aankomt. Aan de hand van de verdwijning van Jean McConville, wier lichaam pas in 2003 werd teruggevonden, schreef Keefe over een samenleving waarin niet opgeloste moorden en verdwijningen hele wijken en families spleten, en waar de onafheid van het verleden in het heden als dikke mist in de straten hing. Ik las Say Nothing een jaar geleden en was er enkele dagen helemaal vol van. Toch dacht ik er sindsdien niet vaak meer aan. Soms zag ik de rug van het boek in de kast, met de ogen van IRA-strijder Dolours Price die me van boven de titel aankeken, en vroeg ik me heel even af van wie die ogen toch waren en waar die hele Troubles ook alweer over gingen. Het meeste kwam stukje bij beetje terug toen ik dit weekend een Nieuwsuur-reportage zag over de aangekondigde amnestiewet voor misdaden die tijdens de Troubles zijn begaan. Als die wet er daadwerkelijk komt, zullen moorden zoals die op Jean McConville nooit officieel worden opgelost. Talloze mensen verliezen de hoop die ze gaande heeft gehouden, twijfel zal blijven gisten en de onderlinge verhoudingen van binnenuit uithollen – traag maar onherroepelijk. Je wilt graag geloven dat het verleden een wezenlijk andere plek is dan het heden. Alsof de dingen niet altijd maar doorgaan, van gister naar vandaag naar morgen. Alsof de geschiedenis een geweldig boek is dat je gelezen hebt en waarvan je je soms afvraagt of het überhaupt sporen heeft nagelaten. Bij de dood van maffiabaas Matteo Messina Denaro, afgelopen weekend, reisden verslaggevers naar het geboortedorp van de man die genoeg mensen vermoordde om een middelgrote begraafplaats te vullen. Daar, in Castelvetrano, trof de lokale omroep een oudere man op het terras. Hij wilde wel reageren. ‘Wat moet ik zeggen? Hij is dood, dus het is klaar.’ Zoals altijd op dit soort grote momenten krijgt opluchting kort de overhand. Dood, dus klaar. Afgelopen, dus voorbij. Vooruitkijken, schone lei, niet blijven emmeren. Het is een hardnekkige, menselijke behoefte die soms handig in je voordeel kan worden ingezet. Op verschillende politieke congressen in Nederland wilde men dit weekend het verleden weer eens dolgraag het verleden laten. Gebeurtenissen en uitspraken moesten ‘opnieuw bekeken worden’ en wie weet kon er wel een ‘streep onder wat is gebeurd’. Klinkt altijd aantrekkelijk en fris. Maar het is in de praktijk niet veel meer dan alle stof van de vloer in een kast vegen en, zonder acht te slaan op het laagje viezigheid op het dressoir en op de stofvlokken aan het plafond, ijzerenheinig vaststellen dat je huis nog nooit zo schoon is geweest. [Hier de tekst overheen typen of plaatsen] Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen.</p>]]></description>
      <guid>https://www.volkskrant.nl/columns-opinie/we-geloven-graag-dat-het-verleden-een-wezenlijk-andere-plek-is-dan-het-heden~bb5a3c16/</guid>
      <pubDate>Thu, 28 Sep 2023 00:00:00 +00:00</pubDate>
    </item>
    <item>
      <title><![CDATA[Zou er een koning bestaan die in deze periode een steady 7,5 op de mat zou leggen?]]></title>
      <description><![CDATA[<p>De ochtend na de presentatie van mijn eerste boek verscheen de eerste recensie, op de website van een grote boekwinkelketen. Niet om te pochen, maar de toon was lyrisch. Het bijgeleverde tekstje, de recensie zeg maar, van een anonymus uit ‘West-Holland’, luidde: ‘Ziet eruitalsop (sic) het plaatje snelle levering super.’ Vijf sterren, aan een gedachteloze hemel. Dinsdag, Prinsjesdag, was het weer tijd voor een van de wonderlijkste tradities op een dag die toch niet in zijn eerste wonderlijke traditie is gestikt: het jaarlijkse onderzoek waarin koning en koningin aan het oordeel van hun onderdanen worden onderworpen. Negen jaar geleden stond het koningspaar er volgens de rapportcijfers van onderzoeksbureau Ipsos nog florissant voor: de koning koerste rond een 7,6, de koningin zat op een 7,9. Zij is in negen jaar tijd acht tienden gezakt, hij zelfs een heel punt, tot een 6,6. Een andere enquête, van het EenVandaag Opiniepanel, noteerde rond Koningsdag dit jaar zelfs een 6,1 voor tien jaar koningschap. Het is een voldoende, en het is ongetwijfeld hoger dan het cijfer waar de gemiddelde lijsttrekker het mee zou moeten doen, of de huidige Ajax-trainer, maar het heeft toch iets schraals, een koning met een zesje. Iets onkoninklijks ook, naast koets, rijtoer en het woord ‘schatkist’. Heeft vast te maken met de stemming in het land. Die is al enige tijd ijzig: dalend optimisme in het algemeen en een afkalvend vertrouwen in de instituties in het bijzonder. Zoals we er vroeger een docent weleens van verdachten de eindcijfers naar beneden af te ronden omdat de klas hem gedurende het jaar het leven zuur had gemaakt, zo gaan er bij de koning in slechte tijden een paar tienden extra vanaf. Gewoon, uit collectief chagrijn. Niks Gebroeders Grimm-koning, een CPB-vorst kun je krijgen. Veel mensen vragen zich af hoe die waarderingscijfers zo laag komen, en wat dat betekent. Hele analyses worden erover volgepend, vakantiehuizen worden erbij gehaald, coronavakanties, versprekingen en andere koninklijke knulligheden. Meestal zoemt rond Prinsjesdag ook de uitdrukking ‘de broekriem aanhalen’ rond alsof 1957 nooit is opgehouden, maar de realiteit is harder dan het cliché en wordt nauwelijks nog verzacht door die werkelijkheid in te bedden in een lezing van de vertegenwoordiger van een instituut waar de broekriem vaak best nog een gaatje losser blijkt te kunnen. Interessanter is het je af te vragen waar die cijfers eigenlijk voor zijn. Is het te doen om het functioneren, of om de functie? Zou er een koning bestaan die in deze periode een steady 7,5 op de mat zou leggen? En bovendien: je kunt cijfers geven tot je een ons (100 gram) weegt, maar wat schiet je ermee op? Er zijn straathoeken die op Google Reviews al jaren onvoldoendes krijgen, moeten die hun conclusies trekken? Wat kun je doen, als straathoek, of als staatshoofd? Je bent wat je bent, met al je tekortkomingen. Je wordt geduld, ook omdat vervanging tot een te ingrijpende renovatie zou leiden. De straathoek kan een lantaarnpaal krijgen, of een nieuwe stoep. Het staatshoofd een baard, of een nieuwe bril. Dat laatste gebeurde dinsdag bij de Troonrede. Een leesbril, halverwege de koninklijke neus. Zwart montuur. Een leesbril om je als volk aan op te trekken. Dag pessimisme, hallo vertrouwenwekkende verschijning. Twee glazen, één gamechanger. Een vijfballen-bril. Vóór Paleis Noordeinde verzamelden zich wat demonstranten om de 6,6 tijdens de balkonscène auditief vorm te geven. Die hadden de bril nog niet gezien.</p>]]></description>
      <guid>https://www.volkskrant.nl/columns-van-de-dag/zou-er-een-koning-bestaan-die-in-deze-periode-een-steady-7-5-op-de-mat-zou-leggen~b4f48784/</guid>
      <pubDate>Tue, 19 Sep 2023 00:00:00 +00:00</pubDate>
    </item>
    <item>
      <title><![CDATA[De politie blijft je beste vriend, maar ook die heb je liefst niet voortdurend onaangekondigd aan je deur]]></title>
      <description><![CDATA[<p>In het voorjaar van 2023 verschijnt een groot onderzoek van De Groene Amsterdammer en Investico naar het demonstratierecht in Nederland. Onder meer tientallen draaiboeken van de politie die zijn gebruikt bij demonstraties worden opgevraagd. Wanneer de onderzoekers de draaiboeken ontvangen, is de meeste tekst zwart gelakt. Uit wat leesbaar gelaten is, stijgt ‘een spookbeeld op van de hedendaagse demonstrant’. De politie lijkt weinig onderscheid te maken tussen risicowedstrijden uit de Eredivisie en demonstraties. Nederland is een demonstratieland geworden. Het aantal demonstraties is tussen 2013 en 2022 vervijfvoudigd – voetbalwedstrijden niet meegerekend. En het lijkt me sterk dat die trend dit jaar naar beneden wordt bijgesteld. De A12 wordt inmiddels elke dag bezet door klimaatactivisten. Het afgelopen weekend werden tientallen kinderen die bij dat klimaatprotest waren opgepakt, aangemeld bij Veilig Thuis. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Standaardprocedure, beweerde een politiewoordvoerder in NRC. Reactie Veilig Thuis, meldpunt voor huiselijk geweld en kindermishandeling: doe maar liever niet. Er bestaat denk ik zoiets als beroepsmatige argwaan, zoals er ook wijsheid door schade en schande bestaat. Onmisbare gereedschappen voor een agent, onmisbaar in ieder beroep trouwens. Maar als die argwaan maar lang genoeg wordt gemarineerd in ongeduld, persoonlijke ergernis, herhalingen van zetten en de inertie van een minister die zich in woord achter je schaart – en daarmee in feite: achter zichzelf, een lenigheid die je in Den Haag snel onder de knie krijgt – maar in daad weinig bereidheid toont om iets aan de aanleiding voor de betogingen te doen, kan die beroepsmatige argwaan zomaar omslaan in wantrouwen en onredelijkheid. Daarover zou minister Yesilgöz zich kunnen uitspreken, maar in plaats daarvan spreekt ze over de politiecapaciteit die wordt aangetast, over wijkagenten die niet in hun wijk kunnen zijn omdat ze alweer een klimaatdemonstratie moeten faciliteren. Agenten weten dat vreedzame demonstranten zelden veroordeeld worden, ook wanneer ze een strafbaar feit begaan. Hierover bestaat frustratie, een emotie die geregeld het nieuws haalt. In een land waarin al jaren vol overgave aan recht en wetten wordt gemorreld ten behoeve van de veiligheid, kan de verwarring ontstaan dat die veiligheid boven het recht gaat. Dat is, vooralsnog, niet zo. Het is lastig die berichten over frustratie – of je je daar nu in kunt inleven of niet – los te zien van wat op sommige momenten op intimidatie lijkt: nu de meldingen bij Veilig Thuis, vorige keer het arresteren van mensen voorafgaand aan een betoging. In het stuk in De Groene Amsterdammer ging het over het voortdurend vragen om identiteitsbewijzen en over een demonstrerende clown die werd opgepakt omdat zijn ballonnen de politiepaarden zouden laten schrikken. Ook kwam een pianolerares voorbij die vaak aan Extinction Rebellion-acties deelnam en zodoende geregeld onverwacht bezoek kreeg van een huispsycholoog of een agent van de deradicaliseringseenheid. Nu kunnen ook pianoleraren radicaliseren – hoed je voor geradicaliseerde pianoleraren – en de politie blijft natuurlijk je beste vriend, maar ook die heb je liefst niet om de haverklap onaangekondigd aan je deur. Er zit iets afschrikwekkends in die bezoekjes, iets buitensporigs ook. Zo vaak staan ze op de stoep en zo indringend is de bezorgdheid over de kinderen dat het bijna beklemmend aanvoelt, onvriendschappelijk, onwenselijk. Of is dat die beroepsmatige argwaan die daar langzaam maar zeker overgaat in onredelijk wantrouwen?</p>]]></description>
      <guid>https://www.volkskrant.nl/columns-van-de-dag/de-politie-blijft-je-beste-vriend-maar-ook-die-heb-je-liefst-niet-voortdurend-onaangekondigd-aan-je-deur~b70690fce/</guid>
      <pubDate>Tue, 12 Sep 2023 00:00:00 +00:00</pubDate>
    </item>
    <item>
      <title><![CDATA[Met plezier naar andermans vakantiefoto’s kijken is niet voor iedereen weggelegd]]></title>
      <description><![CDATA[<p>Moderne verschijnselen, we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week: vakantiefoto’s kijken. ‘Ha!’‘Hé, dat is... ontzettend lang geleden.’‘Moet je ergens heen?’‘Ik... ik...’‘Ik ook niet.’ ‘O. Wat doe jij tegenwoordig?’‘O man, da’s een verhaal. Nou ja, ik zat dus in de consultancy, geweldige tijd gehad, goed verdiend ook, eerlijk is eerlijk, en toen kwam de crisis.’‘Maar... dat was in 2008.’‘Kun je nagaan. Maar sindsdien ben ik er wel achter gekomen dat ik steeds verder van mezelf was weggedreven, dat ik helemaal niet meer bewust bezig was met wie ik was en wat ik wilde. Tijdje best zwaar gehad. Nu help ik mensen met bewuster leven. Ervaringsdeskundigheid. Loopt heel aardig, beetje mensen helpen die knoop te ontwarren waarin ze zichzelf hebben gedraaid. En jij? Beetje in de schrijverij blijven hangen?’ ‘We doen ons best.’‘Nog weggeweest van de zomer?’‘Italië.’‘Ken ik. Geweest. Terracotta, dolce vita, ammehoela. Ik ben zelf met de camper een beetje door Groot-Brittannië getrokken. Net even wat anders dan anders. Van noord naar zuid. Schitterend, ongelofelijk. Als je daar rondrijdt, ga je het toch wel zonde vinden, die Brexit. Wacht, ik laat je wat foto’s zien.’ ‘Dat hoe...’ ‘Kijk, dit ben ik vóór de camper. Die is gemaakt door mijn oudste zoon, die was er de eerste drie dagen nog bij. Mooi hè? Van die aanrijding is nauwelijks nog wat te zien, op die kapotte lamp linksvoor na dan, maar dat heeft ook wel wat. Liever een camper met een fikse deuk dan zo’n klinisch windtunnelding waarmee iedereen hier naar zijn werk gaat. Een auto moet ook geleefd hebben. Geldt trouwens ook voor het everzwijn dat die koplamp eruit kopte. Even niet opgelet bij het oversteken. Kijk, dat zwijn hadden we natuurlijk bewaard, dat gooi ik hier op de barbecue. Hier doe ik, denk ik, Obelix na. Had je bij moeten zijn. En die met dat bord sla, dat is mijn zoon, ja. Althans: dat beweert zijn moeder bij hoog en bij laag. Zelf zie ik er niet veel van mezelf in terug, maar prima. Hij is vegetariër. Maar ja: dat beest was al dood. Beetje ondankbaar om het dan niet op te eten, vind ik. Deze heeft hij gemaakt. Dat is, ja, dit is de wachtkamer van het politiebureau van Blough. Kijk je weleens van die treurige Schotse misdaadseries? Nou, zo was het precies. Ze geloven daar dat iedereen die een barbecuetje aansteekt ook direct het hele beschermde natuurgebied in de hens zet. Heb ik daar even het verschil tussen causaal verband en correlatie uitgelegd. Boete gekregen. Fine, zei ik nog. Snapten ze niet. O ja, en dan is dit... ja, Newcastle. Daar zou ik hem op de boot terug zetten. Zijn we eerst nog even samen uit geweest. Da’s ook leuk hoor, als je dat met je kind kunt doen. Dus dit zijn foto’s van het uitg... nou, daar scroll ik even snel doorheen, die zijn ook niet allemaal even goed belicht... O ja, en dit is Scylla. Mooi, hè? Ik zag haar het eerst, maar volgens mijn zoon telt dat niet. Nou, hier nog wat foto’s van Scylla, ze stond een beetje wankel op de beentjes, en hier nog een paar, die heeft hij dan gemaakt, en hier was ik ook niet bij, en hier eentje van ons drietjes voor de camper. Ja verdraaid, het lijkt tomatensoep, maar het is Scylla’s lievelingskost, macaroni met ketchup, want hij ging toen opeens toch niet met de boot terug, en hier zet ik de voortent op, want je kunt onmogelijk met drie volwassenen in zo’n kleine camper. Je ziet me niet zo goed door het gordijn van regen, het blijft Engeland, hè. Wat je ook niet ziet, en ik ook niet destijds, is de klif waarbij we dat ding in het donker hadden neergezet, dat zagen we de volgende morgen pas. Nou ja, lange vakantie kort: ik zoek een nieuwe camper en ik word over een half jaar opa.’</p>]]></description>
      <guid>https://www.volkskrant.nl/columns-opinie/met-plezier-naar-andermans-vakantiefoto-s-kijken-is-niet-voor-iedereen-weggelegd~be22f664/</guid>
      <pubDate>Thu, 7 Sep 2023 00:00:00 +00:00</pubDate>
    </item>
    <item>
      <title><![CDATA[Te midden van perverse vernielzucht blijven mensen in Odesa bereid nieuwe dingen te maken]]></title>
      <description><![CDATA[<p>Op de eerste snikhete septemberdag las ik het artikel van Abel Bormans waarin strandagenten Lindsay en Michael op het Scheveningse strand ‘haantjes’ en ‘kleerkasten’ ontwaren, jongens en mannen met meer energie dan gelegenheid om die zinnig kwijt te kunnen. Het was een verhaal vol details die zich in je geheugen vasthaken: de in het zand vertrapte joints van een paar toeristen, de Poolse flexwerker van een palletfabrikant die ons de readymade ‘Thank you for not giving me a boete’ schenkt en de strategie van Michael, voor het geval het op de boulevard op een confrontatie uitloopt: dan werpt hij zich ‘met volle kracht op de meest gespierde vechtersbaas’. Ook Bormans’ beschrijving van de ‘schuimende brokken kots’ op de trui van een dronken strandtentbezoeker bleef hangen. Paar dagen eerder. Zelfde krant, ander strand. In een prachtige reportage van Tom Vennink en fotograaf Daniel Rosenthal trekken mensen uit heel Oekraïne voorbij, in Odesa, de enige plek waar ze nog terechtkunnen voor een strandvakantie. Op sirenes reageert niemand meer, luchtalarmen worden gevoeglijk genegeerd, iedereen blijft poedelen in de branding van de Zwarte Zee. Te warm voor schuilkelders. In 2005, toen een andere Volkskrant-journalist (Corine de Vries) op het strand van Odesa op reportage was, sprak zij een 73-jarige ingenieur, die vertelde: ‘Als de wind niet zo vaak uit Moskou zou waaien, zou het klimaat hier zijn als in Nice.’ Het weinige wat ik vóór de oorlog van Odesa wist, wist ik uit de verhalen van Isaak Babel. En uit een verhaal over Sergei Utochkin, de krankzinnig geworden oud-wielrenner en luchtvaartpionier die zich in het voorjaar van 1906 met een auto van de 192 zandstenen treden van de beroemde trappen richting zee liet rollen, een halve eeuw vóór die trappen de Potjomkintrappen gingen heten, naar Eisensteins film Pantserkruiser Potjomkin, met die kinderwagen (mét kind) die naar beneden hotst en botst. Eindeloos vaak is er later op dat klassieke beeld gevarieerd, door types als Woody Allen, Godard, Hitchcock, Coppola en De Palma – en door Peter Segal, die in The Naked Gun 33 1/3 Eisensteins kinderwagen verving door vier kinderwagens en een motormaaier. Sinds anderhalf jaar haalt de stad geregeld het Nederlandse nieuws. Zelden betreft het opwekkende berichten: de ene keer wordt de beroemde haven door raketten getroffen, eerder deze zomer werd de historische Transfiguratiekathedraal bewust verwoest. Te midden van die perverse vernielzucht is het lastig voorstelbaar dat mensen bereid blijven nieuwe dingen te maken, maar natuurlijk doen ze dat wel: dit weekend ging in Odesa een dansvoorstelling naar Hans Christian Andersens Duimelijntje in première. In die voorstelling wordt een klein meisje ontvoerd door gevaarlijke padden, die haar naar een zompig moeras brengen waar een veldmuis probeert haar te overtuigen haar vrijheid op te geven, maar dat weigert Duimelijntje natuurlijk. ’s Nachts, in de wereld buiten het sprookje, voerden Russische drones aanvallen uit op delen van de haven. ‘Ik ben naar Odesa gekomen’, zei Anna, een vertaler, in Venninks verhaal, ‘om nieuwe energie te vinden.’ Zelfs als alles onder vuur ligt, als alles kapot moet, blijkt de energie onuitputtelijk, het is verbijsterend. Ook als je, aan de andere kant van het continent, vreest dat het nu toch wel eens op moet raken, boren ze gewoon weer een nieuwe voorraad aan. Liefst aan het strand, waar een luchtalarm klinkt als een vage herinnering aan een andere wereld. De wind uit Moskou waait killer dan ooit, maar ook in Odesa blijft het voorlopig nog even strandweer. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen.</p>]]></description>
      <guid>https://www.volkskrant.nl/columns-opinie/te-midden-van-perverse-vernielzucht-blijven-mensen-in-odesa-bereid-nieuwe-dingen-te-maken~bdeb5182/</guid>
      <pubDate>Tue, 5 Sep 2023 00:00:00 +00:00</pubDate>
    </item>
    <item>
      <title><![CDATA[Maak in alle Intertoys-vestigingen een speakeasy-kinderbieb]]></title>
      <description><![CDATA[<p>De Intertoys staat te koop. Prijs: denk aan een miljoentje of zeventig. Volgens eigenaar Michiel Witteveen wordt niet alleen geselecteerd op het hoogste bod, maar ook op een bieder die zorgvuldig met zijn nieuwe aankoop zal omspringen. Dat zeggen huiseigenaren vaak ook, meestal nét voor ze hun eengezinswoning aan Prins Bernhard jr. verpatsen – die er vervolgens een paar tussenwandjes in zet, een of twee wc-potten erbij en de boel als twaalf losse studio’s met ‘loft-feel’ in de verhuur gooit. Een eigen speelgoedwinkel… Vreemd toch: het ene moment verbaas je je erover dat een winkelketen überhaupt nog bestaat en het volgende sta je te rekenen hoeveel gefortuneerde kennissen je nodig hebt om de hele keten aan te schaffen. Paar ton hier, hypotheek daar, paar bevriende durfkapitalisten en oliesjeiks lief aankijken... Hoeveel uur van mijn leven heb ik in de Intertoys doorgebracht? Vele honderden. Meestal schuilend voor een bui, want tussen 1989 en 1994 regende het onafgebroken. Mijn moeder bleef bij de ingang staan en ik verdween in mijn eigen hebberigheid. Eindeloze begerige processies langs schappen met autootjes, spellen, poppen, puzzels. Er waren zakjes met knikkers, een racebaan waar altijd net een ander kind mee speelde en gigantische dozen van de firma’s Lego en Mattel en Playmobil. Op ooghoogte, in de kelder, bevond zich een enorme bak met ballen die je er beslist niet uit mocht halen om ze even te proberen. En zelfs al deden alle anderen het wel, dan nóg niet. Op een zeker moment werd in de krant de opening van de Grootste Intertoys Van Nederland aangekondigd. De vestiging aan de Lange Viestraat in Utrecht besloeg meerdere verdiepingen, wanden vol speelgoed, een heerlijke kinderkoortsdroom. We gingen er met het gezin heen, een dagje uit. Ik herinner me roltrappen, al kan het ook zijn dat ik die middag op een high de trappen op en af zweefde. Aan het eind van dat bezoek mocht ik iets uitkiezen. Een cadeautje, niet te groot. Eén ding. En weer trok ik langs de schappen waar al het speelgoed lag uitgestald, al die verrukkelijke rommel. En bij elke tekendoos en ieder springtouw dat ik in mijn hand nam, zag ik vooral al het andere, alles wat ik nooit zou mogen hebben. De laatste jaren kom ik zelden nog in speelgoedwinkels. Als ik er toch eens kom, namens een bevriende kleuter, dan altijd in winkels waarin niets glimt. In die winkels is bijna alles van hout, en alleen de deurbel maakt geluid. Het zijn prachtige winkels, perfect voor kinderen die de blik van hun ouders hebben geïnternaliseerd, zoals er ook kinderboeken bestaan die vooral door volwassenen gewaardeerd worden. Misschien een leuke koper voor al die speelgoedwinkels: wij samen. Intertoys als staatsbedrijf. Alles om de zinkende leesvaardigheid drijvende te houden. Nederlandse kinderen haten lezen, het staat bijna dagelijks in de krant. Nou, koop Intertoys, behoud naam en logo, halveer het assortiment inwisselbaar rommelplastic en creëer in elke vestiging een soort stiekeme leeshoek, direct naast de afdeling ‘Nare rotzooi voor op je schermpje’. Een plek met kasten vol nieuwe en oude kinderboeken die je ter plekke mag lezen, en waar voortdurend voorleeskwartiertjes starten. En zo, via het olifantenpaadje van het speelgoed, lokken we kinderen van staatswege de wereld van het geschreven woord binnen. Een land vol speakeasy-kinderbiebs, onder de vlag van een ouderwetse speelgoedzaak. Projecttitel: Interlibris. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen.</p>]]></description>
      <guid>https://www.volkskrant.nl/columns-van-de-dag/maak-in-alle-intertoys-vestigingen-een-speakeasy-kinderbieb~bd03578b/</guid>
      <pubDate>Tue, 29 Aug 2023 00:00:00 +00:00</pubDate>
    </item>
    <item>
      <title><![CDATA[Voor wie weinig geld heeft is Nederland het Huis Waar Je Gek Wordt]]></title>
      <description><![CDATA[<p>In de film Asterix verovert Rome zit Het Huis Waar Je Gek Wordt. Tijdens een moderne variant van Hercules’ twaalf werken gaan Asterix &amp; Obelix kopje-onder in dit drijfzand van bureaucratie, op zoek naar de ‘vrijgeleide A38’. Achtereenvolgens trotseren zij een dove bode, een schommelende ambtenaar, talloze trappen nergens heen, krankzinnige plattegronden, onlogisch geplaatste loketten, babbelzieke medewerkers en formulieren en circulaires in iedere denkbare kleur en nummering. Uiteindelijk brengen ze de proef tot een goed einde door de regelfanatici te verslaan met hun eigen wapens. In Nederland zijn de afgelopen jaren veel Huizen Waar Je Gek Wordt neergezet. Wie met een eenvoudige vraag om hulp zo’n Huis binnengaat, komt er na jaren ronddolen murw, eindeloos doorgelicht en vervuld van weerzin tegen ambtelijk jargon weer uit. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Wie in Nederland moeite heeft rond te komen, loopt zich vast in een woud van tientallen armoederegelingen. Bij het uitkomen van de CPB-koopkrachtcijfers voor volgend jaar – redelijk nieuws voor de meerderheid, slecht nieuws voor de zwakkeren (voor mijn gevoel is dat altijd ongeveer de uitkomst van dit soort ramingen) – deed iedereen zijn vertrouwde oefening: minister Schouten vond het op Radio 1 ‘heel heftig’ en Pieter Omtzigt klampte zich bij Nieuwsuur, als de zwetende goochelaar die naast een zojuist in tweeën gezaagde assistente een black-out voelt opkomen, vast aan de bezwerende formule ‘dat we het de komende maanden gaan zien’. Ondertussen nam de VVD zó snel afstand van het CPB-rapport dat ze er bij het WK Atletiek mee door de series gekomen waren. Mogelijk heeft die partij met ‘armoedegrens’ wat ik met ‘pensioenregeling’ heb: je wéét dat het belangrijk is, maar zodra je het woord leest, check je uit, niks aan te doen. Lezer Bas Pieck merkte in deze krant op dat er weinig rekening gehouden wordt met de baten die armoedebestrijding op de lange termijn opleveren, en met zoiets als ‘morele plicht’, een begrip dat er in begrotingen vaak bekaaid vanaf komt. Terecht, maar daarnaast is er ook gewoon haast geboden. Er moet dus snel wat worden gedaan, maar we moeten er ook eerst nog maar eens rustig naar kijken, want ‘draagvlak’ (Schouten), ‘alle opties op tafel’ (minister Van Gennip) en ‘ondernemers moeten kunnen blijven ondernemen’ (minister Adriaansens). Kreukloze woorden, als de woorden op een bandje wanneer je een instantie telefonisch om uitleg probeert te vragen. Bij Vandaag Inside, het programma waarin politici die de boel eerlijker willen verdelen afwisselend woede en gegiechel oproepen, stichtte Johan Derksen vast een ‘sociëteit van miljonairs’, waarbij elke rijke stinkerd een hulpbehoevende zou ‘adopteren’. ‘De politiek’, riep de Sint-Maarten van Grolloo, ‘daar hoef je niks van te verwachten.’ Kompaan Van der Gijp meldde zich direct aan: hij wilde best iemand wekelijks 100 euro boodschappengeld geven. Een land is meer gebaat bij efficiënter en ruimhartiger armoedebeleid en minder bij particuliere erupties van medemenselijkheid, maar het is de illusie van eenvoud tegenover al die hardnekkige traagheid, die die overtuiging bijna aan het wankelen zou krijgen. Ondertussen woekeren, ver weg van de kreukloosheid, de schaamte en het onbegrip, en worden mensen die bijna niets krijgen op hardvochtige wijze gecontroleerd of ze wel echt recht hebben op al dat bijna niets. Elk moment kunnen ze iets voelen, iets wat op een bodem lijkt. Je moet terug naar het Huis Waar Je Gek Wordt, met zijn tientallen loketten, inclusief een loket voor wie het overzicht kwijt is. Het eind van de maand nadert, er is haast bij.</p>]]></description>
      <guid>https://www.volkskrant.nl/columns-van-de-dag/voor-wie-weinig-geld-heeft-is-nederland-het-huis-waar-je-gek-wordt~b7da0baa/</guid>
      <pubDate>Tue, 22 Aug 2023 00:00:00 +00:00</pubDate>
    </item>
    <item>
      <title><![CDATA[Een vrij land waarin niemand nodeloos beknot wordt]]></title>
      <description><![CDATA[<p>Toen ik op vakantie vertrok, was Mark Rutte nog voor altijd premier. Toen ik terugkwam, was hij verdwenen. In het artikel dat Rutte-o-loog Sheila Sitalsing bij zijn vertrek schreef, nu ongeveer een maand geleden, stond de volgende zin: ‘Hij is ook altijd blijven geloven in een overheid die mensen niet nodeloos moet beknotten in hun persoonlijke vrijheid en hun eigen keuzes, ook domme of slechte.’ Min of meer tegelijk met Ruttes vertrek ging het verbod op ‘ongerichte gokreclames’ in, dat de toename van het aantal jonge gokverslaafden enigszins moet beperken. Nog niet zo lang geleden werd online gokken in Nederland gelegaliseerd. Ooit een ideetje van Fred Teeven, toenmalig staatssecretaris, die gokken ‘een belangrijke vorm van entertainment’ vond. Met het legaliseren, was de redenatie, kon de overheid de gokmarkt in de smiezen houden, en hoefden Nederlandse gokfanaten hun heil niet langer te zoeken op schimmige buitenlandse sites. Gevolg: een stortvloed aan reclames, de ene nog krankzinniger en agressiever dan de andere. En, wat bleek, heel gek: als je een bepaalde branche dus ontzettend veel reclame laat maken, trek je niet alleen de aandacht van bestaande klanten, maar creëer je ook nieuwe gokkers, merendeels kwetsbare mensen en jongeren. Nee, dat kon je onmogelijk zien aankomen. Daarnaast bleken de regels waaraan gokbedrijven moesten voldoen te abstract, en voerde de Kansspelautoriteit een ‘prioriteringsbeleid’, wat er op neerkwam dat er wel regels waren opgesteld, maar dat de naleving ervan onvoldoende gecontroleerd kon worden. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Die hele legalisatie van online gokken lijkt een grote gok te zijn geweest, het openzetten van een sluis waar nu wat wettelijke zandzakjes drijven die de ergste nattigheid moeten tegenhouden – maar dat is niet de enige verklaring. Het is ook het gevolg van een nauwelijks uit te roeien misverstand dat wetten en regels vrijheid per definitie in de weg zitten. De vrijheid om je geld over de balk te gooien – want the house always wins – kan immers leiden tot afhankelijkheid en onvrijheid. Nu, stapje voor stapje, ontmantelt minister Weerwind de vrijheden van de goksites, in een terugtrekkende beweging die doet denken aan de Amsterdamse pogingen om Britse jongeren te ontmoedigen op hun vrijgezellenfeesten de binnenstad nog wat platter te walsen. Je hoeft echt niet verslingerd te zijn aan online fruitautomaten of sportweddenschappen om ten onder te gaan aan falend overheidstoezicht. Je kunt bijvoorbeeld ook gewoon in de zorg werken, en plots onderdeel zijn van een private-equityfirma die in ouderenzorg een schitterende investering ziet, zonder grote risico’s – behalve dan voor hen die erin werken, of ervan afhankelijk zijn. Of je bent conducteur en je moet je elke dag voorbij zwetende, klagende en zich steeds blauwer betalende reizigers persen. Een land dat burgers niet wilde beknotten in hun persoonlijke vrijheid en keuzes is intussen een land waarin iedereen de hele dag krampachtig zijn eigen vrijheid aan het bevechten is. Je kunt zeggen – en dat is verdraaid vaak gebeurd de afgelopen jaren: het is je eigen verantwoordelijkheid, maak er wat van. Je moet niet al je geld vergokken, en je kunt gewoon veel beter investeren in de ouderenzorg dan erin gaan werken. Maar vrijheid is ook dat je niet bij de eerste de beste keus door de markt verzwolgen wordt.</p>]]></description>
      <guid>https://www.volkskrant.nl/columns-opinie/een-vrij-land-waarin-niemand-nodeloos-beknot-wordt~b0d7143f/</guid>
      <pubDate>Tue, 15 Aug 2023 00:00:00 +00:00</pubDate>
    </item>
    <item>
      <title><![CDATA[Voor ze zelf neemt, houdt het meisje in de trein ons een pak chocoladerepen voor]]></title>
      <description><![CDATA[<p>En daar gaan we, koplopers van een slinger paniekerige reizigers, over Milano Centrale, richting de trein die verderop klaarstaat, daar waar het dak ophoudt en het perron nog eindeloos doorloopt. Met reizen – zelfs reizen in het kader van de vakantie – komt de verwildering. Je hoeft er niet eens voor naar een eiland waar alles brandt, of naar een camping waar de schuivende aarde met je caravan aan de haal gaat. Er borrelt vanzelf iets primitiefs op bij mensen die eindeloos uitkijken naar een boot die niet vaart, of uren op een heet station de aankomst van een trein afwachten. De ander, de medereiziger, wordt een tegenstander, een hindernis waar je langs moet. Deze zomer heb ik een man zijn koffer over de voeten van een peuter zien rijden omdat hij per se met een bepaalde bus mee moest, en iemand drie keer ‘Das kann doch nicht sein!’ horen roepen tegen nietsvermoedende spoorwegbeambten – verder hebben we ons redelijk gedragen. Op reis ondervinden wij meer last van de ander dan de ander van ons. Ik vrees dat iedereen zo denkt, zodat je je kunt afvragen of het wel klopt. ‘Er zitten al mensen.’ ‘Shit.’ Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. We delen onze krappe vierzitter met een jongen en een meisje. De jongen is groot en ziet er ouder uit dan hij vermoedelijk is, het meisje is klein, ze is hoogstens veertien. Hun bagage bestaat uit een kleine rugzak en een plastic tas met stationseten. Op het tafeltje liggen twee A4’tjes, identiek aan de papieren die wij bij ons hebben, de reserveringen voor onze zitplaatsen. Net als wij gaan ook zij helemaal naar Parijs, de komende zeven uur zullen we naast elkaar doorbrengen. De jongen helpt onze koffers in de bagagerekken te tillen, het meisje houdt haar blik gevestigd op haar telefoon. Ze speelt een soort bowlingspelletje. Af en toe kijkt ze naar buiten, waar niets gebeurt. De jongen scrollt een paar minuten door Instagram, en begint dan aan een potje online dammen. De trein is nog maar net vertrokken als zij een pakje Kinder-chocoladerepen tevoorschijn haalt. Voor ze zelf neemt, houdt ze eerst ons het pak voor. We weigeren, weigeren nog eens en tasten dan alsnog toe. De reep kleeft aan de verpakking. We likken de gesmolten chocola van het plastic. Er blijft één reep over. Voorbij Turijn bieden wij onze snack aan: een pakje aangrijpend saaie rijstwafels in chipsvermomming. Uit beleefdheid neemt zij er eentje, die ze met lange tanden opeet. Ter hoogte van de Italiaans-Franse grens komen twee douaniers de coupé binnen. Iedereen begint in tassen naar identiteitsbewijzen te zoeken. Wij, gruwelijke braveriken, hebben de onze al klaargelegd. ‘Passports?’ Steeds controleert de vrouw kort of de foto correspondeert met het hoofd van de reiziger, daarna geeft ze hem terug. ‘Merci.’ De jongen naast ons overhandigt haar de tickets. De douanier schudt het hoofd. Een paspoort wil ze. Spreekt hij Frans, Italiaans, Engels? Hij schudt zijn hoofd. Het meisje heeft haar ogen dicht. Waar komt hij vandaan? Nigeria, Somalië? Hij knikt. Ja, Somalië, ja. Of ze even willen meelopen. Ja, zij ook. En neem je spullen maar even mee. De trein staat nog een paar minuten stil, en trekt zich dan zonder aankondiging op gang. Op het beeldscherm boven het gangpad vervolgt het rode pijltje zijn weg richting Chambéry. De railcatering passeert, een man giechelt om iets wat hij op zijn telefoon ziet en alleen de laatste Kinder-reep ligt er nog.</p>]]></description>
      <guid>https://www.volkskrant.nl/columns-van-de-dag/voor-ze-zelf-neemt-houdt-het-meisje-in-de-trein-ons-een-pak-chocoladerepen-voor~ba706036/</guid>
      <pubDate>Tue, 8 Aug 2023 00:00:00 +00:00</pubDate>
    </item>
    <item>
      <title><![CDATA[‘Kan ik je even bellen?’ Dat kan niet anders dan slecht nieuws zijn]]></title>
      <description><![CDATA[<p>‘Kan ik je even bellen?’ Frank Heinen kan niet tegen deze onheilspellende woorden in een berichtje. Wéér zo’n voorbeeld van een modern ongewenst verschijnsel. Een van die zaken waar we ons tegen ­kunnen – nee, móéten – verzetten. Gemiddeld eens per week ontvang ik Het Bericht. Ontvangen andere mensen dat ook zo vaak? En hoe gaan zij daarmee om? Joost mag het weten.Dit is Het Bericht: Kan ik je even bellen?Geen inleiding, geen toelichting, geen groet. Alleen dat omineuze zinnetje, die vraag waarin voortdurend nieuwe valluiken opengaan.Kan ik je even bellen? Het kan niet anders dan slecht nieuws zijn. Het bericht dat iemand met me wil bellen, is al slecht nieuws. Ik ben geen groot beller, ik ga liever tijdens een onweersbui met een ijzeren staaf in een open veld staan dan dat ik met vreemden telefoneer. Dat schijnt vaker voor te komen onder mensen van mijn leeftijd, maar meer dan aan een generatiegebonden zenuwtrek zou ik mijn belangst willen toeschrijven aan een strikt persoonlijke incompetentie: ik zeg in telefoongesprekken voortdurend dingen die ik niet meen. Zo komt het weleens voor dat iemand me iets vervelends voorstelt, iets waar geen mens die ze alle 24 in het kratje heeft zin in zou hebben, een voorstel waarop de enige juiste reactie ‘Nee, dankjewel, nog in geen miljoen jaar’ luidt. Zo’n soort voorstel kan, live aan de lijn, bij mij altijd op een ongemeend ‘Ja, leuk!’ rekenen. Een ander bezwaar van telefoneren, is dat ik er niet mee kan ophouden. Ik blijf praten. Dat klinkt vreemd, voor iemand die het haat, maar ik telefoneer zoals andere mensen aan een korstje krabben: je gaat door tot het bloedt. De ander moet met harde hand een einde aan het gesprek maken, me botweg in de rede vallen of mij desnoods het zwijgen opleggen door me gewoon weg te drukken. Ik vrees dat ik om die reden in sommige kringen ondanks alles bekend sta als beller. ‘Hij is misschien wat lastig te pakken te krijgen, maar als je hem eenmaal aan de lijn hebt, dan houdt-ie niet meer op.’ Daarom wil ik dus niet bellen. Kan ik je even bellen? Het komt zelden van een goede bekende. Vaak is het een collega, soms een ver familielid. Er zit iets onheilspellends in die op zich eenvoudige vraag, een verborgen diepte die gedijt bij een soundtrack van Angelo Badalamenti eronder. Wat bezielt de Kan ik je even bellen?-stuurder? Waarom houdt hij of zij de reden van zijn contactverzoek zo krampachtig voor zich? Het kan Iets Heel Ergs zijn, of Iets Heel Erg Leuks. Maar ja, je kent de Kan ik je even bellen?-stuurder niet goed genoeg om Heel Erge of Heel Erg Leuke berichten te ontvangen. En dóór draait de molensteen van fantasie, en maalt beendermeel van de botten van alledaagse ellende. Oneervol ontslag, een rechtszaak, een gevangenisstraf? Minstens. Kan ik je even bellen? De ernstigste variant is: mensen die eerst bellen, geen gehoor krijgen en je vervolgens een bericht sturen, mailen zelfs. Deze mensen zijn gevaarlijk. De vraag suggereert bescheidenheid, en legt ongeduld bloot. Hij bezet onmiddellijk al je gedachten. Het is de geestelijke variant van nog voor het ontbijt je handdoek op een zwembadstoel leggen, bij het zwembad van de buren. Kan ik je even bellen? Is dat werkelijk wat je wil weten? Wie zijn de mensen die dit sturen? Zijn dit dezelfde mensen die aan vreemde vrouwen vragen of ‘het gewenst’ is, mensen die in de ochtendspits met een patatje naast je in de trein gaan zitten en je er eentje aanbieden? De ‘Kan ik je even bellen?’-stuurder vraagt om 2 uur ’s nachts in een vol café om een gemberthee, om er direct erna aan toe te voegen, ‘of niet, als het te veel werk is’. De ‘Kan ik je even bellen?’-stuurder gebaart dat hij eerst zijn mond moet leegeten, maar begint toch al aan een antwoord als zijn mond nog verre van leeg is.Bel gewoon. Of beter: bel niet, en schrijf me wat je bellend had willen bespreken.</p>]]></description>
      <guid>https://www.volkskrant.nl/volkskrant-magazine/kan-ik-je-even-bellen-dat-kan-niet-anders-dan-slecht-nieuws-zijn~b96cf5c3/</guid>
      <pubDate>Thu, 29 Jun 2023 00:00:00 +00:00</pubDate>
    </item>
  </channel>
</rss>
