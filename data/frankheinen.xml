<?xml version="1.0" encoding="utf-16"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Het oplossingenkanon Mona Keijzer en de twee smaken van de anti-asielijscoman]]></title>
      <description><![CDATA[<p>Mona Keijzer is verzot op problemen. Geef haar een probleem en ze gaat er mee aan de gang. Even let je niet op, en het probleem lijkt opgelost. Haar blik schiet onrustig door de ruimte, op zoek naar iets nieuws. Fameus is het CDA-spotje van een paar jaar geleden, waarin zij pannekoeken bakt: ‘Negen van de tien mensen irriteren zichzelf mateloos aan de verkooptelefoontjes wanneer je ’s avonds net aan het koken bent, of wilt gaan eten.’ Drie taalfouten en toch een kraakheldere probleemstelling. Het klopt niet, maar het klinkt wel zo. Tegenwoordig richt zij zich op Grote Vraagstukken. Migratie. Specifieker: asielmigratie. In Keijzers woorden: ‘een veelkoppig monster’. Als je het haar hoort zeggen, denk je: verdikkie, een monster, veelkoppig ook nog, da’s een probleem. Wat te doen? Enter Mona Keijzer. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Al enige tijd stelt zij geregeld vragen over het aantal Oekraïners dat naar Nederland komt, en dat hier verblijft. De ene keer in een asieldebat, wanneer zij signaleert dat er in West-Oekraïne een skigebied blijkt te bestaan (willen wij ook wel!), dan weer bij de radicaal-rechtse krankzinnigenkermis-lunch-tv van Ongehoord Nederland of in de krant, zoals woensdag in NRC. ‘Elke week 540 erbij’, zei ze in dat interview. Even denk je dat het over vuile sokken naast de wasmand gaat, in plaats van over oorlogsvluchtelingen, maar dat lijkt me een klassieke probleemoplosserstruc: benader het probleem als een huishoudelijke kwestie, dan volgt de oplossing vanzelf. Vandaar waarschijnlijk ook haar vaste oneliner over veiligelanders: ‘Het badwater kan veel kouder.’ Helder, duidelijk. Kwestie van de kraan wat naar links. (Het totaal aantal geregistreerde Oekraïense vluchtelingen wordt per week bijgehouden door de Rijksoverheid. Geen enkele week in 2024 kwamen er 540 bij. De meeste weken lag de stijging tussen de 250 en de 350 mensen.) In het NRC-interview vroeg Keijzer zich af of staatssecretaris Van der Burg wel goed bij zijn hoofd is – op die klassiek-aanpakkerige toon van iemand die orde op zaken komt stellen. Verfrissend. Verder strooide ze met argumenten om de aanwezigheid van Oekraïners in Nederland te problematiseren. De ‘aanzuigende werking’ kwam langs – die bestaat ‘officieel niet’, aldus Keijzer, waarbij ‘officieel’ niet betekent wat het daadwerkelijk betekent, maar bedoeld is als een ontmaskering, als in de zin: ‘Officieel eet ik geen vlees, maar ik zie dat jullie varkenshaasmedaillons hebben...’ Tweede argument: een mogelijke ‘braindrain’, waarbij vakmensen in Nederland verblijven terwijl ze die in Oekraïne zo hard nodig hebben. Dat zijn de twee smaken van de anti-asielijscoman: een bolletje kansarme vluchtelingen (lusten we niet, want kansarm) en een bolletje kansrijke vluchtelingen (lusten we ook niet, want braindrain). En zo kan het gebeuren dat het oplossingenkanon pleit voor een asielstop, de meest voor de hand liggende oplossing voor de meest ingewikkelde kwestie. Tijdelijk, maar ‘eeuwig’ is ook een soort ‘tijdelijk’. Je moet er wat verdragen voor opzeggen, en de firma Heras bellen voor wat extra hekwerken, maar dan heb je ook wat. Wat dan? Geen idee. Maar het klinkt schitterend. Asiel probleem, asielstop oplossing. Is het beschaafd, is het moreel te verantwoorden, kán het überhaupt? Nou nee, maar het klinkt alsof het klopt. Of, in de woorden van het oplossingskanon, in zinnen als een wandeling door een betoverd bos vol onontdekte logica: ‘Asielstop is een heel kort woord. Twee korte woorden die je aan elkaar plakt.’ Zit je met twee korte woorden? Voeg ze eens samen, dan heb je één heel kort woord. Probleem en oplossing volgens Mona Keijzer. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/het-oplossingenkanon-mona-keijzer-en-de-twee-smaken-van-de-anti-asielijscoman~bba8da52/</guid>
      <pubDate>Wed, 1 May 2024 00:00:00 +02:00</pubDate>
    </item>
    <item>
      <title><![CDATA[Twee mannen, op de vlucht, in de asielcrisis van de toekomst]]></title>
      <description><![CDATA[<p>Twee blonde mannen lopen door een woud. Het is donker, en koud. Ze zwijgen. Goedbeschouwd zijn ze al jaren uitgepraat, ze zijn alleen door een gedeeld succes van lang geleden tot elkaar veroordeeld. Hoelang zijn ze al onderweg? Hoeveel van dit soort bossen hebben ze al doorkruist? Inmiddels zijn ze beland in een deel van de wereld waar de mensen er niet meer zo uitzien als zij.  Hun kostuums zijn gerafeld, hun stropdassen hebben ze om het hoofd gebonden. De twee vrouwen, collega’s met wie zij hun land zijn ontvlucht, hebben asiel aangevraagd in België. Maar zij, mannen alleen, zijn daar al jaren niet meer welkom. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Achteraf gezien wonderlijk, dat die Russische aanval ze toch nog verraste, ondanks de talloze cyberaanloopjes, de spionage, de moorden, de invasies en de fantasieën over expansie en verschroeide aarde. Een van hen, de blondste, liet zijn vriendschapsspeldje nog zien. Tevergeefs. ‘Kun je bij ons in elke feestwinkel krijgen’, riep de commandant ze na, terwijl hij ze het Binnenhof af joeg. Toen begon het zwerven. Overal waar ze kwamen dezelfde rituelen: met de grenspolitie richting aanmeldcentrum, weken, maanden vol ijdele hoop. De blondste doodde de tijd met vitten op anderen, terwijl de blonde zich verdiepte in lokale vreemdelingenwetten. Soms ging hij midden in de nacht rechtop zitten op zijn stretcher en riep door de slaapzaal: ‘Maar dan vallen we dus daadwerkelijk buiten het interregionale crisismigratiepact!’ In elk land waar ze komen, worden ze met een schuin oog bekeken, als ordeverstoorders, ongewensten. De blondste spreekt er schande van dat er nergens plek is voor hen, politici op drift. Volgens hem bewijst dit wat hij al langer vermoedde over andere culturen. De blonde leest lokale kranten op zijn iPad en vertelt dat ze de onophoudelijke stroom van West-Europeanen hier niet meer aankunnen. En dat er geen behoefte is aan politici, omdat elk land op dat vlak al voorzien is. Tijdens hun eindeloze wandelingen lopen ze in formatie: de blondste voorop, de blonde er achteraan, verdiept in de historische statuten. Eerst leerde hij alle voormalige mensenrechten uit het hoofd, momenteel bestudeert hij het Vluchtelingenverdrag, dat enkele jaren eerder is gekapseisd – het werd door verschillende landen zó langdurig geparkeerd dat de gemeente het uiteindelijk wegsleepte. Waar ze niet over spreken, nooit, is de herinnering aan die dagen in de lente van 2024. Dat ze de asielinstroom bespraken. Aan tafel, koffie erbij. Dat ze vaststelden dat ze het niet meer aankonden, dat klonk beter dan dat ze er geen zin meer in hadden. En dat vluchtelingen de perfecte carport vormden, waaronder je iedere soort onvrede droog kon houden. ’s Avonds kijken ze tv in de gemeenschappelijke ruimte. Een discussieprogramma. Een voorstander van ruimhartige opvang begint aan een academisch klinkend betoog, vol cijfers, feiten over arbeidsmigratie en mededogen. De blondste gromt geërgerd. Macht der gewoonte. Daarna: een politicus. De mannen kennen haar niet, de vrouw spreekt op de toon van iemand die nog niet de gelegenheid te baat heeft genomen nederig te worden van eigen fouten. Ze spreekt van een noodtoestand. Zoveel West-Europeanen, luidruchtige reuzen met beperkt aanpassingsvermogen, die kunnen ze hier onmogelijk kwijt. I’m not mad, Henkie. Op lange termijn denkt de vrouw aan een modern, iglovormig opvangcentrum op Groenland, daar waar nu het landijs smelt. Maar vooralsnog doet ze liever niets, bevreesd als ze is voor ‘aanzuigende werking’ en ‘nareis op nareis’. De mannen kijken elkaar aan. Over enkele maanden zullen ze weer verder moeten. Dit begint aardig op een asielcrisis te lijken. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/twee-mannen-op-de-vlucht-in-de-asielcrisis-van-de-toekomst~bb2b82d2/</guid>
      <pubDate>Wed, 24 Apr 2024 00:00:00 +02:00</pubDate>
    </item>
    <item>
      <title><![CDATA[Het weer is guur en wisselvallig als de wereld (op de Waalse Pijl na)]]></title>
      <description><![CDATA[<p>Waalse Pijl-tijd. De meest voorspelbare wielerwedstrijd van het jaar cirkelt al sinds de vroege pruikentijd elk jaar op een woensdag in april ruim 200 kilometer rond de Muur van Hoei, een krankzinnig steil hellinkje, en wordt de hele middag live uitgezonden. Het verloop is altijd precies hetzelfde: na allerhande schermutselingen eindigt de wedstrijd in een massale sprint richting de top van die Muur. Vaak wint jaren achtereen dezelfde renner. Daarmee is de Waalse Pijl een jaarlijks terugkerende geruststelling. Je kijkt ernaar omdat je erbij wilt zijn als er iets verandert, maar er verandert nooit iets. Behalve gisteren: tegen de tijd dat de tv-uitzending begon, was de helft van de deelnemers al afgestapt. Het stormde. Het regende. Het hagelde. Het was guur als in november. Kanshebber Mattias Skjelmose werd hevig rillend van zijn fiets getrokken. Her en der zwalkten fietsers door het beeld, achterblijvers waaiden in de beek, hun gezichten grauw en bezaaid met plooien die er ’s ochtends nog niet waren. Op een zeker moment waren er alleen nog Denen en Noren in koers. ‘Op deze manier’, filosofeerde commentator José de Cauwer, ‘komen ze allemaal als laatste boven.’ Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Vergeleken bij de situatie in de Emiraten was het in Hoei trouwens prima toeven. In Abu Dhabi en omstreken regent het al dagen onzalig hard. Harder dan de grond aankan, om met Paskal Jakobsen te spreken, want het hemelwater kan nergens heen en spoelt door de chique straten en over het supersonische vliegveld. En kijk, daar drijft een Rolls Royce voorbij. Het wonderlijke van dit noodweer is dat het mogelijk door mensenhanden is ontstaan. Nu eens niet door klimaatverandering (niet alleen, in elk geval), maar door cloud seeding: vliegtuigen die chemicaliën in de atmosfeer verspreiden om neerslag te bevorderen. Dit soort moderne regendansen schijnen in Abu Dhabi al twintig jaar staande praktijk te wezen, om langdurige droogte tegen te gaan. En nu dit. De artikelen die ik erover las, waren gemarineerd in geamuseerde verbazing van het ‘rare jongens, die Emirati’-soort. Even kijkt de wereld glimlachend opzij naar een man die tegen de wind in piest en ontstemd naar de druppels op zijn schoenen staart. De eerste keer dat tot me doordrong dat het weer geen gegeven is maar een omstandigheid die je kunt manipuleren, zoals alle omstandigheden, was in 2003, toen St.-Petersburg driehonderd jaar bestond en de Russen een feest vol zang en dans en wereldleiders niet door gemiezer wilden laten domineren. En dus kieperden vliegtuigen over elke dreigende wolk in de wijde omtrek een zak cement van dertig kilo. Zo werden de wolken als het ware gedwongen de regen te lozen vóór ze het feestgedruis konden bereiken. Het ligt vast aan mij, maar ik begrijp die dystopisch aandoende pogingen het weer te controleren wel. Weinig in de wereld is voorspelbaar. Elke dag staat de krant vol escalaties die ik kennelijk niet wilde zien aankomen, deportatieplannen van asielzoekers die doodleuk worden doorgezet, ondanks details als mensenrechten, operette-achtige formatiemarathons met antidemocratische Trojaanse paarden. Al het ellendige lijkt elk moment te kunnen gebeuren. Was de wereld het weer, dan zou de verwachting elke dag luiden: guur en extreem wisselvallig. Dan in hemelsnaam maar het weer voorspelbaarder krijgen, moeten ze toen in de Emiraten hebben gedacht. Overigens brak in Hoei gisteren laat in de middag alsnog de zon door en sprintte er uiteindelijk toch gewoon een groep renners de Muur omhoog. Sommige dingen blijven gelukkig onverwoestbaar voorspelbaar.</p>]]></description>
      <guid>https://www.volkskrant.nl/columns-van-de-dag/het-weer-is-guur-en-wisselvallig-als-de-wereld-op-de-waalse-pijl-na~bd857d54/</guid>
      <pubDate>Thu, 18 Apr 2024 00:00:00 +02:00</pubDate>
    </item>
    <item>
      <title><![CDATA[Van de man in de Talpa-tank lieten de laatste restjes verstand los, allemaal ballast]]></title>
      <description><![CDATA[<p>Op de achterbank van de Talpa-tank waarin hij Nederland doorkruiste, van dorp naar Randstad, weigerde de man zich af te vragen of hij te ver was gegaan. Hij ging nooit te ver, er bestond al een tijd niet meer zoiets als ‘te ver’. ‘Hier rechts’, wees hij, die de Nederlandse wegen beter kende dan de satellieten. ‘Ik ga me nergens voor verontschuldigen. Al die commotie, wat een onzin.’ Dat laatste zei hij tegen zichzelf, maar ook als hij in zichzelf praatte, deed hij dat alsof er een microfoon op zijn revers zat. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Iemand vertelde hem eens over een verhaal van een Italiaanse schrijver, over een hoogleraar godsdienstgeschiedenis die zich opwindt over het succes van de krukkige studie van een jonge collega. ’s Nachts zet de hoogleraar zich aan een betoog waarin hij uiteenzet wat er allemaal aan die studie mankeert. Dat formidabele college zal hij de volgende dag geven. Er worden weliswaar maar twee studenten bij zijn college verwacht, maar dat kan hem niets schelen. De volgende ochtend kijkt hij om het hoekje van de collegezaal en merkt op dat er veel meer studenten zitten dan hij verwachtte! Vervolgens geeft hij het college van zijn leven: zijn tekst een toonbeeld van inzicht, hijzelf een en al overtuigingskracht. Als een van zijn vaste studenten, die te laat is, de deur naar de collegezaal opent, ziet hij zijn hoogleraar staan gesticuleren in een verlaten ruimte. Diens gehoor bestaat uit een stuk of twintig regenjassen, die over stoelen te drogen hangen. ‘Bij de rotonde eerste rechts.’ De man dacht zelden na over zichzelf, het onderwerp verveelde hem, maar nu bleef hij toch even hangen. Waarom dat verhaal? Stel je voor dat je zo veel overgave aan de dag legt, stel je voor dat je vertelt wat je aan het hart gaat, in plaats van wat de zender nodig heeft. Stel je voor dat je gedachten met meerdere dimensies formuleert, in plaats van dat je opvattingen koestert die zijn platgedrukt omdat ze te lang hebben klemgezeten tussen reclameblokken... Hij sprak zo veel, zo onafgebroken dat er voor gevoelens en gedachten nauwelijks nog ruimte was. Als er maar woorden uitkwamen, liefst zo veel en zo gortig mogelijk. Elke oprisping een opinie, elke boer, zo eentje vol knoflook en rode ui, een vorm van satire en elke reflux op het spectrum tussen conservatief en diep-racistisch een nieuwtje. Zijn inzicht schreed niet voort, het rolde bergaf, met de wind mee, steeds harder naar beneden. Onderweg lieten de laatste restjes verstand en medemenselijkheid los, allemaal ballast. Eenmaal beneden zou er van hem nog slechts een onderbuik over zijn, waarop een zenderbaas een snor moest aanbrengen, zodat kijkers wisten wat de voorkant was. ‘Volgende scherp rechts.’ Hij was jaloers op die hoogleraar, die werkelijk iets te vertellen had, en genoeg had aan een paar natte jassen als publiek. De man vreesde geen repercussies. Daarvoor was de algehele spanningsboog te kort. Hoe uitzinniger de opmerking, hoe heviger de reactie en hoe sneller het publiek het beu was. Het enige waar hij tegen opzag, was de volgende kijkcijferdip. Dan zou hij iets nog grovers moeten fabriceren. En in de tussentijd schoven overal de grenzen op, en viel er allengs minder te lachen, behalve voor mensen die lachen om lelijkheid. Voor hen waren het gouden tijden. De man boog zich voorover. ‘Pardon? Ik krijg het idee dat we in een rondje rijden. Voor mijn gevoel zijn we al jaren langer onderweg dan nodig. Ga nog maar eens rechts.’ Geselecteerd door de redactie</p>]]></description>
      <guid>https://www.volkskrant.nl/columns-van-de-dag/van-de-man-in-de-talpa-tank-lieten-de-laatste-restjes-verstand-los-allemaal-ballast~b80bb48b0/</guid>
      <pubDate>Wed, 10 Apr 2024 00:00:00 +02:00</pubDate>
    </item>
    <item>
      <title><![CDATA[Een heerlijk familieprogramma voor aan de vooravond van de oorlog: ‘Wie is de моль?’]]></title>
      <description><![CDATA[<p>Fans hoopten er vurig op, en deze week was het dan zover: een Nederlandse versie van de internationale hit Wie is de моль? Geruchten over een Nederlandse remake van het programma, dat in verschillende landen miljoenen kijkers wist te destabiliseren, gingen al jaren – er was zelfs sprake van stiekeme buitenlandse investeringen om de show in ons land van de grond te krijgen. Nu kwam het er dan echt van: Tsjechische nieuwsbronnen meldden vorige week al dat opnames voor het programma in meerdere Europese landen tegelijk zijn begonnen, een Tsjechische krant spoilerde zelfs al de namen van enkele mogelijke мольen en deze week ging de show daadwerkelijk van start. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Eerst kort enkele achtergronden: Wie is de моль? is een van de zeldzame televisieprogramma’s die zowel door publieke als commerciële omroepen wordt uitgezonden. Een soort The Passion, tegen de achtergrond van een wereldwijde informatieoorlog. In dit van oorsprong Russische format – ooit ontwikkeld door productiemaatschappij Dezinformatsiya – worden 150 enigszins bekende kandidaten gedropt in een afgesloten ruimte. Daar moeten zij door middel van wederzijdse verdachtmakingen, eindeloos gebakkelei en het spelen van allerhande onbegrijpelijke spelletjes (en door het goed- of afkeuren van wetsvoorstellen) een zo groot mogelijk deel van de pot voor hun achterban zien te reserveren. Een van hen is de моль. Hij of zij saboteert in het geniep het parlement, ondermijnt op weinig subtiele wijze het vertrouwen in overheid, wetenschap en journalistiek én probeert zoveel mogelijk geld uit de gemeenschappelijke pot te houden, voor eigen gewin. De parlementariër die de моль weet te ontmaskeren, wint de pot en redt de democratie. Jarenlang waren volgers van het programma (zogenaamde мольoten) aangewezen op series in het buitenland: in Italië, Duitsland en Frankrijk werden spannende seizoenen van de grond getild en in de Verenigde Staten overwegen ze het successeizoen van enkele jaren geleden dit najaar zelfs integraal te herhalen. Er was ook discussie: zou dit format ook in Nederland kunnen werken? Na de eerste paar afleveringen is de conclusie: ja. In een schitterende productie – het programma wordt mede geproduceerd door Talpa, Latijn voor моль – ontvouwde zich direct al een groot drama op verschillende niveaus, waarin elke deelnemer zichzelf een karakteristiek profiel aanmat: er was de kandidaat met grondrechtenallergie die zich zo expliciet onschuldig voordeed dat je er als kijker argwanend van werd; er was de kandidaat die zei niet meer te kunnen zeggen dan hij kon zeggen, zonder erbij te vermelden of hij wel meer wist dan hij zei; er was de kandidaat die zich zó verdacht gedroeg dat het niet anders kon dan dat hij zijn medekandidaten op een dwaalspoor trachtte te brengen en er was de kandidaat die opeens een gedicht begon te declameren. Zo vielen er in die eerste aflevering nog allerlei kleurrijke types te zien, allemaal met hun eigen eigenaardigheden, en allemaal met hun eigen fans, die de overige kandidaten dan weer verdacht trachtten te maken. Want ook dat is Wie is de моль? – een feuilleton waarin hoofdrolspelers hun naam kunnen vestigen, een ticket naar een bekendheid die fans en kiezers en nog meer bekendheid garandeert. Eerste indruk: een heerlijk familieprogramma voor aan de vooravond van de oorlog, op bijna iedere zender, waarmee eenieder zich vast dood amuseert. Tip: na elke aflevering op NPO Plus kunt u kijken naar кротовые разговоры (Moltalk), waarin uiteenlopende gasten aan presentatoren Arjan Noorlander en Twan Huys bekennen ‘op wie zij zitten’. Deze week te gast: Mona Keijzer en Edward Sturing. Blijf kijken! Geselecteerd door de redactie</p>]]></description>
      <guid>https://www.volkskrant.nl/columns-van-de-dag/een-heerlijk-familieprogramma-voor-aan-de-vooravond-van-de-oorlog-wie-is-de~b3e91fee/</guid>
      <pubDate>Thu, 4 Apr 2024 00:00:00 +02:00</pubDate>
    </item>
    <item>
      <title><![CDATA[Wie niet wil verdwalen, kan beter de gruwelijkste beelden mijden]]></title>
      <description><![CDATA[<p>Op een dag vermoedde dichter Michael Gorelick dat het aan zijn naam lag dat hij geen goede poëzie schreef. Michael Gorelick, vond Michael Gorelick, is bad poetry. Vanaf dat moment noemde hij zichzelf ‘Sparrow’. Nog zo’n naam die niet helemaal klinkt als hetgeen-ie moet beschrijven: Jasmin Paris. Meer de nom de plume van een influencer die TikTokdansjes doet op putdeksels, dan die van iemand die de Barkley Marathons uitloopt. Dat deed Paris dit weekend. 160 kilometer, in bijna zestig uur. Ze was de twintigste persoon ooit die de wedstrijd tot een goed einde bracht, en de eerste vrouw. Over Paris stond een mooi profiel door Irene de Zwaan in de dinsdagkrant. Op de foto hing een vrouw tegen een muurtje, leunend op haar rechterarm. Ogen gesloten, mond op een kier. Volkomen van de wereld. De Barkley Marathons brengen je in een staat van een door uitputting vermenigvuldigde desoriëntatie. In 2005 was Andrew Thompson vlak bij de finish toen hij door slapeloosheid zomaar opeens vergat dat hij aan een wedstrijd deelnam. Er zijn ook gevallen bekend van deelnemers die uit het bos moesten worden opgepikt, omdat ze onderweg aan de praat waren geraakt met een vuilnisbak. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Toen haar broer eens een van de weinige Barkley-uitverkoreren was, ging schrijver Leslie Jamison met hem mee. Over die ervaring schreef ze The Immortal Horizon. Jamison beschrijft de Barkley Marathons als een soort omgekeerd verdwalen: je begint al verdwaald, en bent vanaf dat moment op jezelf aangewezen. Tot op zekere hoogte zijn de Barkley Marathons een vorm van ontdwalen, een fysieke manifestatie van ‘tot jezelf komen’. Van Julian Jamisons deelname bestaan geen beelden, van die van Paris alleen haar laatste meters. Niemand die je ziet, niemand die vastlegt wat je meemaakt, tientallen uren achtereen. Jij bent je enige getuige, je enige gezelschap is de wetenschap dat je niet de enige bent. Ik moest aan Jamisons verhaal denken bij het lezen over de beelden van de marteling van de terroristen van de Moskouse concertzaal. Over een van hen, ergens in een bos op de grond, zijn gezicht in de vochtige bladeren, en over hoe iemand een oor, zijn oor, in zijn mond steekt. Die beelden zoemen over het internet. Iedereen die ze gezien wil hebben, heeft ze gezien. Veel mensen die ze wilden vermijden, hebben ze ook gezien. Onderdeel van de moderne oorlog is kijk-hoe-nietsontziend-wij-zijn-propaganda, agressie-pr, beelden die je moeilijk uit je hoofd krijgt, zelfs als je slechts de beschrijving kent. Net als in de Barkley Marathons raakt iedereen in een oorlog op eigen houtje verdwaald. In de feiten en de vooruitzichten, in de kwaadheid en het mededogen en de vrees die dat alles met zich meebrengt. Om je te kunnen blijven oriënteren en waar mogelijk te ontdwalen, kun je die gruwelijke beelden volgens mij beter mijden. Niet opzoeken, niet aanklikken, niet doorsturen. Van geweld dat bedoeld is voor consumptie word je weinig wijzer. In zijn gedicht ‘Poem’ schrijft Sparrow: ‘This poem / replaces all my / previous poems.’  Ook voor de meeste oorlogsbeelden komen vanzelf weer nieuwe in de plaats, het geheugen is wat dat betreft net een oude VHS-band. De deepfake-video’s van een Oekraïense official die zich zogenaamd verheugde over de aanslag zullen plaatsmaken voor nieuwe beelden, waarvan je ook nooit zeker weet of je ziet wat je ziet. Alleen het meest choquerende blijft achter, en overwoekert wat je eerder zag. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/wie-niet-wil-verdwalen-kan-beter-de-gruwelijkste-beelden-mijden~bfbec2ae/</guid>
      <pubDate>Wed, 27 Mar 2024 00:00:00 +01:00</pubDate>
    </item>
    <item>
      <title><![CDATA[Dier en natuur – en de wetten die bescherming zouden moeten bieden – worden achteloos vermalen]]></title>
      <description><![CDATA[<p>Deze week kreeg minister Piet Adema het te kwaad. Het gebeurde in een talkshow waarin jonge boeren, kinderen van boeren en boeren in spe hem op de Aeres Hogeschool in Dronten bevroegen over hun toekomst, die steeds onduidelijker wordt. Naam van dat programma: College Boer. Zoveel tegen vertwijfeling aanleunende twijfel werd Adema even te veel. Een cynicus zou zeggen: hij kan het dus wel, emotioneel worden, al bewaart hij zijn aandoening wel vaak voor boeren. Op de deel stromen de tranen, in de megastal zijn ze meestal plots op. Maar Adema spaart zijn gevoelens heus niet op voor mensen; ook dieren kunnen op zijn betrokkenheid rekenen. Toen in december 2022 beelden uitlekten van dierenmishandeling tijdens varkenstransporten, gemaakt door een undercover-dierenactivist, noemde de minister ze, net als iedereen, ‘walgelijk’. Een half jaar later scherpte hij de regels voor slachthuizen aan. ‘Dierenwelzijn’, schreef Adema destijds, ‘gaat altijd voor efficiëntie en doelmatigheid.’ Nou ja... Er zijn uitzonderingen. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Deze week sneuvelde de Wet Dieren, bedoeld om dieren in de veehouderij een dierwaardig bestaan te garanderen. Volgens de originele wettekst zou dieren ‘niet permanent de mogelijkheid mogen worden ontnomen natuurlijk gedrag te vertonen’. Op die manier zou bijvoorbeeld het afknippen van varkensstaarten en het kappen van kippensnavels – om te voorkomen dat dieren elkaar uit verveling gaan verwonden – niet meer nodig zijn. Maar na een indringende landbouwlobby en na verkiezingen die uitpakten zoals ze uitpakten, werd de wet dinsdag alsnog aan flarden gestemd. De PVV, met uitzondering van Dion ‘Beesten met Dion’ Graus, was plots tegen, na jaren vóór te zijn geweest. Onderhandelingstafelpresentje voor Caroline van der Plas. Duizend snippers van een voormalig wetsvoorstel, in een gezellig lijstje. Zo vaak als dier en natuur achteloos vermalen worden voor genoegen en gemak van de mens, zo vaak worden wetten en regels over dier en natuur vermalen voor het gemak van machthebbers. En niet alleen in Nederland: een Europese pesticidenverordening werd ingetrokken wegens ‘te polariserend’ en in Nederland (en België, en nog meer landen) is het enthousiasme voor de Natuurherstelwet intussen verdampt als een druppel illegaal bestrijdingsmiddel op een drooggevallen akker. Want onderzoek kan nog honderd keer uitwijzen dat zo’n wet op de lange duur meer oplevert dan-ie kost, hij moet en zal worden tegengewerkt, want de lange termijn is voor veel beleidsmakers even abstract als een ondersteboven gehangen Kandinsky.  Tien jaar, een eeuwigheid. Na hen de zondvloed. Mathijs Bouman merkte recent in zijn column in het FD op: ‘Abstracte natuur mag kapot, individuele dieren moeten we met alle zorgen omringen.’ De rechterhand kiepert wat speklappen in zijn winkelkar, de linker doet een gulle donatie voor een nieuw hok voor Gheorge, een Roemeense big met een te kort pootje en een goede pr. Dat heeft met vals sentiment te maken, en met een gebrek aan zin om uitvoeriger na te denken over de dingen dan strikt noodzakelijk. Voor beide kwalen is geen mens immuun, maar daarvoor is politiek uitgevonden: om beleid vast te stellen dat niet stoelt op erupties van aandoening, maar op feiten, cijfers. Niet op plots opduikende beelden van dierenmishandeling, maar op langdurig onderzoek naar misstanden. Niet op het uitzicht op een groen weiland en een suffende reiger, maar op studies naar massale insectensterfte. Zolang de mens er niet in slaagt zich tegen zijn eigen oprispingen te beschermen, kunnen natuur en dieren fluiten naar hulp. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/dier-en-natuur-en-de-wetten-die-bescherming-zouden-moeten-bieden-worden-achteloos-vermalen~bb4b1490/</guid>
      <pubDate>Wed, 20 Mar 2024 00:00:00 +01:00</pubDate>
    </item>
    <item>
      <title><![CDATA[Het is maar net wanneer je iets ziet: wat eerst ironie oproept, is even later
onheilspellend]]></title>
      <description><![CDATA[<p>In de bungalow in het bos is veel om vrolijk van te worden. Vogels, alles in knop, een kind waarvoor de wereld langzaam vorm krijgt. Je ziet haar kijken, in haar wipstoel, naar de in de wind wuivende sparren, naar de vakantiehuisjesbank die alles hebben kan, naar je gezicht, en je kunt slechts gissen naar wat ze precies ziet. Misschien gaat het erom wanneer je iets ziet. Iets wat je het ene moment met ironie kunt bezien, wordt een volgend moment onheilspellend – en andersom. In het parkrestaurant rijdt een bedienrobot rond: een glanzend witte machine met vier etages waarop borden eten voor een hele familie kunnen worden vervoerd. Op het display staat in glanzende cijfers het nummer van de tafel waar het ding halt moet houden. Alleen de kinderen in het restaurant kijken het ding vol verbazing na, ze gillen ernaar als naar een vreemd dier. De volwassenen doen net alsof ze iedere dag een bedienrobot zien – ik ook. En toch zie je voortdurend wat anders. Het ene moment een onnozel nieuwigheidje, een geld vretend verzetje van het management, het volgende moment: een dystopie. Trump: het ene moment een lachwekkende halvezool, het andere moment een halvezool die zich warmloopt om de wereld in nog meer chaos te storten. Overal tv’s op het park en je ziet steeds hetzelfde: drommen parlementair verslaggevers die eindeloos posten voor een hek. En toch zie je op het ene scherm ongevaarlijk politiek theater, joligheid, en op het andere de verwording van politieke verslaggeving tot tijdverslindende oppervlakkigheid. Kamerleden die na een demonstratie waar (ook) afschuwelijke dingen geroepen zijn, het demonstratierecht willen inperken: het ene moment zie je opportunisme en kortzichtig incidentbewustzijn, en het volgende moment, nou ja, hetzelfde. Er zit iets dubbels in opgewekt schrijven in een weinig opwekkende tijd. Soms acht ik het noodzakelijk, lucht blazen in een wereld die zo topzwaar is dat-ie nauwelijks nog te torsen is. Een dag later zie ik diezelfde vrolijkheid als lichtzinnig, provocerend haast, alsof je niet ziet, niet wílt zien wat er aan de hand is, en wat er nog aan de hand zal kunnen zijn. Vorige week hoorde ik een Kunststof-interview met Volkskrant-collega Huib Modderkolk, over zijn nieuwe boek Dit wil je écht niet weten. Interviewer Willemijn Veenhoven stelde vast dat dat nu precies het gevoel was wat haar tijdens het lezen voortdurend bekroop: dit wil ik niet weten.  Hetzelfde gevoel wordt uitgedrukt door de bibliothecaresse in het verhaal van Etgar Keret – vandaag in de krant – over zijn bibliotheekoptreden met de zanger van de allertriestste liedjes ter wereld. De bibliothecaresse drukt schrijver en zanger op het hart dat hun optreden niet te treurig mag zijn. Dit in verband met de algehele treurigheid. Een liedje over vruchtenyoghurt waar geen vruchten in zitten (maar wel yoghurt) mag wel. Alsof je door een lied over het grote verdriet niet getroost kunt worden, en een lied over vruchtenyoghurt zonder vruchten je niet in een peilloze somberte kan storten. Het is maar net wanneer je wat hoort. We kijken naar hoe ze kijkt. Soms barst ze zomaar opeens uit in gelach of gekraai. We denken (hopen) dat dat door ons komt, maar als we buiten haar gezichtsveld gaan staan en zwijgen, kraait ze rustig verder. Een volgend moment fronst ze. Vanochtend keek ze minutenlang naar hetzelfde punt op dezelfde boom, maar het kan best dat ze toch steeds iets anders zag. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/het-is-maar-net-wanneer-je-iets-ziet-wat-eerst-ironie-oproept-is-even-later-onheilspellend~be037cda/</guid>
      <pubDate>Wed, 13 Mar 2024 00:00:00 +01:00</pubDate>
    </item>
    <item>
      <title><![CDATA[Nieuws is een all-you-can-eatbuffet. Mensen, hier is alles, pak waar je zin in
hebt]]></title>
      <description><![CDATA[<p>Het was een topweek voor de lichtbruine hoodie van Wouter de Winther, overdag parlementair verslaggever van De Telegraaf en in de avonduren wenkbrauwoptrekker bij talkshowitems die hem niet interesseren. Vrijdagavond speelde de hoodie een rol in de politieke weeksamenvatting bij Op1, zondagavond had hij een gastrol in Renze op Zondag (terwijl Wouter de Winther in de studio zat en zijn eigen hoodie van duiding voorzag) en op maandagochtend werd hij op Radio 1 besproken door tv-recensent en sweaterfluisteraar Angela de Jong: ‘Wouter had een hoodie aan. En ik had Wouter nog nooit in een hoodie gezien. Dus dat gaf ook weer een nieuwe dimensie.’ Het plotse succes van de hoodie was te danken aan diens eigenaar. De Winther had in zijn podcast Afhameren verteld over het gedrag van Pieter Omtzigt aan de formatietafel. De politieke juice klotste tegen de plinten, de hoodiedrager als de sapcentrifuge van dienst. Het ging over ‘zeer regelmatige huilbuien, stemverheffingen, weglopen, wispelturigheid’, enzovoort, enzovoort. Nieuws. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Ergens gaat nieuws over in roddel. Die grens is diffuus en ligt voor iedereen ergens anders. Waar roddel overgaat in nieuws is helderder: dat is wanneer grote nieuwsbronnen het onderscheid tussen roddel en nieuws laten vervagen. Daarbij komt het toenemende aantal mensen dat zich helemaal niet meer op traditionele nieuwsbronnen verlaat: zij plukken elke dag wat willekeurige berichten van hun gading van social media, schikken ze in een vaas en noemen dat boeket ‘het nieuws’. Er bestaan allerlei wetenschappelijke studies die de heilzame werking van de roddel bewijzen. Vermoedelijk allemaal onderzoeken uitgevoerd door onverbeterlijke roddeltantes en -ooms, want het voelt toch wat viezig, je aangetrokken voelen door achterklap. Prettig als een onderzoeker daar een excuus voor verschaft. De suggestie van het belang van de inrichting van de huiskamer van Caroline van der Plas, de respons van Frans Timmermans wanneer mensen grappen maken over zijn buikomvang of de precieze stressreactie als Pieter Omtzigt wordt geconfronteerd met uitzichtloze onderhandelingen, zijn uitingen van hetzelfde: een obsessie met lichtheid die geen zwaarte verdraagt. De illusie van nieuwe dimensies in een eendimensionaal universumpje. De kabinetsformatie is als die doos die ze bij Ik hou van Holland moesten doorgeven in het finalespel: de doos kon elk moment ontploffen, en wie hem op dat moment op zijn schoot had, verloor. De PVV is die doos, en Pieter Omtzigt wordt onwel wanneer hij zich realiseert wat er allemaal uit kan komen vliegen. Het gaat natuurlijk om wat in de doos zit, dáár zit het nieuws en de mogelijkheid tot analyse, maar het is eenvoudiger het te hebben over de stress van de mensen in de kring. Nieuws is een all you can eat-buffet. Mensen, hier is alles, pak waar je zin in hebt, wij blijven de bakken wel bijvullen. Gevolg: een decadente hoeveelheid kostbare tijd, energie en aandacht wordt verdaan met onnozelheden. Die decadentie betreft niet slechts politici wier enthousiasme over of weerzin tegen de Songfestival-inzending Europapa toevallig exact correspondeert met hun partijprogrammatische enthousiasme voor of weerzin tegen Europese samenwerking. Zij betreft zelfs niet alleen journalisten die er vlak voor het uitserveren nog wat extra human interest overheen raspen. Zij geldt ook de kijker, de lezer, de nieuwsconsument als de geit die opvreet wat ’m hapklaar wordt voorgehouden: een oorlog, een strategisch ingestoken roddel of een hoodie. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/nieuws-is-een-all-you-can-eatbuffet-mensen-hier-is-alles-pak-waar-je-zin-in-hebt~bab8335b/</guid>
      <pubDate>Wed, 6 Mar 2024 00:00:00 +01:00</pubDate>
    </item>
    <item>
      <title><![CDATA[Gratis oplossingen voor de tekorten bij de Nationale Spoorbiels]]></title>
      <description><![CDATA[<p>Waar zouden we zijn zonder de trein? Met zijn honderden op een perron, bellend dat het wat later wordt. Julian Barnes citeerde in Flauberts Papegaai Gustave Flaubert: ‘Ik krijg zo snel genoeg van de trein dat ik na vijf minuten al zit te janken van verveling. De andere passagiers denken dat het een verwaarloosde hond is; helemaal niet, het is M. Flaubert die zucht.’ Flaubert kwam uit de tijd van vóór de stiltecoupé, een tijd waarin je er tijdens het janken in de trein lekker bij kon gaan zitten. Veel mensen zijn anderhalve eeuw later nog altijd aangewezen op de trein. Voor die groep is betaalbaar en bruikbaar OV van levensbelang. Treinreizigers zijn ook mensen, tenzij het dieren zijn. Hoor ik daar een kennel vol verwaarloosde honden janken? Nee, het is de Sprinter richting Kropswolde, die binnenkomt op Spoor 3. Ach, de NS. Gisteren maakte de Nationale Spoorbiels de jaarcijfers bekend. Tussen de rookpluimen van alle nog te blussen binnenbrandjes – personeelstekort, een met eentiende punt gezakte stationswaardering, verouderd spoor dat niet berekend is op hogere snelheden en de zinsnede ‘beperkte verdiencapaciteit met een lager rendement’ – stonden de harde cijfers: de NS maakte in 2023 een half miljard verlies. Het was aan een gulle gift van het kabinet te danken dat de kaartjes niet al te veel duurder hoefden te worden. Als het kabinet dit jaar niet nogmaals over de brug komt, zullen de kaartjes 10 procent duurder worden. Kan minder worden, wordt waarschijnlijk meer – zo gaat dat ook vaak met aangekondigde vertragingen. Het spoor piept en de trein kraakt, en het geld moet ergens vandaan komen. Tuurlijk: je kunt de kaartjes duurder maken, de treinreiziger is toch al gewend fiks te betalen voor zijn tuchtiging. Maar alles heeft een kantelpunt, en voor je het weet, is de machinist nog de enige passagier. Treinen nóg kleiner maken is een andere mogelijkheid, met als bezwaar dat ze dan met het blote oog niet meer waarneembaar zijn. Beter is het daarom te zoeken naar alternatieve verdienmodellen. Bestekjes bij de stationspastaketen. De kleverige pasta die op de grote stations worden verkocht, is al aardig aan de prijs. Slimmer is het om de nu vaak kosteloos verstrekte ‘bestekjes’ duurder te maken. Denk aan een bedrag van 15 euro voor een plastic vorkje, 20 als je er een mesje bijkoopt. Noem het ‘duurzaamheidstoeslag’. Wie met een kartonnen koker kokende penne in zijn handen staat, en geen bestek bij zich heeft, is tot alles bereid. Pleiten voor een verlengde termijn voor minister Yesilgöz. Die op haar beurt de verkeersboete nog een paar maal duurder maakt, tegen elk advies in, tot iedere foutparkeerder in de schuldsanering zit en de laatste paar auto-Mohikanen uit zelfbescherming een dalurenabonnement aanschaffen. Aantal bovenleidingen terugsnoeien. Een aanzienlijk deel van de vertragingen vindt zijn oorsprong in ‘iets met de bovenleiding’. Als iets voor zó veel problemen zorgt, is het misschien tijd om ermee te stoppen. Zo gebeurt dat vaker, bij de NS. Bijkomend voordeel is dat hiermee ook miljoenen kunnen worden bespaard op de koffie en thee die nu bij elke vertraging gratis worden aangeboden. ‘Openbaar’ uit het begrip ‘Openbaar Vervoer’ schrappen. En zo voorkomen dat mensen met lagere inkomens, mensen met een beperking, mensen buiten de Randstad en mensen met last van principes abusievelijk menen dat de trein er voor iedereen is. Het kabinet voor een voldongen feit stellen door je stiekem op eigen houtje te re-nationaliseren. Omdat je een klimaatvriendelijke nutsvoorziening bent, en geen luxeproduct. Geselecteerd door de redactie</p>]]></description>
      <guid>https://www.volkskrant.nl/columns-opinie/gratis-oplossingen-voor-de-tekorten-bij-de-nationale-spoorbiels~b50aec9f/</guid>
      <pubDate>Wed, 28 Feb 2024 00:00:00 +01:00</pubDate>
    </item>
  </channel>
</rss>
