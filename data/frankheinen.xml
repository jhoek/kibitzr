<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Droefgeestigheid is mij niet vreemd maar van een smiley in de woestijn knap ik enorm op]]></title>
      <description><![CDATA[<p>Er is iets geks met de foto’s uit het boek Why Am I Sad van Dana Stirling, waarvan er woensdag enkele in de krant stonden. De beelden symboliseren Stirlings depressie. Op die foto’s: een witte kermisteddybeer langs de weg, een smiley op een blauw bord in een woestijn, een plastic bekertje koffie en een Bauhaus-achtige hotdog op een dienblad naast een roodlederen bestuurdersstoel, roze ballonnen in een erker, een rood bord met de tekst ‘If you don’t know’ in een onafzienbaar korenveld. Op haar site tref ik nog: een kindertiara op een regenpijp, een opblaasflamingo op een meer, en vijf dode wespen op een rij. Droefgeestigheid is mij niet vreemd, maar van een smiley in de woestijn knap ik enorm op. Laat staan van een Bauhaus-hotdog. Zo zie je: je ziet hetzelfde, maar je ziet iets anders. Zelf kom ik af en toe een fotograaf tegen, meestal als er een foto moet worden gemaakt. Ik neem plaats op een stoel en onmiddellijk begint het afdrukken. Ik doe nog niks, maar ben toch al ‘mooimooimooimooimooiheeeeelmooi’. Meestal moet ik daarna mijn hand ‘zo natuurlijk mogelijk’ overdwars over mijn schedel leggen en het eindigt altijd met een voorstel voor een echt vreemde pose, hangend aan een boomtak of zo, wat ik dan toch maar doe, vooruit maar, omdat ik te onzeker bent om ‘nee, dat niet, dat nooit’ te zeggen. Dat is de foto die uiteindelijk wordt geplaatst. Op papier, in kleur. En dan zie je plots wat anderen zullen zien: ‘Vooruit maar, ik ga op de foto, maar alleen hangend aan een tak, want ik ben uitzonderlijk en onuitstaanbaar zelfverzekerd.’ Waar kijk je naar? Kijk je naar een getikte president die precies weet wat hij doet, zoals mensen die het kunnen weten zeggen, of kijk je naar een getikte president die geen flauw idee heeft wat hij doet, zoals mensen die het kunnen weten zeggen. Kijk je naar een omroep die door de VVD wordt gespaard, of kijk je naar een omroep waarvan de VVD zegt: nee nee, niet het broodmes, met de kaasschaaf lukt het ook. Die prachtige programma’s, die snijd je niet bruusk weg, die schaaf je plakje voor plakje op het droge brood van tekorten elders. Staar naar een uitgestorven winterhemel en zie honderden gespaarde ogen en handen en hulpverleners, óf zie een handelaar die grienend zijn laatste lawinepijlen als XL-satéprikkers in de uitverkoopt gooit. Bij de dokter met de dochter. Ze huilt veel. Ze huilt anders nooit. De dokter zegt: het is dit. Dag later: zelfde klachten. Nog eens bellen. Andere dokter. Nee, niet dit, hoe komen we daar nu bij. Dát, dat moet het zijn. Enzovoort, tot het vanzelf overgaat. Nog elke dag trekken hordes journalisten en schrijvers en types in tv-programma’s door het dorp om te waarschuwen voor ‘woke’, dat bezig is alles kapot te maken. Onderwijl gaat alles kapot, en niet door ‘woke’. Ook die mensen lezen en kijken het nieuws. Joost mag weten wat zij zien. Een gat in de markt misschien. Bij die tiara op die regenpijp zag ik eerst degene die hem op straat vond en met enig gevoel voor esthetiek veiligstelde, en het kind dat het genoegen ervaart van iets terugvinden wat verloren leek. Later zag ik een kind dat niet terugkeert, gebombardeerd of gewoon vergeetachtig, en een vreemde, die het ding meeneemt en langzaam maar zeker vergeet dat het niet van hem is.</p>]]></description>
      <guid>https://www.volkskrant.nl/columns-van-de-dag/droefgeestigheid-is-mij-niet-vreemd-maar-van-een-smiley-in-de-woestijn-knap-ik-enorm-op~bbb2f3db/</guid>
      <pubDate>Thu, 10 Apr 2025 00:00:00 +0200</pubDate>
    </item>
    <item>
      <title><![CDATA[Een stukje moreel leiderschap van Van Vroonhoven (NSC) in een volgende kwestie-Faber]]></title>
      <description><![CDATA[<p>Najaar 2025. Terwijl drie BBB-bewindslieden zijn gestruikeld over de vraag of wie moeflons tot inheemse diersoort verklaart ze ook automatisch een Nederlands paspoort dient te verstrekken, Mona Keijzer hoogstpersoonlijk nestkastjes uit nieuwbouwhuizen verwijdert, met een cameraploeg van Ongehoord Nederland in haar kielzog, terwijl minister Uitermark (NSC) haar hernieuwde kiessysteem verfijnt door alle inwoners van Nederland de mogelijkheid te geven zich door zichzelf te laten vertegenwoordigen (om zo de band tussen Den Haag en de burger te verbeteren) en terwijl overal ter wereld moraliteit, klimaat en vrijwilligerswerk het steeds opnieuw afleggen tegen oorlog, onbeperkt barbecueën en het idee dat je vrijwilligerswerk niet mag politiseren (terwijl een groot deel ervan uit nood geboren is, omdat er zo bruusk bezuinigd is op vitale sectoren dat die alleen nog dankzij vrijwilligerswerk overeind blijven), is het gesprek van de dag in Nederland het nieuws dat minister Faber (PVV, Asiel en Migratie) eigenhandig het hoofdkantoor van het Centraal Orgaan Asielopvang (COA) in de brand heeft gestoken, heeft ontruimd en medewerkers heeft geknepen. Volgens Faber, die in oktober haar 25ste motie van wantrouwen overleefde door 25 asielzoekers met verblijfsvergunning terug te sturen naar een oorlogsgebied naar keuze, heeft alleen al het bestaan van een Centraal Orgaan Asielopvang een aanzuigende werking. De keiharde kritiek van D66, dat laat weten dat geweld nooit de oplossing is en dat de minister in gesprek moet blijven, verwerpt Faber: ‘Ik ben geen gespreksmachine.’ Zij wordt hierin gesteund door haar partijleider, die het COA een ‘terreurorganisatie’ noemt. Premier Schoof is eerst niet bereikbaar voor commentaar, en laat daarna weten dat het vernielen van kantoormeubilair en het knijpen van medewerkers ‘geen kabinetsbeleid is’. De coalitie reageert verdeeld. Volgens de BBB is dit een kwestie ‘waar mensen buiten de grachtengordel totaal niet mee bezig zijn’ en de VVD noemt de brandstichting ‘niet chic’.  Belangrijk is volgens lijsttrekker Yesilgöz vooral dat de minister ‘eindelijk de illusie wekt te leveren’. Wat de vierde coalitiepartij, NSC, van deze geweldseruptie van een bewindspersoon vindt, blijft lang onduidelijk. Pas in het spoeddebat over de kwestie komt Nicolien van Vroonhoven aan het woord. De verwachting is dat zij Fabers uitbarsting klip-en-klaar zal veroordelen. Het is even na enen op een woensdagmiddag en Van Vroonhoven loopt kordaat naar de microfoon. ‘Graag zou ik het hebben over de echte problemen in ons land. Bestaanszekerheid. Bestuurscultuur. Intercity’s naar Hengelo. Maar nu staan we hier, te praten over een driftaanvalletje. En dat, dat staat buiten kijf, steekt. De minister wil onverzettelijkheid uitstralen. Dat is mooi, maar de lijn tussen onverzettelijkheid en kwaadaardigheid is dun. Let daarop. Werk aan draagvlak voor uw plannen, geef ik mee, NSC gelooft in draagvlak. En laat glashelder zijn: knijpen, daar zijn wij niet voor. Daar ben ik, geloof ik, namens eenieder ongelukkig mee. En dan zijn we hartstikke blij dat er mensen opspringen die zeggen: dat doe je niet. Je knijpt niet. Je maakt geen kantoorspulletjes stuk en je steekt geen dossiers in de fik. Dan springen wij mee. Dat is een stukje beschaving, een stukje veiligheid ook. Ook het vernederen van mensen in nood én de mensen die hun hulp bieden, moeten we sámen doen. Daarvoor staan onze bewindspersonen aan de lat. Daar geloof ik in, en daar ben ik trots op, en we máken slagen en we dieselen lekker door en laten we nu als-je-blieft verder gaan met een stukje van dat waarvoor we hier zijn, meen ik, wat dat ook moge zijn.’ Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-stukje-moreel-leiderschap-van-van-vroonhoven-nsc-in-een-volgende-kwestie-faber~b0b7739ce/</guid>
      <pubDate>Thu, 3 Apr 2025 00:00:00 +0200</pubDate>
    </item>
    <item>
      <title><![CDATA[En daar draven we weer achter de wolf aan, weg van wezenlijker zaken]]></title>
      <description><![CDATA[<p>Zojuist voor de derde keer de reportage van Yvonne Hofs over het wolvendebat van dinsdag gelezen. Komt een mens van bij. Vermoedelijk zal de Geert Mak van 2100 Hofs’ reportage citeren in de inleiding van zijn boek over de inertie van de jaren 20 en alle ellende die daaruit voortkwam. Kijk, zal 2100-Mak schrijven, ‘het gebeurde voor hun neus, ze zagen het niet, of ze wilden het niet zien. Ze waren te druk met de wolf.’ Het is niet moeilijk je te laten begeesteren door het magisch-realistische karakter van het woeste wolvenproza van Caroline van der Plas, waarin schoolkinderen door uitgestrekte wouden fietsen, waar tussen bomen valse roofdierogen oplichten; het is grote kunst. Volgens Nabokov werd de literatuur niet geboren toen een ‘wolf, wolf!’ roepende jongen kwam aanrennen met een wolf op zijn hielen, maar op de dag dat een ‘wolf, wolf!’ roepende jongen kwam aanrennen zonder dat er een wolf te bekennen was. En het is evenmin lastig te genieten van de botsing tussen de ambtelijke wijze waarop de overheid elk brokje natuur regelt en het brokje in kwestie: in delen van Drenthe schijnen de wolven zich inmiddels aan geen enkel protocol te houden. Ze benaderen mensen, scharrelen door woonwijken, slapen in achtertuinen en springen over wolfwerende hekken. Je zult zien dat ze zich van de voorgestelde wolfvrije zones ook niks gaan aantrekken. De wolf, een beest is het. Overigens zal ik niet beweren dat het me koud zou laten als ik zou zien hoe mijn spelende dochter in de tuin een tussen de hortensia’s maffend wild dier aan zijn staart trekt. En ik zou het vermoedelijk evenmin op prijs stellen als er daarna in columns lacherig of misprijzend over werd gedaan. Mogelijk zou ik me aan een opiniestuk wagen, een bezwaarschrift of, nog erger, aan een memoir. Want zo’n ontmoeting biedt kansen. Voor je het weet zit je bij Nieuwsuur en mag je je boek omhooghouden op elk BBB-congres. Liever dan het te schrijven zou ik zo’n boek trouwens gewoon lezen. Bij voorkeur vanuit het perspectief van het dier, en dan van de hand van de grote Koos van Zomeren, die enkele jaren geleden in deze krant pleitte voor mededogen: ‘Stel je voor dat je wolf bent en dat je hier in Nederland moet leven, dat lijkt me verschrikkelijk.’ Een Van Zomeren-roman over een probleemwolf in een wolfvrije zone, met Caroline op z’n hielen, dat zou het beste zijn. Maar we zitten met Dion Graus, die zich zo grondig in andere levende wezens verplaatst dat de mens er vaak bekaaid vanaf komt. In het wolvendebat sprak Graus de wens uit wolventaal te kunnen spreken, zodat hij de dieren bij de grens kon waarschuwen. Keer om, blijf weg. Spijtig dat veel wolven het Nederlands slecht beheersen, anders had hij wat bordjes van minister Faber kunnen lenen. Geëmotioneerd sprak Graus, in lange zinnen, die meanderden door een landschap van grenzeloze dierenliefde langs goddelijke rechtbanken, bevriende bijtgrage honden en diepe inzichten: ‘Mag een wolf potverdikkie voor zijn gezin wat te eten gaan halen, waarom is dat plotseling een roofdier? Da’s toch ook gewoon een dier dat honger heeft? U gaat toch ook niet met een lege maag naar bed?’ ‘Tja’, zal 2100-Mak schrijven, als-ie op het wolvendebat terugkijkt. ‘Wáár waren ze druk mee? Op zich is het duidelijk waarom en waarvan incompetente leiders destijds de aandacht afleidden, maar waarom liet de kiezer dat toe? Was het verveling, algehele lamlendigheid? Daarover meer in Hoofdstuk 3: ‘Herfst 2025 – De Moeflonrellen’.’</p>]]></description>
      <guid>https://www.volkskrant.nl/columns-van-de-dag/en-daar-draven-we-weer-achter-de-wolf-aan-weg-van-wezenlijker-zaken~b03bdfb6/</guid>
      <pubDate>Thu, 27 Mar 2025 00:00:00 +0100</pubDate>
    </item>
    <item>
      <title><![CDATA[Als Schoof van zijn enerzijds-anderzijds-dooiedienderproza af wil, heb ik nog wel wat tips]]></title>
      <description><![CDATA[<p>‘Noem mij Ron’ had zomaar de beroemdste korte openingszin uit de wereldliteratuur kunnen worden, als Herman Melville de verteller in Moby Dick niet Ishmael had genoemd, naar de zoon van Abraham, maar Ron, naar Ron König, de burgemeester van Deventer. Ron König is gek op korte zinnen. En die liefde breng hij graag over op zijn ambtenaren. In een reportage van Pieter Hotse Smit op de Volkskrant-site werd beschreven hoe in verschillende gemeenten uit alle macht de communicatie (brieven) tussen overheid (zakkenvullers) en burgers (gewone mensen) trachten (proberen) te vereenvoudigen (voor iedereen begrijpelijk te maken). Vaak zijn gemeentebrieven meerdere kantjes lang en staan ze vol met ambtelijke woordgoochelarij als ‘wortelopdruk’ en ‘parkeerproduct’. Parkeerproduct… Sommige woorden verdienen een taakstraf. Ook Dick Schoof was lang ambtenaar. ‘Hoge ambtenaar’, wordt er altijd bij vermeld. Dat we niet denken dat er zomaar iemand achter het loket persoonsbewijzen vandaan is gevist. Mogelijk houdt in die achtergrond zich de verklaring schuil van Schoofs tweet na de Israëlische bombardementen op Gaza deze week. Ik citeer hem even helemaal: ‘Verontrustende en trieste berichten uit Gaza waar opnieuw heel veel dodelijke slachtoffers te betreuren zijn. Het is in het belang van de Palestijnse en Israëlische bevolking, in het bijzonder de families van de gegijzelden, dat alle partijen zich houden aan de afgesproken voorwaarden. Dat betekent een staakt-het-vuren, het vrijlaten van de gijzelaars en humanitaire hulp voor de bevolking van Gaza.  Nederland blijft alle partijen met klem oproepen zich aan de afspraken te houden.’ Allemachtig. Dan toch liever ‘parkeerproduct’. De feiten: om enkele Hamas-bazen te kunnen raken werden overal in Gaza vele honderden slachtoffers gemaakt. Onder hen: meer dan honderd kinderen. De bombardementen vormden het einde van een bestand, en zijn geen goed nieuws voor de Israëlische gijzelaars, maar wel voor Netanyahu’s politieke positie. Voor de beelden van de gevolgen verwijs ik naar een van de foto’s bij het artikel van Thom Canters en Gabriel Eisenmeier, ook op de site van deze krant: een kleuter in een bordeauxrode pyjama, de blote voeten op de vuile tegels en het gezicht met bloed besmeurd. Daarnaast: een baby in een berenpakje op een brancard. Ze lijken allebei niet meer te leven. Die foto’s… Je kijkt ernaar en je hebt geen idee wat te zeggen, te schrijven – je betwijfelt of je op korte termijn nog aan iets anders zult kunnen denken. Al gaat dat laatste vaak opvallend snel. Iedereen past zich aan, voortdurend. Steeds nieuwe morele loopings, nieuwe dimensies van ellende, en altijd is er wel een politicus die de boel in zulk enerzijds-anderzijds-afspraak-is-afspraak-liever-geen-dader-benoemen-waar-er-één-vecht-hebben-er-twee-schuld-dooiediender-proza giet dat diplomatie vanzelf lafheid wordt en dat ‘genocide’ klinkt als ‘parkeerproduct’. En voor je er erg in hebt, ben je er alweer aan gewend. Maud Vanhauwaert schreef in De Morgen: ‘Al snel worden de feiten weer geklasseerd, slaan we de bladzijde om, en pakken we onze eigen draad weer op.’  Die eigen draad, dat is onze premier. Aan zijn ambtelijk gezwam trek je je op uit de onvoorstelbare actualiteit en denk je onwillekeurig: zo even plaatsnemen in een vorm van energie van het stralingsproduct van een middelgrote type G hoofdreeksster (spectraalklasse 2GV). Misschien, schreef Vanhauwaert, is het tijd voor een wereldwijde werkonderbreking. Tegen de oorlog. Prima. Ik stel daarnaast voor: een dagelijkse mini-werkonderbreking voor onze politiek leiders waarin ze kort voor zichzelf kunnen oefen-formuleren wat er in de wereld gebeurt. Tips: gebruik korte zinnen. Wees duidelijk. En noem het wat het is.</p>]]></description>
      <guid>https://www.volkskrant.nl/columns-van-de-dag/als-schoof-van-zijn-enerzijds-anderzijds-dooiedienderproza-af-wil-heb-ik-nog-wel-wat-tips~ba0587f5/</guid>
      <pubDate>Thu, 20 Mar 2025 00:00:00 +0100</pubDate>
    </item>
    <item>
      <title><![CDATA[Pieter O. overweegt de aanschaf van een boek. Om te lezen. Maar dan zijn daar de twijfels]]></title>
      <description><![CDATA[<p>Thuis al begint het geaarzel. Zal hij naar de winkel? Of bestelt hij online? Het een scheelt ’m een loopje, het ander kost ’m datzelfde loopje. Moeilijk. Aangespoord door de berichtgeving over de goede ontvangst van het Boekenweekgeschenk overweegt hij al enkele dagen een boek te kopen. Een boek, om te lezen. Sinds maandagavond overweegt hij de zes boeken die de shortlist van de Libris Literatuurprijs hebben gehaald. Het is elk jaar weer zijn favoriete brokje Nieuwsuur: schrijvers die verrast worden door een cameraploeg. Meestal klinkt er eerst een stem uit het trappengat, een hoopvol ‘Hallo?’  en vervolgens: een opgetogen gezicht in tegenlicht, met wallen van de slapeloze longlistnachten. Vaak is er ook een huisdier dat zijn zenuwen niet in bedwang heeft. Daarna volgt het openen van het pakket met de boeken van de overige genomineerden. Vol collegiale eerbied worden boeken betast en titels en auteursnamen opgesomd. Nooit zegt iemand: is dit de tegenstand? Neem ik het op tegen deze smurfen? Nooit veegt een genomineerde schrijver gepikeerd de rest van de shortlist van tafel. Waarom wonen schrijvers altijd in bovenhuizen? En wie woont er onder hen? Dat soort vragen winnen terrein in Pieter O., terwijl hij gejaagd over straat loopt. En daar zijn de twijfels weer: bezoekt hij de eerste boekwinkel die hij tegenkomt, die met het grootste assortiment of de meest onafhankelijke? Hij besluit een omweg te maken, zodat hij als eerste uitkomt bij de grootste boekhandel, wat niet wegneemt dat hij pal staat voor de meest onafhankelijke boekhandel, die zijn volledige steun heeft, te allen tijde, alleen nu even niet. Pijnlijk getroffen blijft hij staan voor de etalage, waarin hij zijn eigen hoofd ziet, op gezinsautoformaat. Even staart hij naar die altijd naar bekommernis neigende blik en die opeengeperste lippen waarachter ogenschijnlijk iets onsmakelijks wordt weggewerkt. Dankzij het wereldgebeuren was hij helemaal vergeten dat hij hier volgende week een lezing komt geven, in het kader van het Boekenweekthema ‘Je moerstaal’. Hij zal spreken over zijn eigen moerstaal, het Omtzigts: een ambtelijke afsplitsing van het Nedersaksisch, waarin eindeloze zinnen in elkaar verstrengelen tot een grammaticaal correcte kluwen besluiteloosheid. Eenmaal binnen dwaalt Pieter O. langs de uitgestalde waar. Bij het plankje met de Libris-nominaties wordt hij overvallen door het verlammende besef dat hij zal moeten kiezen tussen boeken die hij allemaal nog niet gelezen heeft. Misschien, overweegt Pieter O., verkopen ze hier ook Boekenbonnen. ‘Kan ik u helpen?’, vraagt de kassamedewerker even later. De man tegenover hem legt zes boeken op de toonbank, haalt diep adem en zegt: ‘Ik sta pal voor alle genomineerden, net zoals ik pal sta voor alle andere auteurs, of ze nu boven wonen of op de begane grond, en voor hun verdiensten, conform de wet van vraag en aanbod, en ik zie de urgentie van extra investeringen in literatuur. Daarom moet lezen en schrijven gestimuleerd worden en kunnen bedrijven overwegen om schrijvers te sponsoren. Ik roep u op de boeken nóg beter aan te prijzen. Schrijvers, ook al wonen ze op zolder, zijn fundamenteel voor een goed functionerende rechtsstaat. Maar ik ben én blijf fundamenteel tegen het investeren in romans waarvan ik niet kan weten of ik gelegenheid zal hebben om ze te lezen, en of ik ze zal kunnen waarderen. Daarom stel ik mijn aanschaf tot nader order uit.’ Vlak voor hij de zaak verlaat, vraagt Pieter O. of hij niet tóch recht heeft op een Boekenweekgeschenk.</p>]]></description>
      <guid>https://www.volkskrant.nl/columns-van-de-dag/pieter-o-overweegt-de-aanschaf-van-een-boek-om-te-lezen-maar-dan-zijn-daar-de-twijfels~b362cc8f/</guid>
      <pubDate>Thu, 13 Mar 2025 00:00:00 +0100</pubDate>
    </item>
    <item>
      <title><![CDATA[De serie ‘The East Wing’: een ijzingwekkend spektakel dat je wel móét bingen]]></title>
      <description><![CDATA[<p>Nu, te streamen op elk denkbaar medium: The East Wing. Wat begint als een kolderiek koningsdrama ontaardt in een wreed misdaadepos. Verhaallijnen op meerdere continenten worden met elkaar vervlochten via het personage de Don, in een ijzingwekkend spektakel dat je wel móét bingen, of je nu wilt of niet. In een ruimte vol hazig glimlachende miljardair-collaborateurs kondigt ene Tony aan dat hij vanaf nu de Don is. De tech-bro’s, die slechts in eentjes en nulletjes kunnen denken, kijken elkaar aan. Allemaal denken ze hetzelfde: eentje, nulletje. Ook in Nederland is sprake van hoogspanning: zijn er nog genoeg opinie-consiglieres die de Don willen verdedigen in enerzijds-anderzijdsdebatjes op radio of tv? Raspoetin, de man die betaalt en bepaalt in The East Wing, laat een team van pubers en krankzinnigen de overheid ontmantelen, tot er nog slechts getrouwen en krankzinnigen over zijn. Zij mogen Raspoetins Doge-ring kussen, of X-en. Hilarisch: de grote vernieuwer vindt nogmaals de onhandige Hitlergroet uit, en even is er paniek, wanneer Raspoetin een ronkende kettingzaag onhandig op een ambtenaar laat vallen. Maar gelukkig: die moest toch al weg. Halverwege de ochtend wordt de Don wakker gebeld. Moskou. Men verwacht actie. De Don heeft niet zo’n zin vandaag, maar wanneer iemand hem de Volkskrant-brievenrubriek voorleest, waarin een voormalige defensieminister wijst op de tientallen miljarden waarmee hij aan de Russen geklonken is, gaat hij weer aan de slag. Hij begint Europa te schoppen. Dat vinden Russen leuk. In Nederland droogt de publieke steun voor zijn strapatsen op. Gelukkig is er ene Raymond, die glimlachend verklaart wat menselijkerwijs niet te verklaren is. Hoog bezoek. Een fransman behandelt de Don als die ene teamgenoot uit je rugbyteam die niet bij zijn volle verstand is, en een Brit komt met wierook en mirre en een uitnodiging te komen eten bij een disfunctionele Britse familie. Terwijl hij wat journalisten de straat op trapt, belooft de Don dat hij het zal laten weten als hij trek krijgt. In Nederland telt men af naar het begin van een nieuw seizoen Boer zoekt vrouw. In een wrede intimidatie van een bondgenoot in de hoop diens bodemschatten te kunnen jatten, laat de Don ook wat vuil werk over voor zijn enthousiaste maatje JD Walnuts. Ondertussen raakt zijn zoon verdwaald in een bos in Groenland, na een vergeefse poging om een groepje Denen af te bluffen. Zelfs in Nederland maakt men zich nu zorgen. Want wat is er in hemelsnaam aan de hand met PSV? In de laatste aflevering gaat de Don verder waar hij gebleven was: het afpersen van eigenlijk iedereen, en het verbaal afrossen van mensen die het tegen hem opnemen. In Nederland roept inmiddels iedereen om actie, behalve enkele wereldnieuwsmijders die zich verzamelen bij de Utrechtse visdeurbel, én de premier. Aan het slot van de aflevering zit de Don met vrouw en kinderen bij een diner. Hij vertelt over een brief van een van zijn slachtoffers, een bedankje voor diens groteske vernedering. Hij oogt geagiteerd; steeds drijft zijn blik naar de ingang. Er komt een onbekende man binnen. De man kijkt om zich heen, beent vlug naar voren en dan … gaat alles gewoon door.</p>]]></description>
      <guid>https://www.volkskrant.nl/columns-van-de-dag/de-serie-the-east-wing-een-ijzingwekkend-spektakel-dat-je-wel-moet-bingen~bbb9502e/</guid>
      <pubDate>Thu, 6 Mar 2025 00:00:00 +0100</pubDate>
    </item>
    <item>
      <title><![CDATA[Trump en Netanyahu all-inclusive cocktails klokkend in Residence ‘Mass-a-graf’, allemachtig]]></title>
      <description><![CDATA[<p>Er bestaat zoiets als een verontwaardigingsparkoers. Ieder mens belandt er af en toe op. De route is: je windt je over iets op, je vertelt een ander dat je je erover opwindt en vervolgens kom je erachter (al dan niet met hulp van die ander) dat je je minstens zo goed (en mogelijk: beter) over iets anders had kunnen opwinden, of over niets, want het effect is min of meer hetzelfde. Op dit punt realiseer je je dat je verontwaardiging selectief is. Op zich niet erg, want iedere verontwaardiging is tot op zekere hoogte selectief; niemand is in staat zijn verontwaardiging objectief te verdelen over alles waarover verontwaardiging op zijn plek is – al was het maar omdat geen mens zoveel verontwaardiging tot zijn beschikking heeft. Op dit punt op het parkoers splitst de route zich in drieën, wat je vier opties geeft: 1) nog verontwaardigder – zeg maar gerust: woedend – over dat ene waarover je altijd al verontwaardigd was rechtdoor, 2) over een nog bredere waaier aan zaken verontwaardigd rechtsaf slaan, 3) weifelend over je eigen verontwaardiging schoorvoetend naar links of 4) moonwalkend op de schreden van je verontwaardiging terug naar Start. Zelf neig ik van nature naar 3), en op zon- en feestdagen naar 4). Geen beste eigenschap voor een columnist, maar de tijden zijn me gunstig gezind: zelfs voor mensen die de twijfel een warm hart toedragen, wordt het almaar eenvoudiger om te kiezen voor 1) of 2): onvermoeibaar verontwaardigd, immer geradeaus, zonder voorbehoud. Woensdag stond op de Volkskrant-website het bericht ‘Zes dode baby’s door onderkoeling in Gaza’. Na een uurtje werd de kop aangepast naar ‘Terwijl Trump in AI-video fantaseert over Gaza als luxe-resort, melden Palestijnen zes dode baby’s door onderkoeling’.  En dat filmpje…  Allemachtig. Je wéét dat het allemaal perfide aandachttrekkerij is, een eredienst voor de schaamteloosheid, en dat al die leugens er niet zijn om geloofd te worden maar om de waarheid te ondermijnen, en het is ongetwijfeld ook selectieve verontwaardiging type 1), nutteloze selectieve verontwaardiging, vanzelfsprekende nutteloze selectieve verontwaardiging, de saaiste soort, maar toch: uit welke vijver van kwaadaardigheid stijgt zo’n giftige bel op als dat fantasiegedrocht met bebaarde buikdanseressen en Trump en Netanyahu, zonder bovenstukjes, all-inclusive cocktails klokkend aan de rand van een zwembad bij Residence ‘Mass-a-graf’? De actualiteit is momenteel zo eenduidig afschuwelijk dat er sleet komt op verontwaardiging. Maar iedereen neemt andere afslagen. NSC emmerde zo lang over het ondertekenen van een pamflet waarin de Nederlandse politiek zijn onvoorwaardelijke steun aan Oekraïne toezegt dat de hele wereldpolitiek in de tussentijd drie keer over de kop was gegaan en in het donker ondersteboven was blijven hangen, waarop NSC dan weer zei: ja, maar als we op de kop in het donker hangen, kunnen wij procedureel gezien niks ondersteunen, qua bestuurlijke transparantie en zo. Wat betreft verontwaardiging is NSC een onverdraaglijke 3). Later in de week stelde minister Van Weel (VVD) zich op achter een rechter die massaal bedreigd werd, maar daar was de minister zelf misschien ook wel een beetje debet aan, zodat zijn halfslachtige verontwaardiging alle kenmerken van een slappe 4) kreeg. En de linkse partijen? Verontwaardiging zat, maar een deel daarvan gaat nog altijd op aan mastodontenzand in de eigen motor. Kennelijk is er nog een vijfde richting op het verontwaardigingskruispunt: omhoog. Opstijgen en vanaf boven de eigen verontwaardiging bestuderen, net zo lang tot je er niet meer toe doet. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/trump-en-netanyahu-all-inclusive-cocktails-klokkend-in-residence-mass-a-graf-allemachtig~bf75811a/</guid>
      <pubDate>Thu, 27 Feb 2025 00:00:00 +0100</pubDate>
    </item>
    <item>
      <title><![CDATA[‘Ronde tafel, zat gezellig naast Meloni. Groetjes van G. gedaan. Hardgelopen’]]></title>
      <description><![CDATA[<p>Jan Beuving had in zijn laatste oudejaarsconference een stukje waarin hij vertelde dat hij zich altijd realiseerde dat alles twee kanten heeft, zelfs het besef dat alles twee kanten heeft. Hij wikte en woog, aarzelde en schipperde en aan het eind van het lied sliep hij er nog een nachtje over. Herkenbaar. Video met antwoorden op vragen van burgers online gekomen. Iemand vroeg hoe het met mij ging. Mooi. Daarna rondje hardgelopen. Me vernietigend uitgesproken over de uitspraken van Vance, die beweert dat het democratisch gehalte in West-Europa te wensen overlaat. Heb gezegd dat ik er verbaasd over was. Neem aan dat dat is aangekomen. Was eerder al nietsontziend over de suggestie van Trump om Gaza leeg te vegen, toen heb ik heel duidelijk gesteld dat het wat mij betreft helder is dat ik daarover een andere mening ben toegedaan. Soms ben ik bang dat ik te uitgesproken ben voor dit werk. Mensen schrikken van mij. Maar zo ben ik, denk ik. Daarna stukje hardgelopen (geen rondje). Hardgelopen. Beetje fris voor de korte broek. Schoot ’s nachts wakker met de gedachte: ‘Verstekeling op eigen schip.’ Genoteerd in ideeënboekje, wie weet kom ik er nog achter wat het betekent. Parijs. Nog kort aan Sifans marathon gedacht, vervolgens gefocust op hulp aan Oekraïne. Heb gezegd dat het onverstandig is om niet te praten over troepenmacht. Jongleren met ontkenningen is niet iets wat me slecht afgaat. Hoog hotemetotengehalte, toch gezellig. Ronde tafel, naast Meloni. Groetjes van G. gedaan. Ook Keir weer gezien. Keir uitgesproken over mogelijke troepenmachten, ik wat minder. Maar ik ben weer net wat langer dan hij, zo zie je. Benadrukt dat we een ‘klip en klaar mandaat’ nodig hebben. Tevreden met ‘mandaat’, ga ik verder uitwerken. Met Scholz over aanstaande verkiezingen gepraat. AfD klinkt als een erg uitgesproken club. In principe ben ik vóór alternatieven, en tegen nazi’s, al moet ik dat nog wel even kortsluiten met de ministerraad, en met G. Daarna hardgelopen. Boots on the ground. Veel vragen in spoeddebat. Beetje dubbel altijd. Enerzijds is het mooi dat mensen willen weten wat je ergens van vindt, anderzijds is het best lastig om te zeggen wat je ergens van vindt. ‘Mandaat’ kwam vaak terug. Evenals ‘breed mandaat’ en ‘open mandaat’. Ben het stiekem alweer beu. Maar niemand schold elkaar uit, dus dat viel mee. Verder vooral alle procedures benadrukt, stap voor stap, kalmpjes aan, hypothetische kwestie, veel te vroeg, puntje en paaltje, et cetera. Oorlog is als het plaatsen van een dakkapel: meer gedoe dan je denkt. Optie van laf nietsdoen níét benadrukt, wél opengehouden. Tevreden knikje van G. Het niet-hardlopen er niet bij ingeschoten. Morgen weer. Stap voor stap. Man die hazelnoot aan Nutella toevoegde overleden. RIP. Niet dat ik het eet, maar toch. Daarna hardgelopen. Heerlijk, koud en zonnig. Tegelijk ook wel weer lekker dat het nu warmer wordt. Complex. Maar zo ben ik, denk ik. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/ronde-tafel-zat-gezellig-naast-meloni-groetjes-van-g-gedaan-hardgelopen~bcca0e18/</guid>
      <pubDate>Thu, 20 Feb 2025 00:00:00 +0100</pubDate>
    </item>
    <item>
      <title><![CDATA[De angstige strijd tegen het woord is losgebarsten – hoor je een paard of een zebra?]]></title>
      <description><![CDATA[<p>Tijdens het proces rond de terroristische aanslagen in Parijs – de Bataclan, de terrassen, de stoep voor het Stade de France – betoogde de advocaat van een van de verdachten, Jonathan De Taye, dat de innige betrokkenheid bij de aanslagen van zijn cliënt tamelijk vergezocht was: ‘Wanneer ik in Brussel in een park wandel en hoefgetrappel hoor, denk ik aan een paard. Het Openbaar Ministerie denkt aan een zebra.’ Deze metafoor kwam ik tegen in Emmanuel Carrères V13. Ik moest eraan denken bij het lezen van het stuk van Rob Vreeken over Francesca Albanese, VN-rapporteur voor de Palestijnse gebieden, die in Nederland kwam spreken over de genocide in Gaza. Er was weerstand. Er waren betogingen. Gedoe op de universiteit. De Tweede Kamer trok de uitnodiging aan Albanese om te komen spreken in. Reden: ophef over al het onaangenaams dat Albanese over Israël had beweerd. Als problematische opvattingen over landen en bevolkingsgroepen reden waren om iemand uit de Kamer te weren, zou het er behoorlijk stil worden, maar goed. Bovendien bleek uit Vreekens analyse dat Albanese het merendeel nooit had gezegd. Kortom: er had hoefgetrappel geklonken, en men was voor het gemak maar uitgegaan van een zebra, of anders iets nóg zwart-witters. De taal heeft het zwaar te verduren. In Nederland bleek het de afgelopen weken vanwege veiligheidsoverwegingen verdraaid moeilijk een podium te vinden voor een Israëlische comedian, in Oost-Jeruzalem confisqueerden agenten dit weekend een groot aantal boeken in een populaire Palestijnse boekwinkel, en een verslaggever van Associated Press was niet welkom in het Witte Huis, omdat AP de Golf van Mexico nog altijd de Golf van Mexico noemt en niet ‘Trump-zee’ of iets dergelijks. Daarnaast komen er vanuit de VS vrijwel dagelijks berichten over lijsten met ‘verboden woorden’ voor overheidsdiensten of wetenschappelijk onderzoek. En mediatoezichthouders worden er inmiddels ‘presidentiële spraakpolitie’ genoemd, las ik in een artikel van Thomas Rueb. Het woord doet er dus nog toe, maar geregeld betwijfel ik het nut ervan (bijvoorbeeld in columns als deze) als tegenwicht tegen van kwaadaardigheid zinderende nonsens. Het probleem is: je kunt het hoefgetrappel beschrijven, maar de lezer beslist of-ie een paard hoort of een zebra. En de lezer heeft sowieso gelijk, want die heeft zich door uitgemergeld lees- en taalonderwijs gesleept, langs uitgeklede talenstudies, tot bij jouw stukje. Je kunt je afvragen waarom het woord zo onder vuur wordt genomen – er komen steeds meer woorden, en steeds minder mensen die er zorgvuldig mee willen omgaan. Verbieden lijkt een overbodige bezigheid; de woorden die ertoe doen verzuipen toch wel, zonder reddingsvestjes in een zee van leugens en onnozele shit. Kustaw Bessems merkte op dat het verbieden van woorden vooral een symbool van machtspolitiek is: ik kan dit doen, dus doe ik het. Volgens mij werken dat soort aanvallen vaak twee kanten op: er is de intimidatie, het machtsvertoon, even kolderiek als angstaanjagend. Want wie de taal manipuleert, dicteert wat wordt gezegd en geschreven, maar ook wat wordt gezien, gedacht en gehoord – we hebben taal nodig om woorden te geven aan wat we meemaken. Maar daarnaast is er ook angst die door die intimidatie heen schemert. De vrees voor het verlies van de gunst van de mensen die nu nog op je hand zijn, de angst voor de werkelijkheid, voor woorden die de jouwe zullen ontmantelen. Daar, in de verte: hoefgetrappel. Een paard? Een zebra? Of een paard én een zebra?</p>]]></description>
      <guid>https://www.volkskrant.nl/columns-van-de-dag/de-angstige-strijd-tegen-het-woord-is-losgebarsten-hoor-je-een-paard-of-een-zebra~bf72b35a/</guid>
      <pubDate>Thu, 13 Feb 2025 00:00:00 +0100</pubDate>
    </item>
    <item>
      <title><![CDATA[Hoe de onvoorstelbare schaamteloosheid door types als Trump en Musk weer voorstelbaar wordt]]></title>
      <description><![CDATA[<p>Zat-ie weer. Naast de premier van Israël ditmaal, al lijkt het ’m nooit echt te interesseren naast wie hij zit. Het haardvuur knisperde en de gedachten van de opperdruif deden hetzelfde. Hij had net in de Volkskrant gelezen hoe collega Peter Middendorp op deze plek schreef over Gaza, dat, door de ogen van een president, een plek wordt van ‘boulevards en brede stranden, witte hoogbouw en veel golfbanen’. Dat was uiteraard cynisme, maar stijlvormen zijn aan de opperdruif niet besteed. En dus opperde hij plots dat Gaza de Rivièra van het Midden-Oosten kon worden, onder Amerikaans bevel. De man naast hem had alvast de sloopwerkzaamheden voor zijn rekening genomen, waarvoor dank. En de inwoners van Gaza, tja, die moesten maar ergens anders hun onheil zoeken. En terwijl verschillende Nederlandse media zich in de zieligste bochten wrongen om de term ‘etnische zuivering’ te vermijden, dacht ik aan de Rijkste Man, die dit weekend overwerkte om hulpprogramma Usaid te torpederen – zodat honderdduizenden mensen in Zuid-Soedan per direct van één kop soep per dag naar geen kop soep per dag gingen –  en die binnen enkele weken verschillende overheidsdiensten in zijn macht heeft gekregen. In een artikel van Frank Rensen en Laurens Verhagen werden enkele prominente Musk-ieten uitgelicht; jonge opportunisten, lijdend aan uiteenlopende laatkapitalistische zielsaandoeningen. Mijn favoriet was meteen Edward Coristine, een jongen van 19 die momenteel zonder duidelijke redenen opduikt in dreigende videocalls met hoge ambtenaren en wiens werkervaring tot voor kort bestond uit ‘leider van kinderkampen’ en ‘assistent-fietsenmaker’. Er zijn geen grenzen meer. Sterker nog: dat ze ooit bestonden, was kennelijk een illusie.Er is geen absoluut minimum aan waardigheid, medemenselijkheid of eerbied voor regels. Alles kan elk moment terzijde worden geschoven. Nog geregeld denk ik aan een hoogoplopende discussie tijdens een sessie van het kaartspel Weerwolven – waarin je de andere spelers zo naturel mogelijk ervan moet zien te overtuigen dat je een burger bent, en geen weerwolf. Een vriend bezwoer alle aanwezigen dat hij een burger was, en geen weerwolf. ‘Waarom zouden we je geloven?’ vroeg de rest. Waarop die vriend de kaart waarop zijn identiteit stond vermeld uit zijn zak haalde en hem omhooghield. Burger. Zelf vond hij dat een briljante vondst, een olifantenpaadje richting overwinning, hoezeer anderen hem ook trachtten uit te leggen dat hij de spelregels zó ver had opgerekt dat het spel om zeep was. Met die vriend is het helemaal goed gekomen, met de wereld valt dat nog te bezien. De hoop kwam uit Duitsland. Daar berichtte Der Spiegel woensdag dat de recente sabotageacties waarbij uitlaten van honderden auto’s werden gesaboteerd en stickers van Die Grünen werden geplakt, niet door aan die partij gelieerde klimaatactivisten waren uitgevoerd, maar door Duitsers, die door een Russische tussenpersoon geld in het vooruitzicht gesteld hadden gekregen, om in de aanloop naar de verkiezingen De Groenen in een kwaad daglicht te plaatsen. Je kunt je ziel aan de duivel verkopen in ruil voor de vervulling van al je wensen (Faust), of voor uitzonderlijke virtuositeit op de gitaar (Robert Johnson), of gewoon: voor 100 euro per verstopte uitlaat. Als dit kan – en dit kan dus –, dan kan alles. Dan kan Edward Coristine een Deense dubbelspion zijn die nog nooit één fiets heeft gerepareerd, de Rijkste Man een manische Kremlin-agent en de opperdruif een pion van een buitenaardse mogendheid van oranje wezens. Die optie maakt de wereld niet overzichtelijker, of minder boosaardig, maar het zou de onvoorstelbare schaamteloosheid nét iets voorstelbaarder maken. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/hoe-de-onvoorstelbare-schaamteloosheid-door-types-als-trump-en-musk-weer-voorstelbaar-wordt~b181394d/</guid>
      <pubDate>Thu, 6 Feb 2025 00:00:00 +0100</pubDate>
    </item>
  </channel>
</rss>
