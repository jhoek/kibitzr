<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[In tijden van verpletterend nieuws zijn er gelukkig de understatements van de NOS]]></title>
      <description><![CDATA[<p>Een man wordt ontslagen uit een ziekenhuis waarin hij was beland na een ongeluk ‘which involved something falling from the sky’. Nu is hij zijn geheugen kwijt, en in bezit van een schadevergoeding van vele miljoenen. Wat dat iets was dat uiteindelijk op zijn hoofd viel, en van wie hij die schadevergoeding ontvangt, blijft onduidelijk. Uiteindelijk vindt de man een bestemming voor het geld én voor de rest van zijn leven: re-enactments. Hij is niet geïnteresseerd in de moeizame en onbevredigende reconstructie van zijn verleden via herinneringen van anderen; hij wil zijn verleden werkelijk nogmaals beleven en huurt acteurs in om de scherven van wat hij zich nog vaag herinnert aan elkaar te lijmen tot een ervaring die weliswaar kunstmatig is, maar authentiek voelt. Zo begint Tom McCarthy’s roman Remainder (vertaald als Dat wat overblijft). Ik las Remainder jaren geleden, begreep er lang niet alles van en had al lang niet meer aan het boek gedacht, tot ik deze week aan een bericht van de NOS bleef haken. Het betrof een montage van beelden waarop te zien was dat de verpleegkundige Alex Pretti weerloos op de grond lag terwijl hij werd doodgeschoten. Pretti lag naast een hoopje vuile sneeuw, er werd een aantal keer van dichtbij op hem gevuurd. Tussen de schoten door klonk het wanhopige en moedige gillen van een ooggetuige. Titel van het filmpje: ‘Doodschieten Alex Pretti van dichtbij gefilmd, zo ging het mis in Minnesota’. De gemiddelde reactie op die formulering betrof niet die zonderling geplaatste komma, maar de ‘zo ging het mis’-frase. Logisch. Er klonk iets onuitstaanbaar alledaags in door, alsof de schietpartij een ongelukkig toeval was van het huishoudelijke soort. Zoals cabaretduo De Partizanen ooit het genre van de NOS Journaal-reconstructie parodieerde: ‘Zomaar een ochtend. Een bakje. Een lepel. Wat muesli. Maar: geen melk.’ Over de toon van media die uit alle macht neutraal trachten te blijven, over het klakkeloos overnemen van leugens van wereldleiders, al dan niet tussen aanhalingstekens, over de onuitroeibare enerzijds-anderzijds-dwang én over alle journalistieke afwegingen die daarbij een rol spelen zou je tientallen Ombudsvrouwen en -mannen fulltime kunnen laten filosoferen en duizenden uren van het Radio 1 Mediaforum vullen – als dat niet al was gebeurd. Het ís ook niet eenvoudig – wanneer alles een politieke strijd wordt, wordt het je aan die strijd proberen te onttrekken vanzelf ervaren als een daad van agressie. En dan zoek je naar een nieuwe toon, en dan beland je als krampachtig neutraal blijvende omroep in een uitzinnige nieuwscyclus plotseling in een soort re-enactment door understatement: het nieuws verandert van vorm dankzij jouw laconieke vertaling ervan. Belangrijk in re-enactment door understatement is een zo alledaags mogelijke woordkeus. Zo verrijst vanzelf een minder verpletterende actualiteit. Het is gevaarlijk, maar het biedt ook kansen. Wie op deze manier de aankondiging van het nieuwe minderheidskabinet bekijkt, dinsdagavond in Nieuwsuur, ziet drie gezellige vrienden die razendsnel het poldermodel restaureren, en dus pertinent níét een opgewekte kandidaat-notaris die zijn eigen naam prominent in het testament van de overleden miljardair ziet staan, een snel oud geworden oom die wordt afgescheept met wat tafelzilver en de verre nicht die, nadat ze eerdere erfenissen toch tamelijk schaamteloos heeft verbrast, ook nu weer een flinke smak geld krijgt toebedeeld. En tuurlijk, ook in het parallelle understatementuniversum gaat soms iets mis. Niet leuk natuurlijk, maar het klinkt alsof het ook best vanzelf wel weer goed kan komen.</p>]]></description>
      <guid>https://www.volkskrant.nl/columns-van-de-dag/in-tijden-van-verpletterend-nieuws-zijn-er-gelukkig-de-understatements-van-de-nos~b1f53df3/</guid>
      <pubDate>Wed, 28 Jan 2026 00:00:00 +0100</pubDate>
    </item>
    <item>
      <title><![CDATA[De krankzinnige keizer bezoekt Davos, waar zijn maffiose freejazz nog lang na-echoot]]></title>
      <description><![CDATA[<p>En toen, net in de week dat wetenschappers constateerden dat runderen mogelijk veel intelligenter zijn dan altijd is aangenomen, arriveerde de krankzinnige keizer in Zwitserland. Veel meer nog dan keizerlijk was de krankzinnige keizer krankzinnig. Af en toe verzon hij een eigen club, zodat hij op nog meer plekken de baas kon zijn. Hij verbouwde zijn paleis om meer ruimte te maken voor de leegte die als een giftige damp om hem heen hing. Hij perste vredesprijzen af, hij bestudeerde net zo lang AI-foto’s met zichzelf als triomferend middelpunt tot hij vergat dat het de foto’s waren die gemanipuleerd waren en niet de realiteit. Zijn wereld was al lang geleden teruggebracht tot kopen en verkopen, een andere taal sprak hij niet. Voor de handel trilden al zijn snaren, zij het dat hij nooit fatsoenlijk was gestemd. In zijn borst bevond zich een roestvrijstalen terrine, waarin soep met ballen eigendunk en slierten eigenbelang zachtjes klotsten. Zijn onderdanen waren elke dag op hun hoede. Elke dag kon een nieuwe golf van waanzin hen omverwerpen, en ze wisten nooit uit welke hoek die golf komen zou. En ook de mensen in andere landen zetten zich elke ochtend schrap, omdat er altijd wat kon gebeuren, altijd wat kon worden gezegd, omdat er elke dag weer een nieuwe aanleiding kon zijn om je verbijstering en zorg een niveautje op te schalen. De krankzinnige keizer hield de wereld in zijn ban, door dagelijks te verrassen en te vernederen. Hij kon uitsluitend vooruit, zijn gedachten waren niet flexibel genoeg om de geringste bocht te maken. Wanneer hij zich verveelde, liet de krankzinnige keizer zijn gevolg landkaarten inkleuren in kleuren die hij herkende. Er waren dagen dat hij op een bank zat en onlineberichtjes begon te plaatsen over elk onderwerp dat voorbij zweefde over de dorre vlaktes aan de binnenkant van zijn schedel. Soms waren het wel dertig, veertig berichtjes per minuut, over ieder denkbaar thema, waarover hij dacht met de korrelige coherentie en de nihilistische hardnekkigheid van een uit cement gehakte vastgoedontwikkelaar die erover fantaseerde wat hij zou doen als hij keizer zou zijn. Tot hij zich, wanneer de adrenaline uit hem wegvloeide en zijn lijf aanvoelde als de loze homp die het was, realiseerde dat hij keizer was. In feite was het enige waarover de krankzinnige keizer te spreken was zichzelf, en bij uitbreiding: iedereen die dat ook vond. Zoals de meeste mensen voor 70 procent uit water bestonden, zo bestond de krankzinnige keizer voor ruim 70 procent uit aandacht van anderen. De rest was vervuilde lucht. Het ging hem er niet eens werkelijk om wat hij deed of zei, maar dat er gekeken en geluisterd werd. Alles aan hem was ‘upsetting by design’, zoals een onderdaan het eens beschreef. Zo kreeg elke stap van de krankzinnige keizer buiten zijn eigen kringen de kenmerken van een zorgvuldig voorbereide en toch mislukte interventie: iedereen verzamelde zich vooraf en nam zich heilig voor hem eindelijk te vertellen dat het zo niet langer kon. Eenmaal met hem in dezelfde ruimte luisterden ze uren, toch weer perplex, speurend naar brokstukken van de echte wereld in de vloedgolf van geraaskal die door de zaal kolkte. En terwijl in Zwitserland de laatste zin van de mesjogge-maffiose freejazz van de krankzinnige keizer na-echode, verhieven enkele toehoorders zich schoorvoetend uit hun stoelen. Ze stonden op. Vóór, of tegen hem, dat viel in het tegenlicht nog niet goed te onderscheiden. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-krankzinnige-keizer-bezoekt-davos-waar-zijn-maffiose-freejazz-nog-lang-na-echoot~b352678b/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Ingezonden mededeling van Het TuttutHaha-genootschap]]></title>
      <description><![CDATA[<p>De naam is Haas. Sinds enkele jaren voorzitter van wat in de volksmond Het Redelijke Midden wordt genoemd. Officieel heten wij echter al sinds jaar en dag Het TuttutHaha-genootschap, en vormen we al sinds begin jaren vijftig de relativerende onderstroom in de Nederlandse samenleving zodat allerhande kwesties succesvol kunnen worden weggelachen. Van begin af aan is het voor ons als genootschap ingewikkeld geweest om leden aan ons te binden. Mogelijk heeft dit te maken met onze doelgroep, die bestaat uit mensen die de dingen bij voorkeur niet serieus nemen. Want daarvoor stáán wij als TuttutHaha: alles kan en moet gerelativeerd worden. Laatst nog, toen Jort Kelder op onze nieuwjaarsborrel een causerietje hield, realiseerden we ons weer collectief ten volle: ‘Tuttut, haha.’ Binnen onze rangen is het van belang dat iedereen een beetje normáál doet, dus: geen pretenties, geen gedoe. Betrokkenheid is verdacht. Blijkt op genootschapsbijeenkomsten een inhoudelijk gesprek onvermijdelijk, dan moeten ethiek en moraliteit buiten blijven. Wij houden het gewoon graag gezellig, mogen we misschien? Zie ons als het plastic zakje uit die scène in American Beauty: licht en luchtig en doorschijnend en nutteloos, dansend op het ritme van de wind. Is het verveling die ons niet drijft? Decadentie? Wie weet. Wij zijn in elk geval zelf de laatsten om onze gebrek-aan-beweegredenen te onderzoeken. Om met oud-voetballer René van der Gijp te spreken: ‘Laat gaan’. Sowieso een denkoefening waaraan wij veel hebben gehad, ‘laat gaan’. De allure ervan is dat ‘laat gaan’ zowel de naam van deze aan de Stoa verwante school is, als de volledige filosofie erachter. Er bestaat geen diepere laag, anders dan de weerzin om na te denken over dingen die niet prettig zijn om over na te denken. We zijn met velen. Uiteraard is ons ledenbestand anoniem, maar ik kan wel zeggen dat wij behoorlijk wat bekende politici in onze rangen hebben, tot aan de hoogste Navo-kringen aan toe. En dan is het wel pijnlijk, om van desinteresse beschuldigd te worden. Wij interesseren ons voor allerlei zaken! We zijn alleen misschien in andere dingen geïnteresseerd. In televisieprogramma’s die je kunt kijken met een knipoog, in muziek die zo slecht is dat je hem weer goed moet gaan vinden én in gebeurtenissen in iemands persoonlijke leven, want dat valt nog te behappen, qua gebrek aan tuttut en haha. Het nieuws houden we bij via de socials, en via een voetbalkantine, maar dan op tv. En dan steekt het echt wel even, dat wij in deze krant de ‘nagel aan de doodskist’ van de alarmisten (Bessems) worden genoemd, en ‘erger dan het fascisme zelf’ (Schimmelpenninck). Laten we de dingen vooral niet te serieus nemen. Want daarin – en om eerlijk te zijn: vooral daarin – blinken wij uit. Zodoende geloof ik dat veel specialisten en denkers en betrokken burgers een voorbeeld aan ons kunnen nemen. Neem de klimaatramp, die wij jarenlang vakkundig hebben gerelativeerd. Nu die onvermijdelijk is en niet meer te relativeren valt, relativeren wij onverdroten voort, want er valt weinig anders meer te doen. Hetzelfde geldt voor de actualiteit in de VS en de gevaren voor andere landen. Deportaties, razzia’s, invasies; het zal hier heus zo’n vaart niet lopen. En als het wel zo’n vaart loopt, dan zien we dat dan wel. Al valt de hemel op ons hoofd, dan nog zullen wij volhouden: ‘Tuttut, haha.’ En tuurlijk: in ons welt soms betrokkenheid op. Wij zijn ook mensen. En juist op die momenten is het van belang om onszelf te herinneren aan ons motto, de enige regel die wij als TuttutHaha-genootschap huldigen: ‘Ah joh.’</p>]]></description>
      <guid>https://www.volkskrant.nl/columns-van-de-dag/ingezonden-mededeling-van-het-tuttuthaha-genootschap~bb1e7e00/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Er is een hoop om bang voor te zijn, en dan kun je drie dingen doen]]></title>
      <description><![CDATA[<p>We reden over de snelweg, naar huis, vakantie zo goed als voorbij. Ter hoogte van Best begon het te sneeuwen. Limburg hadden we doorkruist in het licht van een laagstaande zon, in afwachting van de code oranje die vanaf Brabant op ons zou neerdalen. En plots veranderde alles. De vlokken vielen met miljoenen tegelijk uit een hemel die zo donker was dat hij blauw leek. Het gesprek viel stil. We reden zestig, de auto voor ons bestond nog slechts uit twee rode lichten in een wolk van wit. De strepen waren niet meer zichtbaar, de linkerbaan bleef leeg. Er klonk alleen nog muziek, en het tevreden gesmak van de peuter die zwijgend rozijntjes at. ‘Ben je bang?’, vroeg ik degene die reed. Ze keek strak vooruit. ‘Nee, maar het is wel eng.’ Twintig jaar geleden was ik voor alles bang. De angst was in de loop der tijd tot in de verste uithoeken van mijn leven doorgedrongen, tot ik praktisch niets meer durfde. Mijn twee voornaamste angsten betroffen andere mensen en alleen-zijn, een onfortuinlijke combinatie. De gekste therapeuten kwamen eraan te pas, en jaren verkruimelden terwijl ik bevroren toekeek. Een van die therapieën, in een vleugel van het ziekenhuis waar dagelijks enkele mensen samenkwamen die allemaal zo lang zo bang waren geweest dat ze door weinig anders meer gedefinieerd werden, bestond uit ‘exposure’. Binnen anderhalf uur moesten we allemaal iets doen waarvoor we bang waren, en bij terugkeer moesten we beschrijven wat we daarbij hadden gevoeld. De zin hiervan ontging me volledig, maar om eerlijk te zijn: in die periode ontging de zin van bijna alles me. En het bleek te helpen. Er is dezer dagen een hoop om met recht en reden bang voor te zijn; lees de krant en stel vast dat alles wat voor iedereen altijd min of meer voorgoed leek vast te staan, slechts met twee pluggen aan de muur blijkt te zitten en ieder moment kan omlazeren. Alles glijdt, deze tijd. Het nieuws is een sneeuwstorm waarin alles donker en vervaarlijk lijkt en waarin je nauwelijks drie meter vooruit kunt kijken. Dat zijn de omstandigheden. En als de omstandigheden zo zijn, kun je een paar dingen doen: je kunt je overgeven aan de angst, binnenblijven en jezelf voor altijd ijsvrij geven met een nieuw seizoen Winter vol liefde. Je kunt óók voorzichtig meeglijden op de ijslaag die zich vormt. Dat laatste zag ik VVD-leider Dilan Yesilgöz dit weekend doen, toen ze in een statement over de Amerikaanse aanval op Venezuela schreef: ‘De actie blind afwijzen of blind steunen, is beide te kortzichtig en niet behulpzaam. Hier bestaan meerdere waarheden naast elkaar, zoals meestal in complexe situaties.’ Kijk, daar gleed onze voormalig grootste partij, zo van de waarheid van de internationale rechtsorde de realiteit van de jungle binnen. Dat is het beangstigende aan dat meeglibberen, aan die ‘meerdere waarheden’: dat Yesilgöz niet werkelijk denkt dat het waar is wat ze beweert, maar dat ze denkt dat het werkt. En dat dat misschien nog klopt ook. Er is nog een derde mogelijkheid. De angst onder ogen komen. Naar buiten gaan en blijven staan waar je staat. Je verdiepen in wat waar is, je uitspreken over wat ertoe doet, iets doen waarvan je vindt dat het gedaan zou moeten worden. Je ergens bij aansluiten, lid worden, ergens tegen in opstand komen, een krant lezen. Doorrijden – figuurlijk dan. Zie het als ‘exposure’. Het is wel eng, maar je bent niet bang. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/er-is-een-hoop-om-bang-voor-te-zijn-en-dan-kun-je-drie-dingen-doen~b70c2753/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[In een wereld waarin alle interactie al politiek lijkt, maakte Trump een zeldzaam niet-politieke gebeurtenis óók politiek]]></title>
      <description><![CDATA[<p>Na de dood van de Britse fotograaf Martin Parr twee weken geleden bracht ik een paar uur door met bladeren in zijn boek The Last Resort, het terugkijken van Lee Shulmans documentaire I Am Martin Parr en het opzoeken van interviews. Zo belandde ik bij een oud NRC-vraaggesprek. Kop: ‘Alleen in de tandheelkunde wordt vooruitgang geboekt.’ Voor mij gaat er iets vriendelijks, iets diep menselijks uit van Parrs werk. Er zijn ook mensen die vinden dat hij zijn geportretteerden soms voor schut zette, maar wat hij volgens mij deed – of in elk geval: probeerde te doen – was laten zien dat we allemaal al voor schut staan. En dat dat leed te overzien is. In Parrs foto’s zit nooit weerzin. Hij keek precies, omdat hij wilde leren hoe mensen zijn, en waarom. En behield ondanks zijn realisme altijd het soort levenslust dat je ‘zin’ zou kunnen noemen. Ik dacht aan Parr, en aan de tandheelkunde, toen begin deze week Donald Trump een nieuwe verdieping op zijn Toren van Krankzinnigheid plaatste. In reactie op het nieuws over de moord op regisseur Rob Reiner en diens echtgenote, begon de president op zijn eigen socialemediakanaal te fulmineren over het feit dat Reiner een openlijke hekel aan hem had gehad. In een wereld waarin praktisch alle interactie al politiek lijkt, maakte Trump een zeldzaam niet-politieke gebeurtenis óók politiek. Hij veegde zijn vieze vingers af aan de nagedachtenis van twee net vermoorde mensen, als de eerste de beste antivaxxer die onder ieder nieuwsbericht over een plots gestorven jong iemand ‘Vaccin????!!!’ zet. Maar Trump deed nog iets – mogelijk onbewust, maar dat is het bewustzijnsniveau waarop hij vaker actief is. Hij trok het nieuws zijn wereld binnen, besprak de dood van het echtpaar Reiner als een middeleeuws duel waaruit hij als winnaar naar voren was gekomen. Hoeveel mensen hem ook naar de kroon proberen te steken; niemand pronkt vanzelfsprekender met zijn weerzinwekkendheid dan hij. Wat moet je doen? De zoveelste van verbazing trillende grap maken? ‘It’s hard to satirize a guy with shiny boots.’ (Uit de film Manhattan.) Maar wat dan? Want de weerzin is er al. Tja, je kunt hem secuur beschrijven, je kunt je ertegen verweren, al hoorde ik laatst op de radio dat mensen mimetische wezens zijn en dat we gedoemd zijn het gedrag van onze leiders te imiteren. Wie zichzelf te veel aan weerzinwekkendheden van hogerhand blootstelt, loopt het risico zelf weerzinwekkend te worden, of zelf de weerzin te worden, of op z’n minst te gaan geloven dat z’n eigen weerzin de as is waar alles om draait. Pas op, hier volgt een belegen woordspeling: om de weerzin voor te blijven, zul je weer zin moeten krijgen. Het is bijna Kerst. Even rust. Doe er wat mee. Lees en herlees de rubrieken over 25-jarigen, honderdjarigen en kinderen in deze krant en realiseer je hoeveel willekeurige vreemden je kunnen leren en hoezeer ze je kunnen ontroeren. Kijk naar Henri Bontenbal en zeg tegen jezelf: nee, ik ga niet denken dat ik het altijd al dacht. Formeer niet met malloten. Stel vast dat je lang niet altijd weet hoe mensen zijn, en zelden waarom. Stop met ChatGPT, of begin er niet mee. Verhuis naar Signal. Luister niet naar zinnen die beginnen met ‘In Nederland zijn wij gewend om…’. Bestudeer je gebit en stel vast dat het ook erger had gekund. Schrijf iets echts op een kaart en verstuur ’m. Twijfel met overgave. Kijk geen serie waarvan je van tevoren al weet dat je ’m slecht gaat vinden. Wees realistisch, en toch opgewekt. Maak weer zin – je gaat hem nog nodig hebben. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/in-een-wereld-waarin-alle-interactie-al-politiek-lijkt-maakte-trump-een-zeldzaam-niet-politieke-gebeurtenis-ook-politiek~b67a6e5e/</guid>
      <pubDate>Thu, 18 Dec 2025 00:00:00 +0100</pubDate>
    </item>
    <item>
      <title><![CDATA[Welkom op de heisessie van Taskforce Smartphone-onvrij Leven]]></title>
      <description><![CDATA[<p>‘Dames en heren, welkom op deze heisessie van de Taskforce Smartphone-onvrij Leven (TSL). Eerst even een puntje van orde: heeft iedereen zijn telefoon in het kluisje bij de ingang gelegd? Net als bij eerdere physical taskforce meetings zullen we elk half uur in tien minuten schermtijd voorzien. ‘Goed, nou, sinds de laatste keer dat we elkaar zagen hebben allerlei ontwikkelingen plaatsgevonden, en er zijn initiatieven en publicaties waarover we het moeten hebben. Om te beginnen natuurlijk: die criminele bende van Smartphonevrij Opgroeien die het ene succes na het andere binnenhaalt. Op 1 in de bestsellerlijsten, grote reportages in de krant, tv-optredens.. Wat zeg je, Annelies?’ ‘De kindertijd is te kort om door te brengen op een smartphone – da’s hun motto.’ ‘Wat moeten ze dan? Buiten spelen? En hoe spreken ze dan af? En wat moeten die ouders dan? Ook hun telefoon wegleggen? Dat is toch waanzin? Kortom, er is tegenwind, tuurlijk, maar het gaat om het grotere plaatje. Ik bedoel: als ik dan in de krant leest dat David Remnick zijn telefoon in de andere ruimte moet leggen om überhaupt tot lezen te komen... ja, dat zijn mooie berichten. Als je ook die hersens weet te kraken, ben je lekker op weg. En die kinderen van die Smartphonevrije figuren worden vanzelf groot, en dan zijn ze toch voor ons. Kunnen ze nog zo ijverig jaren de groepsdruk van hun vriendjes hebben weerstaan; de groepsdruk van een volledige maatschappij krijgt ze wel klein. Frons, wil je wat zeggen?’ ‘Nou ja, ik zat een paar weken geleden in het theater, bij Rebekka de Wit, en die omschreef de smartphone als een manier om ergens niet te zijn. Ze vroeg zich af waar iedereen wás. Dat zette me aan het denken.’ ‘Dat laatste kan de bedoeling niet zijn, daar heb je je apparaten voor, Frons. En als hoe-heet-ze dingetje wil weten waar we uithangen, moet ze misschien eens op onze socials kijken. Wat is dat toch, met die kunstenaars en journalisten en filosofen die de vooruitgang willen tegenhouden, dat geëmmer over het onvermijdelijke? Laat ze aan de wind gaan uitleggen dat-ie niet zo hard moet waaien. Ja, zeggen ze dan, het onderscheid tussen privé en publiek vervaagt. Heerlijk toch?! De wereld je huiskamer, en je huiskamer de wereld. ‘En we lezen steeds minder! Nou, hoe prettig was dat nou helemaal? Elite op zoek naar een nieuw soort exclusiviteit, meer is het niet. Hetzelfde ding waarmee je je koffie bestelt en afrekent en de trein instapt is ook je agenda en je videotheek en je geld en je vriendenkring en administratie en alle winkels en de toegang tot de hele fucking wereld – en dat is dan verkéérd? Vraag niet hoe het kan; geniet ervan! ‘Tuurlijk, ik hoor ook over het belang van zelf nadenken en concentratievermogen voor de democratie, en voor de volksgezondheid en over de kwetsbaarheid van digitale systemen en zo. ‘Heeft onze aandacht’, zeggen we dan. Maar het is gewoon gekibbel op de achterbank. Wij zijn de volwassenen, wij besturen de auto, de vooruitgang tegemoet. En tuurlijk: daar is het mistig, en ongewis, en mogelijk houdt de weg op een zeker moment op, en misschien zal achteraf blijken dat we allemaal genaaiphoned zijn waar we bij zaten; zolang we de route op ons schermpje volgen, kan het niet misgaan. ‘Tot zover mijn welkomstwoordje, straks gaan we heel kort onze collectieve zorg uitspreken over het feit dat DigiD in een Amerikaanse cloud komt, en daarna quizzen met ChatGPT! Maar: eerst even tien minuten vrij scrollen.’</p>]]></description>
      <guid>https://www.volkskrant.nl/columns-van-de-dag/welkom-op-de-heisessie-van-taskforce-smartphone-onvrij-leven~b4ab0162/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[Het verhaal van Dexter Budding vertelt een hoop over de wereld en over onszelf]]></title>
      <description><![CDATA[<p>Ze was jarig. Ze werd – wijsvingers naast elkaar voor je gezicht houden – ‘pwee’. Ze wilde kleine hapjes pap. De verjaardagsbroek zat ‘niet hoed’, schoenen achtte ze ‘nienodig’. Daarna deed ze haar muts op, pakte haar traktatiezak en liep de tuin uit, het hofje over, richting ‘piets’. Ze verandert voortdurend, het valt nauwelijks bij te benen. Het is niet mijn gewoonte om in de krant uit te weiden over mijn persoonlijke leven, het voelt altijd als een vorm van valsspelen. Alsof een pweejarige een oneigenlijk argument is, een olifantenpaadje in de argumentatie. Vind ik. In principe. Alleen gisteren niet. Gisteren schreef Anneke Stoffelen een verhaal over een ingewikkelde kwestie rond de zorg voor mensen met meervoudige beperkingen. Naarmate de zinnen elkaar opvolgden, veranderde dat artikel in een in memoriam voor Dexter Budding, die deze herfst tijdens een conflict tussen zijn ouders en een zorgorganisatie onverwacht overleed. Stoffelen schreef de afgelopen jaren vaker over Dexter, en over de strijd van zijn uitgeputte en tegelijk onvermoeibare ouders Josette en Mark voor zorg op maat voor hun zoon. Die strijd werd ruim tien jaar geleden ook al eens op beeld vastgelegd, in Een goede plek voor Dex (EO), van Nan Rosens. Die film begint met een slungelige, blonde puber die door zijn moeder wordt gewekt. Het volgende moment begint hij zichzelf te slaan, iets wat hij vaak doet en waarvoor hij door zijn ouders met kracht behoed moet worden. Hij maakt hoge geluiden die onmogelijk te interpreteren vallen. Af en toe, op de fiets of in het bubbelbad met zijn zusje, lacht hij en baant zijn ontspanning zich een weg naar buiten, via zijn ogen en de ongecontroleerde bewegingen van zijn ledematen. Heel soms, wanneer hij in de armen van zijn vader ligt en Mark en Dexter elkaar aankijken, is er zichtbaar sprake van wederzijds contact, van vertrouwdheid en liefde. Wat zich in Dexters hoofd afspeelt, wat hij denkt en wil, kan hij onmogelijk zelf duidelijk maken. Naar wat hij voelt, blijft het gissen. De film beschrijft de onvoorstelbare taak waarvoor zijn nooit versagende ouders zich gesteld zien. Allebei gaven ze een eigen bedrijf op om er altijd voor hun zoon te kunnen zijn. Ze geven alles, en weten tegelijk: hoeveel we ook geven, het zal nooit voldoende zijn. Hun zoektocht naar een plek waar ze de zorg konden delen, vond na voltooiing van de documentaire zijn bekroning in het Dex-Ster-Huis, een woning bedoeld voor Dexter en mensen zoals hij, met meervoudige handicaps. Blauwdruk voor de toekomst van dit soort ingewikkelde zorg. En in dat huis werd de zorg dit najaar zomaar ineens stopgezet. Waarom belandt het ene verdriet in een laatje van redelijkheid, en grijpt het andere diep in in je gemoed? Heeft dat te maken met wie je bent, met wie of wat je hebt gekend, op wie je denkt te lijken, welke dag het is? Maakt een opgewekte peuter je vatbaarder voor andere ouders, word je begripvoller of juist niet? Stelt zo’n diep, je plompverloren toegevallen geluk je in staat het diepe, hun zomaar toegevallen verdriet van anderen scherper waar te nemen, of blijft het toch bij vergeefs tasten naar aanwijzingen hoe het moet zijn de ander te zijn? In het verhaal van de familie Budding zat iets dat volgens mij een hoop vertelt over de wereld. Het zit er nog, voor wie het eruit wil halen. Vermoedelijk zal het voor iedereen iets anders zijn.  Het is maar net wie je bent. En geef toe: dat verandert nog altijd voortdurend.</p>]]></description>
      <guid>https://www.volkskrant.nl/columns-van-de-dag/het-verhaal-van-dexter-budding-vertelt-een-hoop-over-de-wereld-en-over-onszelf~b3a2a2dd/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[Het klopt niet, aldus een vrouw op X die zelf niet blijkt te bestaan]]></title>
      <description><![CDATA[<p>‘Het klopt niet.’ Dat zeg ik niet, dat zegt Maria Bram, die haar profielpagina op het socialemediaplatform X heeft verluchtigd met een foto van een Nederlandse vlag en die tekst: ‘Het klopt niet.’ Er klopt een hoop niet. Je leest de krant en je denkt: wat klopt er toch veel niet. Er klopt niks, op een enkel sinterklaasliedje na dan. Probleem: Maria Bram klopt zelf ook niet. Ze bestaat niet eens. Ze is een van de honderden nepprofielen op X die goed waren voor tienduizenden berichten in de weken rond de laatste verkiezingen. Dat meldde RTL Nieuws woensdag. Veel profielen komen uit Ghana, een paar uit Cambodja en er zijn aanwijzingen dat de Russen erachter zitten. In de West-Afrikaanse trollenfarms staan Lidewij de Vos, Thierry Baudet en Geert Wilders er goed op. Vanwege onder meer de Russische dreiging ontvangt heel Nederland deze week een overheidsbrochure over zelfredzaamheid in noodsituaties. Kan nooit kwaad om wat blikvoer en flessen water in huis te hebben, maar het was mogelijk effectiever geweest als de overheid jaren geleden al een boekje voor beleidsbepalers had laten drukken, waarin klip en klaar duidelijk werd gemaakt dat je een land het beste voorbereidt op grote calamiteiten door actief bij te dragen aan sterke gemeenschappen, aan leesvaardige jongeren, aan een sterke publieke omroep die zich kwijt van zijn maatschappelijke taak, aan een woningmarkt, een gezondheidszorg en een politieapparaat waar mensen van op aan kunnen in plaats van dat ze er bang voor zijn, aan het tegengaan van xenofobie en discriminatie op alle niveaus, aan het krachtig veroordelen van verdachtmakingen van rechters, universiteiten en journalisten, en aan het je teweerstellen tegen de grenzeloze macht van grote (tech)bedrijven. Dat je voor zelfredzaamheid óók een functionerende gemeenschap nodig hebt, lijkt nauwelijks nog door te dringen. Inmiddels werkt de overheid zichzelf zo doelbewust tegen dat er geen externe dreiging nodig is om de boel te destabiliseren. Deze week stapte de burgemeester van Terneuzen op nadat een stemming over de vergunning voor een asielzoekerscentrum danig was beïnvloed door een actiegroep (die een ‘smoelenboek’ van voorstanders online zette, want: elke tijd zijn eigen schavot) én door een ondernemer die handel zag in vervangende asielopvang op schepen. Een gemeenteraadslid dat van de weeromstuit niet meer vóór durfde te stemmen, liet aan NRC weten dat Den Haag ‘geen houvast’ biedt voor gemeenten, en voor mensen zoals hij. Het bewust niet uitvoeren van de Spreidingswet draagt zo bij aan allerlei lokale, wetteloze machtsvacuüms waar intimidatie een doeltreffend politiek instrument wordt. Zoek het maar uit daar, zegt demissionair minister Mona Keijzer in feite. Regel het zelf. Kan mij het BBBommen. En zo gaat het de hele tijd: dinsdag zei Keijzers partijleider Caroline van der Plas in de Tweede Kamer dat de berichtgeving van de NPO ‘eerder activistisch dan neutraal’ is en vroeg een debat aan. Een dag later deed Keijzer er op X een schepje bovenop, door de NOS indirect te beschuldigen van het klakkeloos overschrijven van Hamas-propaganda. Gevolgd door een smiley, als om te zeggen: ik meen het niet, maar ik meen het toch. En terwijl de NPO almaar verder verdacht wordt gemaakt én uitgekleed, laat Keijzer zich tegen de wil van het COA filmen op een asielboot door haar eigen propagan-, sorry, persteam, zoals het AD vorige week beschreef. Het klopt van geen kant, en het gaat gewoon door. Ook zonder ramp of oorlog is in Nederland ‘ieder voor zich’ al lang de norm. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-klopt-niet-aldus-een-vrouw-op-x-die-zelf-niet-blijkt-te-bestaan~bc3b65fb/</guid>
      <pubDate>Thu, 27 Nov 2025 00:00:00 +0100</pubDate>
    </item>
    <item>
      <title><![CDATA[Het is niet eenvoudig om van voetbal te blijven houden, en dan is daar: Curaçao]]></title>
      <description><![CDATA[<p>Op de website van de NOS staat een filmpje van minder dan een minuut: Mohammed Bin Salman – kroonprins van Saoedi-Arabië en organisator van het WK Voetbal van 2034 – is te gast op het Witte Huis, op bezoek bij een van de organisatoren van het WK van komende zomer, die deze week nog dreigde met militaire acties tegen een van zijn medeorganisatoren, Mexico. De opdrachtgever van de moord op journalist Jamal Khashoggi (die het daar volgens gastheer Donald Trump ook wel een beetje naar had gemaakt) zit aan een lange tafel. Er zijn kaarsen, een pianist pingelt zich een weg naar het voorgerecht en even verderop zit Elon Musk opgefokt voor zich uit te ratelen. En dan loopt plots Gianni Infantino voorbij. Infantino, een man zo glad en link als een beijzelde stoep in de schemering, is voorzitter van wereldvoetbalbond Fifa. Infantino is erin geslaagd een gevoel van heimwee op te wekken naar zijn voorganger Sepp Blatter – ook een Zwitser, ook een corrupte gluiperd, maar dan meer van het klassieke soort: een zwarte-dollars-in-envelopjes-kind-a-guy. Infantino pakt het groter aan. Schaamtelozer ook. Hij runt het voetbal als een stinkend rijk, autocratisch schurkenstaatje, met als voornaamste exportproduct het WK. Daarom heeft hij dat toernooi ook uitgebreid: van 32 naar 48 landen. Een onzalig idee: meer deelnemers, meer wedstrijden, meer live-tv en dus meer geld. Maar ook: meer reizen, meer teams die geen schijn van kans maken en meer uitputting voor de beste spelers. Over die spelers gesproken: tijdens een praatje heette Trump Cristiano Ronaldo speciaal welkom. Ronaldo, die al een tijdje in Saoedi-Arabië voetbalt voor ruim 200 miljoen per jaar, en in ruil daarvoor af en toe mee moet op diplomatieke strooptocht, keek timide, hulpeloos, als iemand die zich ineens realiseert aan welke bende krankzinnigen hij zich heeft uitgeleverd. Die zaal vol mannen in wie onnozelheid en hebzucht elkaar tot zelden geziene hoogten stuwen, vormde een aardige samenvatting van de staat van het wereldvoetbal – ik houd van de sport, maar het wordt je niet makkelijk gemaakt dat vol te houden. En altijd net als je denkt, ‘ik stort me eens op een andere, minder geperverteerde schijnwereld’, gebeurt er zoiets als dinsdagnacht, toen Curaçao zich kwalificeerde voor Infantino’s giga-WK. Een gelijkspel tegen Jamaica was voldoende. Dat lukte, ondanks talloze ballen op paal en lat van de Jamaicanen, ondanks een penaltymoment in de slotseconden dat later weer werd teruggedraaid, ondanks elf minuten extra tijd en ondanks het voortijdige vertrek (wegens familieomstandigheden) van trainer Dick Advocaat, een man die al een keer of vijftien uit zijn pensioen is teruggekeerd. Een 65+-feniks die al een leven lang liever in een bak vogelspinnen ligt dan dat hij een extra aanvaller opstelt. Geheel in zijn geest eindigde de wedstrijd in 0-0. Het feest dat vervolgens overal losbarstte, bewees maar weer eens dat voetbal een spoor van plezier door gemeenschappen kan trekken. Op dat feest werden niet alleen vader en zoon Gorré en Advocaat en de broers Bacuna en het eiland en de Nederlandse voetbalopleiding gevierd, maar ook de underdog, het onverwachte en de trots van een heel volk. En gek genoeg indirect ook Gianni Infantino, over wie ik in de column van Bert Wagendorp las dat hij het WK van 2030 voor 68 landen wil openstellen. Wederom een vreselijk idee, symbool voor de morele rot in het voetbal, met een paradoxale bijvangst: weer nieuwe, ontroerende momenten en nieuwe feesten die je geloof in het goeie en mooie en belangrijke van de sport weer even herstellen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-is-niet-eenvoudig-om-van-voetbal-te-blijven-houden-en-dan-is-daar-curacao~beca9a36/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[Ook in Moerdijk heeft de vaart der volkeren niet bij voorbaat gewonnen]]></title>
      <description><![CDATA[<p>Op de homepage van de gemeente Moerdijk staat, naast de aankondiging ‘Workshop ‘Stevig op de Pedalen’ voor 50-plussers’ (‘Deelname is gratis, maar vol = vol! Let op: u hoeft uw fiets niet mee te nemen’) nog een nieuwsbericht. ‘Oproep gemeente Moerdijk: eerst geven, dan nemen’. Dinsdagavond maakte het college van B en W bekend dat Moerdijk weg moet. De 1.100 inwoners zullen binnen tien jaar moeten vertrekken om een project met de onprettig bombastische naam Powerport mogelijk te maken. Powerport schijnt noodzakelijk te zijn voor de energietransitie, die op haar beurt weer noodzakelijk is, en dus moet Moerdijk weg. Is Moerdijk dan niet noodzakelijk? De vaart der volkeren vindt van niet. In Moerdijk denken ze er anders over. Op de informatieavond in dorpshuis De Ankerkuil was volgens een verslag van Omroep Brabant sprake van ‘gehuil’ en ‘geschreeuw’. De burgemeester sprak van een ‘enorm offer van de inwoners’. De man, Aart-Jan Moerkerke, had het zo zwaar dat hij in raadselen begon te spreken: ‘We proberen een stekkerdoos in de gemeente te krijgen, maar er zijn nog geen stekkers geplaatst.’ Nu gaat het vooral over goede regelingen. Om eerlijke uitkoopprijzen, om het in stand houden van gemeenschappen. Daarin moeten ‘Rijk en provincie hun verantwoordelijkheid nemen’, en daar moeten de Moerdijkers maar op vertrouwen. Makkelijker gezegd dan gedaan, in een land waar bureaucratie, bestuurlijke argwaan en een onuitroeibare voor-een-dubbeltje-op-de-eerste-rangmentaliteit de laatste decennia talloze mensen hebben gesloopt die erop vertrouwden dat het Rijk zijn verantwoordelijkheid zou nemen. En ik dacht aan Emilienne Driesen. In Tom Fassaerts prachtfilm De engel van Doel (2011) gaat het over Doel, een dorpje dat door de uitbreiding van de Antwerpse haven een spookstad zal worden. Een bejaarde pastoor preekt voor een lege kerk over lijden en dood en kernoorlogen en rijdt op zijn driewieler door de stilgevallen straten van zijn parochie. Op een blinde muur van een leegstaande woning staat in dikke graffitiletters ‘DOEL BLIJFT’. Huizen als skeletten, geblaf in de verte. Een uitgestorven goudzoekersstadje, het klapdeurtje van de saloon piept in de wind. De ene inwoner na de andere pakt zijn biezen. Emilienne weigert. Zij pelt garnalen, voert de poes en weigert officiële brieven in ontvangst te nemen. In afwachting van het onvermijdelijke bezoekt zij haar man op het kerkhof. Verzet komt in vele vormen. Toen Delfzijl in de jaren zeventig het Rotterdam van het Noorden moest worden, moesten de dorpjes Oterdum, Heveskes en Weiwerd verdwijnen, om plaats te maken voor een of andere cruciale fabriek. Oterdum en Heveskes werden uit het landschap verwijderd, van Weiwerd is dankzij mondige dorpsbewoners en actiegroepen nog iets over, al verlieten de laatste inwoners het dorp in 2015 en is veel cultureel erfgoed vernietigd voor een aangekondigde economische ontwikkeling die er nooit kwam. Tegenwoordig heet Weiwerd Brainwierde. In de oude dorpswierde bevindt zich een bedrijventerrein, een ‘kansrijk cluster’. Mogelijk is Moerdijk over twintig jaar een naam uit oude atlassen, maar het kan ook best een decor worden voor historische films, een ‘kansrijk cluster’ of een zwijgzaam dorp, bewoond door een handvol onverzettelijke, verrassend stevig fietsende 50-plussers. Emilienne Driesen stierf in 2019. En in Doel wonen nog altijd mensen.</p>]]></description>
      <guid>https://www.volkskrant.nl/columns-van-de-dag/ook-in-moerdijk-heeft-de-vaart-der-volkeren-niet-bij-voorbaat-gewonnen~b40bfb39/</guid>
      <pubDate>Thu, 13 Nov 2025 00:00:00 +0100</pubDate>
    </item>
  </channel>
</rss>
