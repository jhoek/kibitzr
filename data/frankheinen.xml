<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Trump en Netanyahu all-inclusive cocktails klokkend in Residence ‘Mass-a-graf’, allemachtig]]></title>
      <description><![CDATA[<p>Er bestaat zoiets als een verontwaardigingsparkoers. Ieder mens belandt er af en toe op. De route is: je windt je over iets op, je vertelt een ander dat je je erover opwindt en vervolgens kom je erachter (al dan niet met hulp van die ander) dat je je minstens zo goed (en mogelijk: beter) over iets anders had kunnen opwinden, of over niets, want het effect is min of meer hetzelfde. Op dit punt realiseer je je dat je verontwaardiging selectief is. Op zich niet erg, want iedere verontwaardiging is tot op zekere hoogte selectief; niemand is in staat zijn verontwaardiging objectief te verdelen over alles waarover verontwaardiging op zijn plek is – al was het maar omdat geen mens zoveel verontwaardiging tot zijn beschikking heeft. Op dit punt op het parkoers splitst de route zich in drieën, wat je vier opties geeft: 1) nog verontwaardigder – zeg maar gerust: woedend – over dat ene waarover je altijd al verontwaardigd was rechtdoor, 2) over een nog bredere waaier aan zaken verontwaardigd rechtsaf slaan, 3) weifelend over je eigen verontwaardiging schoorvoetend naar links of 4) moonwalkend op de schreden van je verontwaardiging terug naar Start. Zelf neig ik van nature naar 3), en op zon- en feestdagen naar 4). Geen beste eigenschap voor een columnist, maar de tijden zijn me gunstig gezind: zelfs voor mensen die de twijfel een warm hart toedragen, wordt het almaar eenvoudiger om te kiezen voor 1) of 2): onvermoeibaar verontwaardigd, immer geradeaus, zonder voorbehoud. Woensdag stond op de Volkskrant-website het bericht ‘Zes dode baby’s door onderkoeling in Gaza’. Na een uurtje werd de kop aangepast naar ‘Terwijl Trump in AI-video fantaseert over Gaza als luxe-resort, melden Palestijnen zes dode baby’s door onderkoeling’.  En dat filmpje…  Allemachtig. Je wéét dat het allemaal perfide aandachttrekkerij is, een eredienst voor de schaamteloosheid, en dat al die leugens er niet zijn om geloofd te worden maar om de waarheid te ondermijnen, en het is ongetwijfeld ook selectieve verontwaardiging type 1), nutteloze selectieve verontwaardiging, vanzelfsprekende nutteloze selectieve verontwaardiging, de saaiste soort, maar toch: uit welke vijver van kwaadaardigheid stijgt zo’n giftige bel op als dat fantasiegedrocht met bebaarde buikdanseressen en Trump en Netanyahu, zonder bovenstukjes, all-inclusive cocktails klokkend aan de rand van een zwembad bij Residence ‘Mass-a-graf’? De actualiteit is momenteel zo eenduidig afschuwelijk dat er sleet komt op verontwaardiging. Maar iedereen neemt andere afslagen. NSC emmerde zo lang over het ondertekenen van een pamflet waarin de Nederlandse politiek zijn onvoorwaardelijke steun aan Oekraïne toezegt dat de hele wereldpolitiek in de tussentijd drie keer over de kop was gegaan en in het donker ondersteboven was blijven hangen, waarop NSC dan weer zei: ja, maar als we op de kop in het donker hangen, kunnen wij procedureel gezien niks ondersteunen, qua bestuurlijke transparantie en zo. Wat betreft verontwaardiging is NSC een onverdraaglijke 3). Later in de week stelde minister Van Weel (VVD) zich op achter een rechter die massaal bedreigd werd, maar daar was de minister zelf misschien ook wel een beetje debet aan, zodat zijn halfslachtige verontwaardiging alle kenmerken van een slappe 4) kreeg. En de linkse partijen? Verontwaardiging zat, maar een deel daarvan gaat nog altijd op aan mastodontenzand in de eigen motor. Kennelijk is er nog een vijfde richting op het verontwaardigingskruispunt: omhoog. Opstijgen en vanaf boven de eigen verontwaardiging bestuderen, net zo lang tot je er niet meer toe doet. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/trump-en-netanyahu-all-inclusive-cocktails-klokkend-in-residence-mass-a-graf-allemachtig~bf75811a/</guid>
      <pubDate>Thu, 27 Feb 2025 00:00:00 +0100</pubDate>
    </item>
    <item>
      <title><![CDATA[‘Ronde tafel, zat gezellig naast Meloni. Groetjes van G. gedaan. Hardgelopen’]]></title>
      <description><![CDATA[<p>Jan Beuving had in zijn laatste oudejaarsconference een stukje waarin hij vertelde dat hij zich altijd realiseerde dat alles twee kanten heeft, zelfs het besef dat alles twee kanten heeft. Hij wikte en woog, aarzelde en schipperde en aan het eind van het lied sliep hij er nog een nachtje over. Herkenbaar. Video met antwoorden op vragen van burgers online gekomen. Iemand vroeg hoe het met mij ging. Mooi. Daarna rondje hardgelopen. Me vernietigend uitgesproken over de uitspraken van Vance, die beweert dat het democratisch gehalte in West-Europa te wensen overlaat. Heb gezegd dat ik er verbaasd over was. Neem aan dat dat is aangekomen. Was eerder al nietsontziend over de suggestie van Trump om Gaza leeg te vegen, toen heb ik heel duidelijk gesteld dat het wat mij betreft helder is dat ik daarover een andere mening ben toegedaan. Soms ben ik bang dat ik te uitgesproken ben voor dit werk. Mensen schrikken van mij. Maar zo ben ik, denk ik. Daarna stukje hardgelopen (geen rondje). Hardgelopen. Beetje fris voor de korte broek. Schoot ’s nachts wakker met de gedachte: ‘Verstekeling op eigen schip.’ Genoteerd in ideeënboekje, wie weet kom ik er nog achter wat het betekent. Parijs. Nog kort aan Sifans marathon gedacht, vervolgens gefocust op hulp aan Oekraïne. Heb gezegd dat het onverstandig is om niet te praten over troepenmacht. Jongleren met ontkenningen is niet iets wat me slecht afgaat. Hoog hotemetotengehalte, toch gezellig. Ronde tafel, naast Meloni. Groetjes van G. gedaan. Ook Keir weer gezien. Keir uitgesproken over mogelijke troepenmachten, ik wat minder. Maar ik ben weer net wat langer dan hij, zo zie je. Benadrukt dat we een ‘klip en klaar mandaat’ nodig hebben. Tevreden met ‘mandaat’, ga ik verder uitwerken. Met Scholz over aanstaande verkiezingen gepraat. AfD klinkt als een erg uitgesproken club. In principe ben ik vóór alternatieven, en tegen nazi’s, al moet ik dat nog wel even kortsluiten met de ministerraad, en met G. Daarna hardgelopen. Boots on the ground. Veel vragen in spoeddebat. Beetje dubbel altijd. Enerzijds is het mooi dat mensen willen weten wat je ergens van vindt, anderzijds is het best lastig om te zeggen wat je ergens van vindt. ‘Mandaat’ kwam vaak terug. Evenals ‘breed mandaat’ en ‘open mandaat’. Ben het stiekem alweer beu. Maar niemand schold elkaar uit, dus dat viel mee. Verder vooral alle procedures benadrukt, stap voor stap, kalmpjes aan, hypothetische kwestie, veel te vroeg, puntje en paaltje, et cetera. Oorlog is als het plaatsen van een dakkapel: meer gedoe dan je denkt. Optie van laf nietsdoen níét benadrukt, wél opengehouden. Tevreden knikje van G. Het niet-hardlopen er niet bij ingeschoten. Morgen weer. Stap voor stap. Man die hazelnoot aan Nutella toevoegde overleden. RIP. Niet dat ik het eet, maar toch. Daarna hardgelopen. Heerlijk, koud en zonnig. Tegelijk ook wel weer lekker dat het nu warmer wordt. Complex. Maar zo ben ik, denk ik. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/ronde-tafel-zat-gezellig-naast-meloni-groetjes-van-g-gedaan-hardgelopen~bcca0e18/</guid>
      <pubDate>Thu, 20 Feb 2025 00:00:00 +0100</pubDate>
    </item>
    <item>
      <title><![CDATA[De angstige strijd tegen het woord is losgebarsten – hoor je een paard of een zebra?]]></title>
      <description><![CDATA[<p>Tijdens het proces rond de terroristische aanslagen in Parijs – de Bataclan, de terrassen, de stoep voor het Stade de France – betoogde de advocaat van een van de verdachten, Jonathan De Taye, dat de innige betrokkenheid bij de aanslagen van zijn cliënt tamelijk vergezocht was: ‘Wanneer ik in Brussel in een park wandel en hoefgetrappel hoor, denk ik aan een paard. Het Openbaar Ministerie denkt aan een zebra.’ Deze metafoor kwam ik tegen in Emmanuel Carrères V13. Ik moest eraan denken bij het lezen van het stuk van Rob Vreeken over Francesca Albanese, VN-rapporteur voor de Palestijnse gebieden, die in Nederland kwam spreken over de genocide in Gaza. Er was weerstand. Er waren betogingen. Gedoe op de universiteit. De Tweede Kamer trok de uitnodiging aan Albanese om te komen spreken in. Reden: ophef over al het onaangenaams dat Albanese over Israël had beweerd. Als problematische opvattingen over landen en bevolkingsgroepen reden waren om iemand uit de Kamer te weren, zou het er behoorlijk stil worden, maar goed. Bovendien bleek uit Vreekens analyse dat Albanese het merendeel nooit had gezegd. Kortom: er had hoefgetrappel geklonken, en men was voor het gemak maar uitgegaan van een zebra, of anders iets nóg zwart-witters. De taal heeft het zwaar te verduren. In Nederland bleek het de afgelopen weken vanwege veiligheidsoverwegingen verdraaid moeilijk een podium te vinden voor een Israëlische comedian, in Oost-Jeruzalem confisqueerden agenten dit weekend een groot aantal boeken in een populaire Palestijnse boekwinkel, en een verslaggever van Associated Press was niet welkom in het Witte Huis, omdat AP de Golf van Mexico nog altijd de Golf van Mexico noemt en niet ‘Trump-zee’ of iets dergelijks. Daarnaast komen er vanuit de VS vrijwel dagelijks berichten over lijsten met ‘verboden woorden’ voor overheidsdiensten of wetenschappelijk onderzoek. En mediatoezichthouders worden er inmiddels ‘presidentiële spraakpolitie’ genoemd, las ik in een artikel van Thomas Rueb. Het woord doet er dus nog toe, maar geregeld betwijfel ik het nut ervan (bijvoorbeeld in columns als deze) als tegenwicht tegen van kwaadaardigheid zinderende nonsens. Het probleem is: je kunt het hoefgetrappel beschrijven, maar de lezer beslist of-ie een paard hoort of een zebra. En de lezer heeft sowieso gelijk, want die heeft zich door uitgemergeld lees- en taalonderwijs gesleept, langs uitgeklede talenstudies, tot bij jouw stukje. Je kunt je afvragen waarom het woord zo onder vuur wordt genomen – er komen steeds meer woorden, en steeds minder mensen die er zorgvuldig mee willen omgaan. Verbieden lijkt een overbodige bezigheid; de woorden die ertoe doen verzuipen toch wel, zonder reddingsvestjes in een zee van leugens en onnozele shit. Kustaw Bessems merkte op dat het verbieden van woorden vooral een symbool van machtspolitiek is: ik kan dit doen, dus doe ik het. Volgens mij werken dat soort aanvallen vaak twee kanten op: er is de intimidatie, het machtsvertoon, even kolderiek als angstaanjagend. Want wie de taal manipuleert, dicteert wat wordt gezegd en geschreven, maar ook wat wordt gezien, gedacht en gehoord – we hebben taal nodig om woorden te geven aan wat we meemaken. Maar daarnaast is er ook angst die door die intimidatie heen schemert. De vrees voor het verlies van de gunst van de mensen die nu nog op je hand zijn, de angst voor de werkelijkheid, voor woorden die de jouwe zullen ontmantelen. Daar, in de verte: hoefgetrappel. Een paard? Een zebra? Of een paard én een zebra?</p>]]></description>
      <guid>https://www.volkskrant.nl/columns-van-de-dag/de-angstige-strijd-tegen-het-woord-is-losgebarsten-hoor-je-een-paard-of-een-zebra~bf72b35a/</guid>
      <pubDate>Thu, 13 Feb 2025 00:00:00 +0100</pubDate>
    </item>
    <item>
      <title><![CDATA[Hoe de onvoorstelbare schaamteloosheid door types als Trump en Musk weer voorstelbaar wordt]]></title>
      <description><![CDATA[<p>Zat-ie weer. Naast de premier van Israël ditmaal, al lijkt het ’m nooit echt te interesseren naast wie hij zit. Het haardvuur knisperde en de gedachten van de opperdruif deden hetzelfde. Hij had net in de Volkskrant gelezen hoe collega Peter Middendorp op deze plek schreef over Gaza, dat, door de ogen van een president, een plek wordt van ‘boulevards en brede stranden, witte hoogbouw en veel golfbanen’. Dat was uiteraard cynisme, maar stijlvormen zijn aan de opperdruif niet besteed. En dus opperde hij plots dat Gaza de Rivièra van het Midden-Oosten kon worden, onder Amerikaans bevel. De man naast hem had alvast de sloopwerkzaamheden voor zijn rekening genomen, waarvoor dank. En de inwoners van Gaza, tja, die moesten maar ergens anders hun onheil zoeken. En terwijl verschillende Nederlandse media zich in de zieligste bochten wrongen om de term ‘etnische zuivering’ te vermijden, dacht ik aan de Rijkste Man, die dit weekend overwerkte om hulpprogramma Usaid te torpederen – zodat honderdduizenden mensen in Zuid-Soedan per direct van één kop soep per dag naar geen kop soep per dag gingen –  en die binnen enkele weken verschillende overheidsdiensten in zijn macht heeft gekregen. In een artikel van Frank Rensen en Laurens Verhagen werden enkele prominente Musk-ieten uitgelicht; jonge opportunisten, lijdend aan uiteenlopende laatkapitalistische zielsaandoeningen. Mijn favoriet was meteen Edward Coristine, een jongen van 19 die momenteel zonder duidelijke redenen opduikt in dreigende videocalls met hoge ambtenaren en wiens werkervaring tot voor kort bestond uit ‘leider van kinderkampen’ en ‘assistent-fietsenmaker’. Er zijn geen grenzen meer. Sterker nog: dat ze ooit bestonden, was kennelijk een illusie.Er is geen absoluut minimum aan waardigheid, medemenselijkheid of eerbied voor regels. Alles kan elk moment terzijde worden geschoven. Nog geregeld denk ik aan een hoogoplopende discussie tijdens een sessie van het kaartspel Weerwolven – waarin je de andere spelers zo naturel mogelijk ervan moet zien te overtuigen dat je een burger bent, en geen weerwolf. Een vriend bezwoer alle aanwezigen dat hij een burger was, en geen weerwolf. ‘Waarom zouden we je geloven?’ vroeg de rest. Waarop die vriend de kaart waarop zijn identiteit stond vermeld uit zijn zak haalde en hem omhooghield. Burger. Zelf vond hij dat een briljante vondst, een olifantenpaadje richting overwinning, hoezeer anderen hem ook trachtten uit te leggen dat hij de spelregels zó ver had opgerekt dat het spel om zeep was. Met die vriend is het helemaal goed gekomen, met de wereld valt dat nog te bezien. De hoop kwam uit Duitsland. Daar berichtte Der Spiegel woensdag dat de recente sabotageacties waarbij uitlaten van honderden auto’s werden gesaboteerd en stickers van Die Grünen werden geplakt, niet door aan die partij gelieerde klimaatactivisten waren uitgevoerd, maar door Duitsers, die door een Russische tussenpersoon geld in het vooruitzicht gesteld hadden gekregen, om in de aanloop naar de verkiezingen De Groenen in een kwaad daglicht te plaatsen. Je kunt je ziel aan de duivel verkopen in ruil voor de vervulling van al je wensen (Faust), of voor uitzonderlijke virtuositeit op de gitaar (Robert Johnson), of gewoon: voor 100 euro per verstopte uitlaat. Als dit kan – en dit kan dus –, dan kan alles. Dan kan Edward Coristine een Deense dubbelspion zijn die nog nooit één fiets heeft gerepareerd, de Rijkste Man een manische Kremlin-agent en de opperdruif een pion van een buitenaardse mogendheid van oranje wezens. Die optie maakt de wereld niet overzichtelijker, of minder boosaardig, maar het zou de onvoorstelbare schaamteloosheid nét iets voorstelbaarder maken. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/hoe-de-onvoorstelbare-schaamteloosheid-door-types-als-trump-en-musk-weer-voorstelbaar-wordt~b181394d/</guid>
      <pubDate>Thu, 6 Feb 2025 00:00:00 +0100</pubDate>
    </item>
    <item>
      <title><![CDATA[Vreemdelingen pesten als dagtelevisievermaak. ‘Ben je weleens eerder uitgezet?’, vraagt Dr. Phil]]></title>
      <description><![CDATA[<p>Eerder deze week verscheen Dr. Phil McGraw, de neuzelende snorremans die jarenlang de dagtelevisie verstopte met slordig als therapiesessies vermomde voyeurs-tv, weer op het scherm. De therapeut als embedded verslaggever tussen leden van de Amerikaanse immigratiedienst. Knipperende lichten, krakende portofoons en een ongewenste, criminele vreemdeling die als een trofee voor de camera werd gebracht. Dr. Phil: ‘Ben je een burger?’‘Mijn moeder is een burger.’‘Je moeder is een burger?’‘Ja.’‘En jij?’ Hoofdschudden. Ook dehumaniseren is een kwestie van volhouden. ‘Ben je weleens eerder uitgezet?’, informeerde Dr. Phil langs zijn neus weg. ‘You’re Dr. Phil’, stamelde de man. ‘You’re Dr. Phil.’ Pesterij als geopolitiek, pesterij als vermaak. Het beleid van de meeste wereldleiders is terug te voeren tot dat basisschoolpleinwoord. Lever je etui maar in, kleintje, en Groenland. Pesterij is voor veel mensen iets om van een afstandje naar te kijken en dan langzaam naderbij te schuifelen. Wie weet dat er ook wat van het ontzag voor de pester op hun slappe trekken afstraalt. De commentatoren en andere orde-op-zakentypes die in Nederland momenteel enthousiasme opbrengen voor de doortastendheid van politici die hun tegenstanders ontslaan of vervolgen, of het recht op rechtsbescherming of demonstrateren proberen bij te vijlen, beschouwen zelf elke vorm van bemoeienis – van anderen, van de overheid of van het eigen geweten – als extreem onwenselijk. Ze kennen het dus wel, vrijheid, maar ze beschouwen het als een vip-arrangement dat je ontvangt als dank voor je steun. Intussen is het boeiend om te volgen, hoeveel van hen zich elke dag in ingewikkelder bochten moeten wringen om hun enthousiasme geloofwaardig te houden. Het doet me denken aan een spel dat lang geleden tijdens de judolessen werd gespeeld: vanuit het midden zwiepte onze judomeester een lang koord met een bokshandschoen aan het eind in de rondte, terwijl de in een cirkel om hem heen verzamelde leerlingen daar overheen moesten springen. Wie geraakt werd, verliet de cirkel. Steeds sneller ging de bokshandschoen, steeds hoger ook, tot voorbij kniehoogte, tot er nog een paar geconcentreerde springers over waren, die ronden lang over de zwierende handschoen sprongen. Nu zwiepen de populisten dagelijks met de handschoen – en er komen steeds meer meehopsende apologeten, lijkt het. En daar gaan we, en nog eens, en – ho – de andere kant op! Springen, blijven springen, vrij-heid, vrij-heid!, hoger, kom op! Nog een jaar of twee en de ontruiming van een als gevolg van de onmenselijke omstandigheden in Ter Apel ontstaan tentenkamp in Groningen wordt live uitgezonden. Iemand die voor oorlog en geweld is gevlucht en al eindeloos wacht op een beslissing van de rechter over zijn status, wordt voor de camera getrokken. Een presentator informeert wat er door hem heen gaat. ‘Maar’, stamelt de vluchteling, ‘ik ken jou van tv!’ Blijkt de teaser van een nieuw programma, Terug naar waar je vandaan komt. Een spannende, ietwat pesterige deportatiespelshow voor het hele gezin – althans, voor het hele gezin dat hier iets te zoeken heeft. Na de reclame speelt de vreemdeling met vier lotgenoten/medekandidaten een onbegrijpelijk spel vol regels die voortdurend veranderen. Prijs: één uur rechtsbijstand voor hun asielprocedure begint. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/vreemdelingen-pesten-als-dagtelevisievermaak-ben-je-weleens-eerder-uitgezet-vraagt-dr-phil~b15930d9/</guid>
      <pubDate>Thu, 30 Jan 2025 00:00:00 +0100</pubDate>
    </item>
    <item>
      <title><![CDATA[Wat betreft klimaat is de Norma Desmond-houding onverminderd populair]]></title>
      <description><![CDATA[<p>Een van de dingen die ik gemeen heb met Donald Trump is onze liefde voor Sunset Boulevard, Billy Wilders portret van Norma Desmond, een actrice op haar retour. In die film, uit een ander tijdperk, leeft Norma, een ster uit nóg een ander tijdperk, in een uit alle macht in stand gehouden wereld van illusies, in een schemerige mansion met spookhuisallure aan Sunset Boulevard. Haar tijd als grote diva van de stomme film is lang voorbij, maar die realiteit is haar te wrang: in plaats daarvan bereidt ze zich onafgebroken voor op een comeback die er nooit zal komen, onder meer bijgestaan door een in het vak vergrijsde butler en een jonge schrijver in geldnood. In haar memoires schreef voormalig Witte Huis-persvoorlichter Stephanie Grisham dat Trump zich nooit ergens op kon concentreren, maar dat hij Sunset Boulevard vol aandacht bekeek. Zelf had Grisham de film nooit eerder gezien; ze was verbijsterd door de overeenkomsten tussen Trump en Norma. Trump zelf leek de niet te missen tragiek van Norma’s bestaan volledig, nou ja, te missen. Afgelopen week dacht ik aan Sunset Boulevard. Kwam ook door Rudy Bouma, die voor de NOS de rokende puinhopen na de Los Angeles-branden vastlegde. Zonder overigens in de buurt te komen van Norma Desmonds villa – niet alleen omdat die zich in werkelijkheid heel ergens anders bevond (op Wilshere Boulevard namelijk), maar ook omdat het pand in 1957 is gesloopt.Bouma’s reportage begon met het inzoomen op een ongeschonden straatnaambordje, waarna Bouma de S en de T van het van het omgevallen Starbucks-logo uit de smeulende resten viste: Sunset Boulevard. Die naam klonk nog illuster, zelfs tegen de achtergrond van gesmolten gietijzeren tuinhekken die op apegapen hingen en zwartgeblakerde karkassen van kasten van huizen. Sunset Boulevard. Een echo vol allure. De branden en alle aandacht ervoor vormen een wonderlijke cocktail, bestaande uit de celebritynieuwtjes die voor zoveel mensen het suiker en het vet in hun nieuwsdieet vormen, een nieuwe reeks pieken in de leugenachtigheid van Trump en Musk en consorten, voor wie alles altijd de schuld van politieke opponenten is, én ernstige bespiegelingen over klimaatverandering. Alleen leggen die laatste het geregeld af tegen het huis van Billy Crystal, of de Starbucks op Sunset Boulevard. En er gebeurt nog iets. Iets geks, iets waarvan ik schrok toen ik het bij mezelf bespeurde. Een soort berusting, wortelend in een tamelijk geruisloze aanpassing aan de situatie. Ik had het al gemerkt toen we laatst onze eerste eigen auto kochten. Om mee weg te kunnen, dacht ik onwillekeurig. Onzin natuurlijk, maar ik dacht het toch. Wat je het ene jaar onvoorstelbaar acht, is het volgende jaar realistisch. Je zou kunnen beweren dat het verstandig is, je aanpassen aan de realiteit van klimaatverandering, aan Het Nieuwe Normaal, maar er zit ook iets slaps in, een soort geestelijk wegrijden. Je moet je er actief tegen verzetten, en blijven speuren naar verbetering, naar kansen om er ondanks alles het beste van te maken, alles doen om te voorkomen dat je bij dat andere alternatief uitkomt: ophouden met je aanpassen, ophouden met zoeken ook, en je in plaats daarvan omringen met illusies en leugens die je goed uitkomen, doen alsof alles bij het oude blijft en elk probleem zó op te lossen. Zeg maar: doen zoals Norma Desmond doet. En het is tragisch, maar die vorm van geestelijk wegrijden boet, qua klimaat, verdraaid weinig in aan populariteit.</p>]]></description>
      <guid>https://www.volkskrant.nl/columns-van-de-dag/wat-betreft-klimaat-is-de-norma-desmond-houding-onverminderd-populair~b3ebca0d/</guid>
      <pubDate>Thu, 16 Jan 2025 00:00:00 +0100</pubDate>
    </item>
    <item>
      <title><![CDATA[Er zou een soort Carglass moeten komen voor beschadigde miljardairs-ego’s]]></title>
      <description><![CDATA[<p>Omdat alle wereldproblematiek uiteindelijk de som is van ontelbare minuscule oorzaken en gevolgen, komt alles uiteindelijk neer op individuen die ogenschijnlijk onbeduidende dingen meemaken. Sommige van die figuren bestaan niet werkelijk, al zou je denken van wel – bij andere is dat dan weer precies andersom. Ik noem: een Mark Zuckerberg. Ik noem: een Elon Musk. Ik noem: een Martin, van Carglass. Nog niet zo gek lang geleden waren enkele zakelijk ingestelde bekenden plots een Musk-biografie aan het lezen. Een van hen vertelde er enthousiast over, het woord ‘inspirerend’ dreigde na elke volgende komma. Noem me weinig leergierig, maar op die momenten nam een diepe desinteresse voor het levensverhaal van iemand die rijk is geworden van elektrische auto’s bezit van me. Het boek las ik niet. En nu weet ik dus niet welke ogenschijnlijk onbetekenende gebeurtenissen Musk hebben gemaakt tot de, ja, Musk die-ie is. The Social Network, over de ontstaansgeschiedenis van Facebook, had ik destijds wel gezien. Fraaie film, duimpje, like. Regisseur David Fincher liet goed zien dat Facebook het product was van Mark Zuckerbergs persoonlijke rancune, maar de film voelde tegelijk wat onbevredigend, omdat-ie ophield terwijl het verhaal van Facebook nog in volle gang was. Daarnaast wemelde het van de goeie dialogen en details die Zuckerberg schetsten als een kleinzerige jongen met een bijzonder talent, een gouden gevoel voor timing en een karakter als een dun laagje ijs op een vijver, maar het algehele portret ontroerde gek genoeg ook. Of, in de woorden van actrice Rashida Jones, in haar rol van Zuckerbergs advocaat: ‘You’re not an asshole, Mark. You’re just trying so hard to be.’ Bovenal is Zuckerberg een zakenman, weinig ontroerends aan. Hij verkoopt alles: eerst illusies, daarna de privégegevens van de halve wereldbevolking en ten slotte zijn ziel, aan de meest prominente bieder, toevallig een Mephisto met een beperkte woordenschat en een oranje hoofd. Recentelijk sloot hij vrede met de aankomend president tijdens een etentje in diens proletenresort, en deze week liet hij weten te stoppen met factchecks op Facebook en Instagram. Dit alles ter meerdere eer en glorie van de vrijheid van meningsuiting. Maar: zoals niemand zoveel van gras zegt te houden als de man die zojuist het bordje ‘Niet op het gras lopen’ heeft genegeerd, zo wordt de vrijheid van meningsuiting altijd aan de ene kant gehuldigd door mensen die haar aan de andere de kop indrukken. Zo was Zuck’s factcheckbrigade nog niet opgedoekt, of kritische opmerkingen van Meta-medewerkers op een intern platform, over het recente aantreden van Dana White in de raad van bestuur, werden al verwijderd. Dana White is de baas van UFC, een grote vechtsportbond die ooit nergens aan de bak kwam, tot een New Yorkse zakenman voorstelde de gevechten dan maar in zijn Trump Taj Mahal te houden. Toffe peer, Dana White, voor wie van knettergek fruit houdt. Het is aanlokkelijk en misschien te voor de hand liggend om de opportunistische ondernemers-oligarchenkongsi in de VS terug te snoeien tot een trosje beschadigde types. Maar veel komt nu eenmaal neer op kleine gebeurtenissen en hun gigantische gevolgen: schrijver Miriam Rasch merkte eens op dat The Social Network gaat over ‘de sociale vorm van het butterflyeffect’. Alledaagse beschimpingen vormen een sterretje dat, als gevolg van plotse temperatuurveranderingen, bij een bepaald soort persoonlijkheden plots een lelijke barst wordt, of erger. Daarom dus: Martin, van Carglass.</p>]]></description>
      <guid>https://www.volkskrant.nl/columns-van-de-dag/er-zou-een-soort-carglass-moeten-komen-voor-beschadigde-miljardairs-ego-s~b9926c2a/</guid>
      <pubDate>Thu, 9 Jan 2025 00:00:00 +0100</pubDate>
    </item>
    <item>
      <title><![CDATA[De bibliotheek is de bibliotheek niet meer. En gelukkig maar]]></title>
      <description><![CDATA[<p>Soms, op sneeuwdagen vol regen, dagen waar ze maanden als januari van maken, denk je: het ligt aan veel mensen, het ligt misschien wel aan alle anderen, maar het ligt niet aan mij. Althans: ik denk dat, soms. Het is een gedachte die zelden klopt, en waar je, zelfs als-ie toch klopt, weinig mee opschiet. Ik dacht het vroeger vaker. Vaak zat ik dan in de bibliotheek te studeren of te werken. De Utrechtse bibliotheek was destijds gevestigd in een verouderd pand aan de Oudegracht. Overal stonden rijen met kasten vol boeken en cd’s, en het was er meestal stil, op de piepende zolen van in het vak vergrijsde bibliotheekmedewerkers na, het last-minute Binas-geblader van examenkandidaten en het gedribbel van de habitué-leden, een groep zich vals-traag voortbewegende types met door het vele lezen versleten ogen en robuuste tassen van reeds lang opgedoekte winkelketens over hun schouder, die de indruk gaven dat ze zich nooit aan hun studententijd hadden willen ontworstelen. Boven hield de bieb het midden tussen een door Borges ontworpen, oneindig kennispaleis en het kantoor van een noodlijdend bijlesbedrijf. Bij die enkeling die zich niet eerbiedig zwijgend tussen de kasten door bewoog, dacht ik geërgerd: het ligt niet aan mij. Beneden was meer leven. De tafeltjes aan de ramen boden een prachtig uitzicht op de Dom, maar ik zat er vooral om te studeren en de gebruikers van de computers te observeren. Ik herinner me de man die de hele dag op vage streams tenniswedstrijden volgde en daar geld op inzette, de dame die talloze artikelen uit de krant kopieerde en een jongen die geregeld een uur voor zich uit staarde en dan weer vertrok. Alle aanwezigen waren wat ouder, zelfs de jongeren. In die tijd was de bibliotheek precies wat ik graag wilde dat-ie was. Deze herinneringen dateren uit een recente geschiedenis, de schrale tijd dat het er beroerd voorstond in het bibliotheekwezen. Inmiddels maken we een revival mee: voormalig staatssecretaris Gunay Uslu introduceerde een zorgplicht (elke gemeente moet een fysieke bieb hebben, gaat in op 1 januari 2026), de koning benoemde het belang van bibliotheken in de Troonrede van 2023 en aantallen leden, uitleningen en activiteiten rijzen de pan uit. In een prachtig verhaal in NRC schreef Peter Zantingh vrijdag over drie bibliotheken die hij een jaar lang geregeld bezocht, en over de mensen die elke dag de bieb bezoeken zonder er ooit een boek te lenen. Ze ontmoeten anderen, en zijn even wat minder alleen dan ze ergens anders zouden zijn geweest. Na de verhuizing naar het schitterende oude postkantoor vulden de gangen, de trappenhuizen en de studieruimten van de Bibliotheek Utrecht zich snel met scholieren, studenten, freelancers, taalmaatjes, filmliefhebbers, krantenlezers, administratiehulpen, oude en nieuwe vreemde vogels, pauzerende maaltijdbezorgers, ouders met kinderen, bewonderend fluisterende toeristen, passanten en de habitués van weleer, en kwam ik er weer eens achter dat een plek die voor veel mensen veel aantrekkelijker wordt, dat voor mij niet automatisch óók wordt. Ligt dat aan die mensen? Nee. Aan mij? Mogelijk. De bibliotheek is geen plechtige, morsige plek meer waar het stil is en elke dag stiller wordt, maar een open plek die groeit en bloeit, tegen alle ontwikkelingen op cultureel-maatschappelijk gebied in. Er is volop leven, mensen lopen in en uit en er is van alles te doen. Een fysieke plek, waar alle soorten vreemden moeiteloos naast elkaar plaatsnemen, waar zich offline gemeenschappen vormen en waar je erachter kunt komen dat het ook best aan jou kan liggen, soms.</p>]]></description>
      <guid>https://www.volkskrant.nl/columns-van-de-dag/de-bibliotheek-is-de-bibliotheek-niet-meer-en-gelukkig-maar~b2680fed/</guid>
      <pubDate>Mon, 6 Jan 2025 00:00:00 +0100</pubDate>
    </item>
    <item>
      <title><![CDATA[In de wereld lijkt alles steeds sneller vooruit te gaan, met name de achteruitgang]]></title>
      <description><![CDATA[<p>‘Je kunt’, zei de Duitse schrijver Axel Hacke zaterdag in deze krant in gesprek met Sterre Lindhout, ‘over de toekomst op dit moment eigenlijk helemaal niets positiefs zeggen.’ Voor wie weleens een krant leest geen schokkende observatie, maar wel uit de mond van iemand die een boek heeft gepubliceerd dat ‘vrolijkheid als levenshouding’ propageert. Hacke, die als bestsellerauteur met zijn appartement in München en zijn door Lindhout opgemerkte quiet luxury ademende outfit wel iets meer reden tot vrolijkheid heeft dan de gemiddelde inwoner van Gaza, Charkiv of Sanaa, leent het begrip ‘durchheitern’ van Thomas Mann: het ‘doorvrolijken’ van wat niet vrolijk is. Sombere vooruitzichten verlichten en het ellendige heden waar mogelijk draaglijk maken. Daarvoor is moed en zelfspot nodig. Want, zei Hacke, om vast te stellen hoe merkwaardig je eigen spiegelbeeld is, zul je jezelf vanuit de verte moeten leren bekijken. En ondertussen klinkt er verderop in huis steeds een stemmetje. Een hoog, opgetogen geluidje, van iemand die verbaasd (maar niet ontevreden) luistert naar het geluid van haar eigen hand op de vensterbank. Ze is net 1. Eerst kon ze niet kruipen, toen opeens wel, en nu trekt ze zich de hele dag op zodat ze uit het raam kan kijken, voor ze moe wordt en omvalt. Ze zegt een hoop, alleen slagen wij er nog niet in die hoop te ontcijferen. Op de momenten die zich de hele tijd maar voordoen, momenten waarop ze voor het eerst iets kan wat ze gisteren nog niet kon, momenten van onstuitbare vooruitgang, kan ik me niet voorstellen dat ik me ooit nog zal kunnen zetten tot het schrijven over alles wat er in de wereld gebeurt. Een wereld waarin alles steeds sneller vooruit lijkt te gaan – met name de achteruitgang. In Samantha Harveys In Orbit kijken vier astro- en twee kosmonauten tussen hun wetenschappelijke werkzaamheden door naar de aarde. Voor hen wordt de wereld ’s nachts pas wakker wanneer overal de lichten aangaan, overdag valt-ie stil en ontwaren ze niets van het alledaags gewemel. Ze zweven eraan voorbij, in een capsule van titanium van een paar centimeter dik. Een van hen, Nell, stelt verbaasd vast dat ze voortdurend op zoek is naar dingen die ze kan vertellen aan de mensen thuis, want ‘de kleine dingen zijn te triviaal en de rest is te verbijsterend’. Voor die ervaring hoef je niet eens astronaut te worden. Je kunt ook met een kind op je arm naar buiten kijken. Binnen is alles te klein of te verbijsterend om erover te berichten, buiten worden onderzeese kabels vernield, schaatst Marijke Groenewoud een waardeloos NK Allround en opinieert Musk de AfD tot grote hoogten. Later volgen de bemanningsleden in In Orbit het parkoers van een tyfoon die elk moment op de Filipijnen aan land kan komen. Zo voelt het volgen van de actualiteit ook geregeld aan: als het volgen van een tyfoon die ieder moment aan land kan komen, al dan niet in je eigen achtertuin. Ergens in huis klinkt het geluid van houten blokken die met opmerkelijk geduld op elkaar worden geplaatst. Zodra de toren omvalt, klinkt hard gelach en begint het onregelmatige getik opnieuw. Zo vanzelf als bij haar gaat het bij weinig andere mensen, maar hardnekkig kleine, ogenschijnlijk triviale pogingen ondernemen om de dagen van anderen en van jezelf te doorvrolijken: het zal wel weer onhaalbaar blijken, maar een beter voornemen voor 2025 is moeilijk voorstelbaar.</p>]]></description>
      <guid>https://www.volkskrant.nl/columns-van-de-dag/in-de-wereld-lijkt-alles-steeds-sneller-vooruit-te-gaan-met-name-de-achteruitgang~bef56853/</guid>
      <pubDate>Mon, 30 Dec 2024 00:00:00 +0100</pubDate>
    </item>
    <item>
      <title><![CDATA[Rico Verhoeven trof bij RTL de realiteit vol op de kin: Marjolein Faber dóét dingen]]></title>
      <description><![CDATA[<p>Politieke discussies en kickboksen lijken in zoverre op elkaar dat je altijd op je hoede moet zijn, want je weet nooit waar de volgende dreun vandaan komt. Vorige week, in de RTL-talkshow Renze, in een gesprek over de start van de controles aan de Nederlands-Duitse grens, brak Rico Verhoeven plots in. Verhoeven is een topsporter, hij houdt van uitdagingen – mogelijk dat hij daarom besloot het op te nemen voor minister Marjolein ‘Ik Ben Beleid’ Faber en haar symbolische onzincontroles. Fabers beleid is voor Verhoeven wat de stapel houten plankjes voor de karateka is. Zijn analyse kwam erop neer dat Faber iemand is die zegt waar het op staat en wat er moet gebeuren. ‘En als het niet gebeurt, hebben we er allemaal een mening over. En dan gebeurt het en dan is het: ja, maar eigenlijk gebeurt het niet goed. Wanneer is het dan wel goed? (…) Zij doet wel wat.’ De vraag is: wat is dat dan, dat ‘wat’? Een NRC-profiel haalde dinsdag gedrag en beleid van de minister door de gehaktmolen en draaide er een smakelijke bal van. Faber is onbereikbaar voor Kamerleden en journalisten, ze reageert niet op brieven van gemeenten (die wanhopig informeren hoe sober haar ‘sober’ is, als het over vluchtelingenopvang gaat) en woordvoerders rennen gillend weg of komen niet door de AIVD-screening. Mijn favoriete detail was het idee voor een voorlichtingsfilmpje voor Syriërs in Nederland waarin Faber zelf op een kaart van Syrië zou aanwijzen welke delen van het land zij veilig achtte. Dat filmpje kwam er niet, maar mocht Armando ‘Veep’ Iannucci nog eens een serie over de Nederlandse politiek maken, dan heeft hij deze scène vast binnen. Over wat Faber wél doet, is het niet eenvoudig wat positiefs op te merken: dragende motiveringen ontbreken, parlementaire gebruiken worden genegeerd en wetten - zoals de aanstaande Asielwet – worden te laat en vol juridische gaten ingediend. Opvallend was hoe omzichtig er niettemin werd geformuleerd in en over een portret dat las als de politiek-journalistieke reproductie van De schreeuw van Munch: er was sprake van een ‘bijzondere situatie’ (VVD-Kamerlid Queeny Rajkowski) en een woordvoerder van de Nederlandse gemeenten noemde het gedrag van de minister ‘volstrekt ongebruikelijk’. Henk Kamp beoordeelde de minister op NPO Radio 1 vanuit een huiskamer die oogde als het decor van de kerstspecial van een zielloze Amerikaanse sitcom zelfs behoorlijk positief: ‘Ik vind dat haar optreden tot op heden zeker niet kansloos is.’ Mogelijk zonder er erg in te hebben, trof Rico Verhoeven met zijn opmerkingen bij RTL de realiteit vol op de kin: Faber doet dingen. Of: ze zegt dat ze dingen doet, wat voor veel mensen gek genoeg op hetzelfde neerkomt. En er zal een wet komen. En ophef. En aanpassingen. En Venlose adhesiebetuigingen. En ondertussen glippen er steeds wat nieuwe regeltjes doorheen die voorkomen dat vluchtelingen die hier al zijn een baan vinden of zich – god verhoede – welkom gaan voelen. Blijft ingewikkeld, politiek-strategische en communicatieve krullen analyseren wanneer een moreel kapsel al zo grondig verknipt is. Het gaat tenslotte niet alléén om doen wat je belooft: het gaat toch ook wel een beetje om de belofte zelf. Die belofte is er een van afbraak en verondersteld eigenbelang. Dat de inlossing ervan vooralsnog met horten en stoten verloopt, is een tijdelijk gelukje: in een volgend kabinet worden de hansworsten vervangen – of erger: hun onnozelheid bleek slechts schijn. Hun opvolgers (of zijzelf) kunnen de boel vervolgens glimlachend stroomlijnen en vervolmaken. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/rico-verhoeven-trof-bij-rtl-de-realiteit-vol-op-de-kin-marjolein-faber-doet-dingen~ba64ac44/</guid>
      <pubDate>Thu, 19 Dec 2024 00:00:00 +0100</pubDate>
    </item>
  </channel>
</rss>
