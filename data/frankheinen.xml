<?xml version="1.0" encoding="utf-16"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[De Kiezer vindt het klimaat belangrijk, maar niet zo megablubberpowerbelangrijk als andere onderwerpen]]></title>
      <description><![CDATA[<p>Deze week verblijf ik in een huisje in het bos. Ik leef op zakken soep en pepernoten. Af en toe passeert een Kiezer op een mountainbike. Daar blijft het bij, qua intermenselijk contact – of je moet de mensen meetellen in het verhaal dat ik schrijf. Die zijn grotendeels onuitstaanbaar, egocentrisch en kortzichtig. Tuurlijk, ze bestaan niet, ik heb ze verzonnen, maar toch. In dat huisje las ik de woensdagkrant. Kop: ‘Een gratis oplossing voor het klimaatprobleem, graag’. Klimaatverandering is een probleem en de mens is verantwoordelijk. Dat althans concludeert een ruime meerderheid van de Nederlanders in een I&amp;O-onderzoek. Tegelijk blijkt een krappe meerderheid van mening dat de prijs voor vliegtickets binnen Europa beslist niet verdubbeld mag worden. Het moet op de zware schouders neerkomen. In het artikel van Tjerk Gualthérie van Weezel werd die instelling nog even verduidelijkt: ‘Als de rekening voor het klimaat 100 euro zou zijn en de kiezer die rekening zou mogen verdelen, lieten zij consumenten daarvan slechts 13 euro betalen.’ In diezelfde woensdagkrant: Gletsjers in het noorden van Groenland smelten sneller dan gedacht. Door de opwarming van de aarde smelten de gletsjers, waardoor de zeespiegel stijgt, waardoor een steeds groter deel van die gletsjers onder de vorstgrens belanden, waardoor het smelten toeneemt, de zeespiegel sneller stijgt, enzovoort. Vervelend, maar daar kan De Kiezer niks aan doen, met z’n smalle schouders. Over catastrofale ontwikkelingen in het klimaat en wat daaraan te doen valt, wordt in de campagne niet veel gesproken. Dat komt omdat De Kiezer klimaat wel belangrijk vindt, maar ook weer niet zo megablubberpowerbelangrijk als sommige andere onderwerpen. Het is een wonderlijke redenering, waaraan begin noch eind te ontdekken valt. Is De Kiezer vergeten hoe acuut de problematiek is? Of heeft hij juist goed onthouden wat hem al die tijd is duidelijk gemaakt, namelijk dat het hem niks hoeft te kosten, dat de vervuiler betaalt? Niemand heeft erbij verteld dat je, voor een land waarin vervuilers daadwerkelijk betalen, moet stoppen met stemmen op partijen die zelfs bij nieuws over dumping van giftig afval in de nationale drinkwatervoorziening nog sputteren over het vestigingsklimaat en de werkgelegenheid. Partijen en politici voor wie het klimaat ondanks alles hun voornaamste prioriteit blijft, mogen in verkiezingstijd alleen meedebatteren als niemand kijkt. Het misverstand dat wat De Kiezer belangrijk vindt uit de hemel komt vallen – dat dat niet op z’n minst deels het gevolg is van het belang dat de politiek zelf aan bepaalde thema’s toekent – is hardnekkig. Maar dat misverstand komt de grote partijen niet slecht uit, in de race om de gunst van De Kiezer. De realiteit van klimaatbeleid is dat maatregelen duur zijn, zonder dat je er snel tastbare resultaten van kunt verwachten. Je kunt je niet met een bouwhelm op laten fotograferen bij een net iets langzamer stijgende zeespiegel. Wel naast een tabel met dalende uitstootcijfers, maar daar heeft De Kiezer niet zo veel likes voor over. De zich wereldwijd aankondigende ellende wordt hoogstens wat minder ellendig, op de lange duur. En wie weet helpt het niets. Niets voor iets, da’s niks voor De Kiezer. Die heeft liever iets voor niets. Nog één dag. Nog een dag omringd door al die verzonnen figuren, allemaal zo bang dat ze iets tekortkomen. Die beschamende afsplitsinkjes van mezelf die ik in een verhaal hoop achter te laten, maar die vrees ik morgen gewoon weer mee naar huis gaan. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen.</p>]]></description>
      <guid>https://www.volkskrant.nl/columns-opinie/de-kiezer-vindt-het-klimaat-belangrijk-maar-niet-zo-megablubberpowerbelangrijk-als-andere-onderwerpen~b5e39b4d/</guid>
      <pubDate>Thu, 9 Nov 2023 00:00:00 +00:00</pubDate>
    </item>
    <item>
      <title><![CDATA[Bedankt, allemaal. Zonder jullie was het niet de treinreis geworden die het nu was]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week bedankt Frank Heinen iedereen die te snel of te traag de trein instapt. Ah, de trein. Eindelijk.Zo heel vaak gebeurt het niet dat een trein een column binnenrijdt, en dan ook nog eens precies op tijd. Of, ‘geheel volgens dienstregeling’, zoals de conducteurs nuffig omroepen, een beetje als de ober in een van mijn favoriete restaurants het bestelde eten neerzet, vertelt wat het is, en er dan ‘zoals beloofd’ aan toevoegt. Zoals beloofd? Maar: de trein dus. Komt-ie. Boemeldeboemel. Laten we vast een beetje naar de rand van het spoor schuifelen en dan maar hopen dat precies voor onze neuzen zo’n deur stilhoudt die hijgend in tweeën splijt en ons een blik verschaft op alle kanjers die er voor het eind van deze column uit moeten. En wat doen we dan? Rustig wachten tot iedereen is uitgestapt. Goed geantwoord. Want? Want zo hoort dat. Voor ik zo dadelijk uitcheck, wil ik eerst nog een paar mensen bedanken. Dank aan alle natte jassen, dank aan de grommende hond met de stompe snuit die me bleef aanstaren terwijl ik me niet kon verroeren, vanwege zijn baas, die me noodgedwongen had klemgezet tussen het vuilnisbakje en het looprek van de oude dame die zichzelf in evenwicht hield door zich vast te klampen aan de vouwfiets van de meneer met een patatje mayo, of een mayootje patat, die nauwelijks knoeide op de jas van het meisje dat zonder oortjes door haar TikTok scrollde – ontzettend afwisselend, iedere drie seconden een ander muziekje. Jullie ook allemaal bedankt. Zonder jullie was het niet de treinreis geworden die het nu was. Zodra de deuren opengaan, gaan we ieder ons weegs. Dan persen we ons naar buiten, ook de mensen die er helemaal niet uit moeten. Het dringen begint al, gezellig. Ja, we moeten er allemaal uit. Kunt u die hutkoffer uit mijn knieholte halen? Meneer, effe niet tachtig keer met uw mayonaisevinger op het deurknopje drukken – we staan nog niet stil. Ja, nu wel. Druk dan. Andere knop. Oké mensen, belangrijk is nu dat we allemaal geduldig wachten tot iedereen is uitgestapt. We gaan niet staan dringen, ik stel voor dat we lekker veel middenruimte openlaten voor alle uitstappers. Ik heb inderdaad gezien dat sommigen van jullie al veel langer stonden te wachten dan anderen, en het is niet onopgemerkt gebleven dat jullie onfortuinlijk waren gepositioneerd en dat jullie nu helemaal aan de buitenkant van de reizigerskorst hangen. Daar valt helaas niets aan te doen, schade Freunde, klinkt als Schadenfreude – en dat is niet voor niets. Ieder voor zich nu. Veertig stoeltjes, tweehonderd reizigers, Darwin meets de Drie Dwaze Dagen. Pakken wat je pakken kan, neerploffen, koptelefoon op, ogen dicht en nooit meer opstaan, al stort er naast je een hoogzwangere oudere op krukken ter aarde. Ja, komt u maar! Godnondeju, wat staan ze dicht op elkaar. Laten nog net een naar pis ruikend steegje open voor de uitstappers. En maar dringen. Maar: frisse lucht. Gaat u maar voor, mevrouw, doet u maar rustig aan, we zijn er, we hebben voldoende ontberingen doorstaan vandaag, NS is kort voor onmeNSelijk, wist u dat? Nee hoor, ze wachten wel op ons. Godnondefuckingju, wat stroomt dat traag naar buiten. Als kouwe snert. Slof slof slof. Ja joh: anders verhuis je even je hele studentenkamer via de trein. En nog een doos, en nog een kinderwagen. Moven mensen, hallo, wij staan hier precies niet onder de overkapping, in de pijpenstelen. We verliezen manschappen. Er is hier iemand die straks een overstap van anderhalve minuut heeft op Veenendaal-De Klomp. Ja hoor, daar hebben we de eerste die zich tegen de stroom in naar binnen worstelt. Uit de dooie hoek, rechts van de deur. Zo meneer, u heeft wel lang genoeg gewacht? Maar weet u: het is niet aan u om te bepalen wat ‘lang genoeg’ is. Weet u aan wie ik moet denken als ik u zo naar binnen zie glippen? Lispel, uit Alfred J. Kwak, die kwam ook altijd zo aanglibberen, meestal via de regenpijp. Was trouwens een kwal, Lispel. Mag ik er ook nog uit, mensen? Kan er iets meer ruimte worden gemaakt voor mij en mijn ellende? Ik wacht wel, hoor. Bij alle andere deuren zijn ze al ingestapt. Daar gáán onze zitplekken. En straks rijdt-ie weg, we moeten méé. Nood breekt wet, daar gaan we, met zijn allen, head first – hup, die Olympus van onbeschoftheid op, scrum je erin jongens, beuk ze omver!</p>]]></description>
      <guid>https://www.volkskrant.nl/volkskrant-magazine/bedankt-allemaal-zonder-jullie-was-het-niet-de-treinreis-geworden-die-het-nu-was~b00aa6a7/</guid>
      <pubDate>Thu, 2 Nov 2023 00:00:00 +00:00</pubDate>
    </item>
    <item>
      <title><![CDATA[De ontwarbare knoop van het eenzaamste schaap ter wereld]]></title>
      <description><![CDATA[<p>Soms, zij het steeds minder vaak, stuit je in de krant op problemen die nog iets van hoop en optimisme rechtvaardigen, ontwarbare knopen, moeilijkheden die je met een gerust hart overlaat aan specialisten, of aan de tijd. Recent voorbeeld: de berichten rond het eenzaamste schaap ter wereld. Het eenzaamste schaap ter wereld leeft in Moray Firth. Dat schreef Patrick van IJzendoorn eerder deze week. Het eenzaamste schaap ter wereld woont onder aan een klif die ene Jillian Turner twee jaar geleden op een kajaktocht passeerde. Destijds viel het eenzame dier haar op: zonder soortgenoten, met voedsel in overvloed. Toen ze onlangs dezelfde kanotocht nog eens maakte, stond dat schaap er nog steeds. Het volgde de kajakkers zo ver als de rotsen het toelieten. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Er schijnt ook sprake te zijn geweest van ‘klaaglijk blaten’, al zegt dat niet veel: blaten klinkt eigenlijk per definitie ‘klaaglijk’. Aangenomen wordt dat het schaap niet in staat is terug te keren naar zijn kudde, maar omdat het ‘veilig’ is, onderneemt de dierenbescherming geen actie. Intussen rijzen er ‘zorgen over het geestelijk welbevinden van het dier’. Op recente foto’s is te zien hoe de vacht praktisch de grond raakt. Persoonlijk vind ik schapen wel vaker onverzorgd ogen, met hun smoezelige wol, bruinig aan de onderkant, van het door de modder kuieren. Maar zodra je het eenzaamste schaap ter wereld hebt gezien, realiseer je je: ook schaapachtige onverzorgdheid kent gradaties. Per ongeluk geïsoleerd geraakte evenhoevigen, het komt geregeld voor. Meestal is er dan wel een kloeke agrariër in de buurt, of een doortastende dierenambulancevrijwilliger. Voor aangespoelde walvisachtigen bestaan protocollen, over verloren schapen bestaan romans, maar een gevonden schaap, dat van niemand is, en dat niets mankeert; daar zijn geen richtlijnen voor. Men drijft eraan voorbij, en kijkt ernaar. En het eenzaamste schaap ter wereld kijkt uitdrukkingsloos terug. Misschien, overweeg je nog, heeft zo’n beest gewoon niet zo’n behoefte aan gezelschap. Je moet het kuddeleven niet overschatten, mogelijk schuilt er onder al die wol een tevreden heremiet, een dier dat uitstraalt: ‘Luister, ik heb m’n natje en m’n droogje, ik heb m’n uitzicht, het is wel goed. Jammer dat mijn achterste topzwaar wordt in de regen, maar c’est la vie, weet je wel.’ Schapenboer Gareth Wyn Jones, bekend van het BBC-programma The Family Farm, heeft laten weten dat het goed mogelijk is dat het dier voorgoed op het eiland vast zal blijven zitten. Eventuele reddingsoperaties kunnen gevaarlijk uitpakken, omdat het schaap zelf vaak geen gevaar lijkt te zien. En ach: die vacht is misschien wat oncomfortabel, maar ook lekker warm voor de winter. Met die gelatenheid nemen dierenliefhebbers geen genoegen. Inmiddels is er een petitie, van mensen die eisen dat het eenzaamste schaap ter wereld gered wordt. Ja, denk je automatisch, en dan? Naar een boerderij waar elk moment de blauwtong om zich heen kan grijpen? Of rechtstreeks naar de slager? Zo keert de moedeloosheid terug. Zelfs oplosbare ellende wordt hardhandig leeggeschud, tot hoop en optimisme beurs voor je op de vloer liggen. En je laat ze maar liggen en door iemand anders vertrappen tot een vieze vlek in het tapijt, met dezelfde vorm als je eigen mismoedigheid. Zat je zelf maar een tijdje op een klif. Los van de kudde, weg van een niet te stuiten stroom berichten over dingen die ondraaglijk onoplosbaar lijken. Even maar. Alleen wind en water, en in de verte blaat een schaap. Het klinkt klaaglijk, maar daar moet je niet direct conclusies aan verbinden.</p>]]></description>
      <guid>https://www.volkskrant.nl/columns-van-de-dag/de-ontwarbare-knoop-van-het-eenzaamste-schaap-ter-wereld~b442dbb8/</guid>
      <pubDate>Wed, 1 Nov 2023 00:00:00 +00:00</pubDate>
    </item>
    <item>
      <title><![CDATA[Jasper Rekers vónd zijn aanstaande collega-Kamerleden geen kinderlokkers, hij twéétte dat destijds alleen]]></title>
      <description><![CDATA[<p>‘Kamerleden die nu stoppen noemen het werkveld een slangenkuil. Online bedreigingen van burgers vanwege je mening (…). Daar verlaat jij het veilige Saxion dus voor?’ Wat zou Jasper Rekers, docent en tot woensdagochtend kandidaat-Kamerlid voor de Boer Burger Beweging, hebben gedacht toen die vraag hem een paar weken geleden werd gesteld door André Valkeman van SaxNow, ‘onafhankelijk nieuws- en opinieplatform voor hogeschool Saxion’? Zou hij zich alle tweets hebben herinnerd die hij met zijn anonieme Twitteraccount verstuurde aan publieke personen, en de toon van die tweets: agressief, beledigend, intimiderend? Zou hij hebben stilgestaan bij de nieuwe collega’s die hij ging ontmoeten, die hij een hand zou geven en tegen wie hij ‘aangenaam’ zou zeggen – mensen die hij een paar jaar eerder uitmaakte voor ‘kinderlokker’ of ‘prikpooier’? Zou hij één tel hebben gedacht: die vraag, shit, die gaat over mij? Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Toen hij erkende dat hij die tweets had verstuurd, reageerde Rekers: ‘Ik maakte mij ernstig zorgen over de ontwikkelingen in de maatschappij en dat had effect op mijn gemoedstoestand.’ Potdorie, ging-ie er direct weer met gestrekt been in. Terwijl, het was een gekke tijd, dat soort tweets moet je in hun context zien. Nu lijken berichten waarin virologen vergeleken worden met Goebbels en Dutroux, waarin de premier een NSB’er wordt genoemd en Arie Slob de duivel, misschien nogal kritisch. Maar dat was nu eenmaal de teneur toen. En trouwens: hij vond het niet, hij tweette het alleen maar. Je bent geen halve zool, je gedraagt je alleen zo. De eindsprint richting de verkiezingen kenmerkt zich als vanouds door nieuwe gezichten die hun eigen frisse wind plots tegen krijgen. Die struikelen over schoenveters die ze in een vorig leven aan elkaar hadden geknoopt, waardoor ze plat op hun nieuwe gezicht gaan. Het is zoals Spinvis zou kunnen zingen: ‘Soms breekt er een hart, soms blaft er een hond, soms duiken er tweets op en vertrek je nog voor je bent gearriveerd.’ Ieders geschiedenis wordt almaar preciezer gearchiveerd, geen enkele ‘donkere periode’ (zo noemde Rekers de coronatijd waarin hij digitaal uit de rails rolde en vastliep in het rulle zand van complotgedreven wartaal) wordt nog geheel afgesloten. Wat dat laatste betreft, staat Rekers trouwens niet alleen: het nieuws over hem viel samen met het verschijnen van weer een rapport van de Onderzoeksraad voor Veiligheid. Onvermijdelijke conclusie: er was tijdens de coronacrisis te weinig aandacht voor andere schade dan gezondheidsschade – psychische problemen, bijvoorbeeld. Twee dingen vielen op aan de wijze waarop Rekers halflange metten maakte met zijn verleden, én met de nabije toekomst zoals hij die zich moet hebben voorgesteld. Hij bediende zich van de klassiek-halfbakken ‘mochten-constructie’, die spijt projecteert op de gevolgen in plaats van op de daden (‘Mochten mensen zijn gekwetst, dan…’). Ook kon hij zich van sommige tweets niet voorstellen dat hij ze had verstuurd. Dat kennelijke gebrek aan interesse in het gevoel van de ander, aan interesse in je online zelf zelfs, deed me denken aan mensen die op straat tegen je aan lopen omdat ze verdiept zijn in hun telefoon. Verschrikt kijken ze op als je plots vlak voor ze opduikt, het duurt een paar tellen voor offline en online verbinding maken. Soms lijken die twee helemaal van elkaar te zijn losgeraakt. Dan beland je in je eigen dode hoek en tik je al spookrijdend een woedende reactie over afgenomen verkeersveiligheid. Of je krijgt een vraag over online bedreigingen en denkt: walgelijk, wat een verwording, die onverlaten moet ik dringend eens een anoniem tweetje sturen.</p>]]></description>
      <guid>https://www.volkskrant.nl/columns-opinie/jasper-rekers-vond-zijn-aanstaande-collega-kamerleden-geen-kinderlokkers-hij-tweette-dat-destijds-alleen~b30d8816/</guid>
      <pubDate>Wed, 25 Oct 2023 00:00:00 +00:00</pubDate>
    </item>
    <item>
      <title><![CDATA[Wat er gebeurt, is te veel. Wat er nog kan gebeuren, is meer dan te veel]]></title>
      <description><![CDATA[<p>Iets onverwachts, deze week op de homepage van het tijdschrift Voetbal International die ik geregeld bezoek om ietwat dwangmatig het laatste voetbalnieuws te lezen. Wat zijn dat toch voor automatismen? Van welke actualiteit waarnaar ik niet voelbaar nieuwsgierig ben willen mijn gretige vingers voortdurend de laatste details weten? Mogelijk heeft het iets te maken met een onbewuste behoefte aan een geruststellend kleine wereld, met een begrijpelijke dynamiek en leed dat zich zelden uitstrekt voorbij een verzwikte enkel of een humeurige coach. Ingeklemd tussen de nieuwsberichten ‘Curaçao in spektakelstuk langs Trinidad’ en ‘Met spoed gezocht: Utrechtse doelpunten’ bevond zich een zwart kader, waarin de artikelen over de moord op twee Zweedse voetbalfans in Brussel waren geclusterd, onder het kopje: ‘Voetbal onbelangrijk in Brussel’. Ja, er zijn belangrijker zaken, altijd wel eigenlijk. In principe schuilt daarin het belang van onbelangrijke zaken: dat ze schoonheid en afleiding bieden ten opzichte van de lelijkheid van het belangrijke. In de 2doc Bart en de zoektocht naar de dubbelganger, waarin de maker de wereld afreist op zoek naar zijn evenbeeld, belandt Bart in een stadion in Pittsburgh naast een dame die hem uitlegt waarom ze daar zit: ‘Je bent hier in een compleet andere wereld. Een wereld waarin je kunt winnen, waarin je blij kunt zijn en waar iedereen er is om jouw team aan te moedigen.’ Sport biedt een tijdelijk alternatief, zoals kunst dat ook kan doen. Even breng je je tijd elders door, in een andere wereld, met eigen regels, een wereld die zo complex is als jij wil dat-ie is, vol hoop en plezier, ook als de andere, de ‘echte’ realiteit weinig reden tot blijdschap biedt. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Dinsdagavond zat Jaap de Hoop Scheffer bij Nieuwsuur. Presentator Mariëlle Tweebeeke had een opwekkend programma samengesteld: ‘We gaan van het ene conflict naar het andere, we kunnen het niet vrolijker maken.’ Zowel de gruwelijkheden in Israël en Gaza als het inmiddels als slepend ervaren drama in Oekraïne kwamen aan bod. De Hoop Scheffer beperkte zich tot een diplomatieke uiteenzetting, maar allengs raakten zijn zinnen doordesemd van iets wat aan vrees deed denken. Over Israël zei hij: ‘Ik zou me geen situatie durven en willen voorstellen waarin de Amerikanen direct betrokken raken bij een conflict in die regio.’ Vervolgens ging het over de Oekraïne-oorlog en over de moeite die het mensen kostte om niet oververmoeid te raken van de ellende waaraan ze werden blootgesteld. Daarna: het explosieve sfeertje rond Kosovo. De Hoop Scheffer: ‘En dan heb ik het nog niet eens over China, de Indo-Pacific, etcetera.’ Of over Nagorno-Karabach, dacht ik, of Jemen, of Myanmar. Maar De Hoop Scheffer was al vooruit gehold, richting de Amerikaanse presidentsverkiezingen van volgend jaar: ‘U en ik kunnen zich allebei scenario’s voorstellen die ik me liever niet wil voorstellen.’ Eenieders voorstellingsvermogen wordt aan een stuk door op de proef gesteld, zozeer zelfs dat het geheel op eigen houtje noodscenario’s begint op te hoesten. Wat er gebeurt, is al te veel. Wat er allemaal kán gebeuren, is meer dan te veel. Steeds meer mensen worden naar het schijnt ‘nieuwsmijder’, installeren een opgewekte-berichten-app of kijken op SBS naar Goed Nieuws Vandaag. Gebrek aan uitzicht kan gek maken, maar het lijkt me heilloos om dan maar nooit meer naar buiten te kijken. Mij lijkt het beter om kort uit te blazen bij ‘De oplossing voor de Ajax-opbouw’ – om erna, hopelijk, te kunnen blijven kijken, te kunnen blijven schrikken, om het te kunnen blijven volhouden.</p>]]></description>
      <guid>https://www.volkskrant.nl/columns-van-de-dag/wat-er-gebeurt-is-te-veel-wat-er-nog-kan-gebeuren-is-meer-dan-te-veel~b65b47fce/</guid>
      <pubDate>Wed, 18 Oct 2023 00:00:00 +00:00</pubDate>
    </item>
    <item>
      <title><![CDATA[Je moet het zien, de beelden uit Israël, om het niet te geloven]]></title>
      <description><![CDATA[<p>Je moet het zien om het niet te geloven. In feite is het drie minuten durende filmpje dat The New York Times maandag publiceerde niet meer dan een montage van beelden uit de hel. Inwoners van Sderot filmen op zaterdagochtend met hun telefoons de arriverende witte auto’s, beladen met Hamas-strijders. Volgend beeld: lijken op straat, zwermen vliegen rond schotwonden, motorrijders langs de kant van de weg, haastig afgedekt met doeken. De voice-over vertelt hoe zeven mensen op de bus stonden te wachten, en werden doodgeschoten. Op de dag waarop de beelden in Sderot werden gemaakt, werden we wakker in een goedkoop, Londens hotel, een uniform schakeltje in een liefdeloze keten. In een hoek van de 24 uur per dag geopende receptie stond 24 uur per dag een breedbeeld-tv aan, geluidloos, op een van de nieuwszenders die 24 uur per dag het Latest News aan je opdringen, inclusief banners met tekst die onder de beelden meelopen, als om je te verzekeren: er is nog ‘brekender’ nieuws dan het ‘brekende’ nieuws dat we je nu voorschotelen, stay tuned, nieuwer nieuws is in de maak. Maar ja, hoe vaak ben je nou in Londen? En dus brachten we het weekend door in schijnonwetendheid. We wisten het wel, tuurlijk, maar we wisten nog genoeg níét om er niet voortdurend aan te denken. We wisten nog niet van het trancefeest en nog niet van de vernietigende represailles die elk moment konden plaatsvinden. De zon scheen en in de pubs vernauwde de actualiteit zich tot het WK rugby. Eenmaal thuis haalde ik alles in. Artikelen, reportages, foto’s waar je naar zoekt om te kunnen vaststellen dat je ze nooit had willen zien. Geen idee waar dat toe dient, die wens om alles te willen weten van gebeurtenissen waartegen je je tegelijkertijd wilt beschermen. Je denkt dat je je er wel een voorstelling van kunt maken, tot je het verhaal over het dancefeest in de woestijn bekijkt, en de filmpjes ziet van mensen die zich een weg banen door het niets, terwijl op de achtergrond de schoten weerklinken. Tot je het verhaal van Rob Vreeken leest, over het bloedbad in de kibboets Be’eri. Tot je het woensdagnieuws volgt, vol discussies die allengs luguberder worden dan je voor mogelijk hield, met vragen of er baby’s onthoofd zijn of niet, en zo ja hoeveel, en of dat ertoe doet, en waarom dan precies. Je denkt: een voorstelling maken van de werkelijkheid, dat lukt altijd wel. Vergeet het maar. Het ellendige van de werkelijkheid is dat-ie overal is, en dat je er nooit vat op krijgt. Hoe je je er ook in verdiept, hoe concreet je ook kunt vaststellen wat er gebeurt, is gebeurd en nog dreigt te gaan gebeuren; zij glipt voortdurend bij je vandaan. En dus gaat het over vlaggen, over demonstraties, over journalistieke zorgvuldigheid, over oorzaak en gevolg; alles om wat je ziet, leest en hoort terug te brengen tot proporties waarmee je wél uit de voeten kunt. Ik denk steeds aan die jongen in die zwarte trui op dat festival. Op een van de filmpjes in het Volkskrant-verhaal ‘Opeens begon het schieten’ zie je hoe hij zich omdraait, naar kleine, ogenschijnlijk onbeduidende rookpluimen die zich aftekenen tegen de ochtendhemel. Daarna draait hij terug, naar de dansende mensen rondom hem. Hij keek, hij zag het en hij kon het niet geloven. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen.</p>]]></description>
      <guid>https://www.volkskrant.nl/columns-opinie/je-moet-het-zien-de-beelden-uit-israel-om-het-niet-te-geloven~bebe1b37/</guid>
      <pubDate>Wed, 11 Oct 2023 00:00:00 +00:00</pubDate>
    </item>
    <item>
      <title><![CDATA[De ‘shift’ is een wonderlijke opvatting van gastvrijheid. Natafelen? Dat doe je maar aan je eigen tafel]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week ziet Frank Heinen nóg een tweedeling in de samenleving. Het restaurant was er een uit het duurdere segment. We waren er al vaak voorbijgelopen, op weg naar een minder feestelijke plek – ik noem: een supermarkt, een snackbar, een huis. Het heeft iets confronterends, om langs een chic restaurant te lopen, in een wolk van zorgen en muffe alledaagsheid. Je hoort de stemmen door de gelapte ramen. Kijk ’m gaan, in zijn broek met vlekken en zijn haar door de war. Zeker op weg naar een gezonde, voordelige maaltijd. Leef ’s een beetje, máák er wat van, kom gewoon binnen en, om met Jack Poels te spreken: bestel mar. Kijk ’m naar binnen kijken dan. Met zijn boodschappentas. Hij kijkt het vreten van je bord. En ja hoor, wel even op de menukaart kijken, túúrlijk, dat wel, even gluren en dan weer doorlopen, yuzu, dat kent- en vreet-ie niet hoor, de boer. Of woorden van gelijke strekking. Echt ingewikkeld wordt het als je een restaurant in moet, een restaurant waar je niet gaat eten, bedoel ik dan. En dan niet een verrukkelijke oude stempel-eetzaak, waar je op het afgeragde afhaalbankje met een Panorama uit 2015 op je bestelling wacht. Daar val je niet uit de toon. Er ís geen toon. Nee, ik bedoel dus de wat duurdere restaurants. Bijvoorbeeld als je er boven eentje woont. Bijvoorbeeld als daar dan in je afwezigheid een pakje is bezorgd. Bijvoorbeeld iets Heel Groots dat je Dringend Nodig hebt, en je komt ’s avonds uitgewrongen thuis, je trekt je krokante bankbroek aan, smijt een tupperware ouwe mie in de combimagnetron en neemt de post door. Bezorgdienstkaartje. U was er niet, jammerdebammer, bij de buurtjes, blablabla. Nou, direct naar beneden natuurlijk, op sloffen, in die broek, het NS-spitsvocht van vochtige hond en frituurvet drupt nog uit je wenkbrauwen. En dat dat restaurant dan – bijvoorbeeld – afgeladen vol zit, inclusief een paar vage bekenden. En dat je het Heel Groots al direct ziet staan en dat dan niemand je opmerkt, want je draagt de horeca-onzichtbaarheidsmantel van sowieso-geen-potentiële-gast, en dat je dan – pas na een minuut of vijf, zelf maar achter de bar het Heel Groots pakt, en er wankelend, als de Dunne die een piano verhuist, op de gok naar de deur loopt – iets Heel Groots op joggingbroekpootjes. En dat je dan, ik zeg zomaar iets, vaststelt dat wat je hebt besteld, wel de deur in kon, maar er kennelijk niet meer uit, hoe vaak je het ook probeert. Afijn. Wat ik maar wil zeggen: restaurants zijn het einde, zolang je er te gast bent. En, belangrijk: zolang je er kunt blijven zitten zo lang je wilt. Wat niet altijd zo is. Het fenomeen wordt ‘tijdslot’ genoemd, volgens mij een halfbakken vertaling van het Engelse ‘timeslot’ – vermoedelijk omdat het eveneens Engelse ‘shift’ niet erg vijf-gangen-met-amusante-amuses-achtig klinkt. Ik twijfel: is de shift een relatief recent fenomeen, of bestonden er altijd al shifts, en ben ik er gewoon in gegroeid, zoals een nagel in je grote teen? Bestaat hier literatuur over? In fictie kom je nooit shifts tegen – personages kunnen zo lang blijven zitten emmeren als ze willen, maar als die personages mensen van vlees en bloed worden, dan worden rijsttafels en hoofdgerechten er in ongoddelijk tempo doorheen gejast, want wie de vroege shift ‘heeft’, wordt om half 9 bij kop en kont gepakt en de zaak uitgejonast. Bij trage eters wordt voor dessert en koffie om 20.23 uur de trechter tevoorschijn gehaald. Doet u de mond maar open, het is zo gepiept, en hier is de mobiele pinautomaat. Op deze manier kan het restaurant een tafel ‘twee keer verkopen’. Dat is begrijpelijk, zeker met de toestand van bijna-bankroet waarin de meeste zaken permanent verkeren, maar het is ook een wonderlijke opvatting van gastvrijheid: aan de kant, er moeten ook nog anderen bij de trog. Uitbuiken? Natafelen? Praten? Dat doe je maar aan je eigen tafel. De economische realiteit dwingt restaurants dit te doen, maar tegelijk is economische realiteit nu juist iets wat je graag even wilt vergeten in een goed restaurant. Je waant je Messi, en dan word je in de rust vervangen – voor een andere Messi. Behalve... Behalve als je de late shift hebt. Dan hoef je nergens heen. Blijf hangen, joh. Hoogstens wordt er om je heen vast wat opgeruimd, worden er al wat stoelen op tafels gezet en krijgt het koffiezetapparaat een sopje. Maar blijf gerust zitten, ben je gek, geen haast, kalm aan.Deze situatie wordt bij dezen naar z’n ontdekker vernoemd: Heinens Shiftongelijkheid.</p>]]></description>
      <guid>https://www.volkskrant.nl/volkskrant-magazine/de-shift-is-een-wonderlijke-opvatting-van-gastvrijheid-natafelen-dat-doe-je-maar-aan-je-eigen-tafel~bac007fc/</guid>
      <pubDate>Thu, 5 Oct 2023 00:00:00 +00:00</pubDate>
    </item>
    <item>
      <title><![CDATA[Kinderboekenweekgeschenk(je): Pluk van de Letterflet]]></title>
      <description><![CDATA[<p>Pluk had een klein rood kraanwagentje. Hij reed ermee door de stad en zocht een huis om in te wonen. Af en toe stopte hij en vroeg hij aan de mensen: ‘Weet u niet een huis voor me?’ Dan dachten de mensen even na en zeiden: ‘Nee. Dat is de schuld van minister De Jonge.’ Dan knikte Pluk. Hij kende minister De Jonge niet. Op een ochtend reed hij langs een gigantische tuin, waaruit een aanstekelijk gekwetter opsteeg. Overal hingen slingers en ballonnen, en overal lagen kinderen in de zon te lezen. ‘Wil je ook een boek?’, vroeg een meneer bij de ingang. ‘Kost dat?’, vroeg Pluk. ‘Niets!’, riep de man uit. ‘Het is Kinderboekenweek!’ ‘Geef mij dan maar zo’n boek’, zei Pluk. ‘Pas bij besteding vanaf 13,50 euro’, zei de man. ‘Dus dan koop je Wopke de klimaatkampioen, over een jongetje dat van de ene op de andere dag een ander mens wordt, of het spannende sprookje De prins en het nazipasje, en dan krijg je het geschenk er gratis bij.’ Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. ‘Meer een spaaractie eigenlijk’, stelde Pluk vast. Hij keek de tuin in: onder een beuk stond een kinderboekenschrijver voor te lezen voor een doodstil publiek van honderden kinderen en er werd met griffels en penselen gesjouwd. Er stond een gigantische boekenkast, vol nieuwe kinderboeken, klassieke kinderboeken, prentenboeken en geschenken, en talloze kinderen liepen af en aan om er boeken uit weg te pakken en terug te brengen. Het was één groot kinderboekenbal, een feest voor alles en iedereen. Ergens stond een bord: ‘Wie dit ontleest, is gek’, er werd gerapt door het duo Pen &amp; Papier, en in een hoekje, bij de hasselbraamstruik, declameerde een harige auteur klaaglijk een tweeregelig gedicht: ’s Ochtends rijd ik over de brug / en ’s avonds rijd ik terug. ‘De heen-en-weerwolf’, zei de man. ‘Doet het geweldig op scholen.’ Er kwam een dame naast Pluk staan. ‘Mooi?’, vroeg ze. Pluk knikte. ‘Dat regel ik zo’n beetje’, zei de dame. ‘Het liefst krijg ik het hele land aan het lezen. Zoek je een boek?’ ‘Ik zoek een huis’, zei Pluk. ‘En ik ben mevrouw Helderder’, zei de dame. ‘En die flat daar, dat is de Letterflet, en dat regel ik ook zo’n beetje.’ Ze wees op een somber, langwerpig gebouw dat een beetje onhandig naast het park stond. ‘Dus kom maar mee.’ In de Letterflet, vertelde mevrouw Helderder, woonden grotemensenschrijvers. Sommige van hun zinnen waren zó lang dat ze in het midden doorzakten, net als bij een heel lang paard. De grotemensenschrijvers hadden hun eigen week, maar met minder slingers. Mevrouw Helderder deed haar voordeur open en liet Pluk binnen. ‘Toen ik hier kwam’, zei ze, ‘zaten ze allemaal bij elkaar, helemaal boven, in de ivoren torenkamer. Daar heb ik ze uitgejaagd. Hup, de straat op, begrijpelijke boeken schrijven. Zeg, zou jij mij willen helpen? Zou jij bij de familie Stamper van hierboven de plantjes water willen geven? Ze zijn weinig thuis, want ze vertellen komende tijd onafgebroken op tv over hun nieuwe project. Toegegeven: het is soms wat luid, met al die jongens, maar het is iets heerlijks, en zó voor ieder wat wils! Ik wil het hele land aan het kijken krijgen. Aan het lezen, bedoel ik. Ja, wil je dat doen? Prachtig. Dan ga ik ondertussen naar de kelder, met mijn spuitbus. Er schijnen daar toch nog steeds essayisten te zitten.’</p>]]></description>
      <guid>https://www.volkskrant.nl/columns-van-de-dag/kinderboekenweekgeschenk-je-pluk-van-de-letterflet~b49e49e2/</guid>
      <pubDate>Wed, 4 Oct 2023 00:00:00 +00:00</pubDate>
    </item>
    <item>
      <title><![CDATA[We geloven graag dat het verleden een wezenlijk andere plek is dan het heden]]></title>
      <description><![CDATA[<p>Op een avond in december 1972 wordt er aangebeld bij de familie McConville in een wooncomplex in het westen van Belfast. Jean McConville, sinds de dood van haar man eerder dat jaar in haar eentje verantwoordelijk voor de opvoeding van haar tien kinderen, loopt naar beneden. Voor de deur staat een groep mensen die zeggen dat ze Jean even willen spreken. Met een paar uur zal ze weer thuis zijn. ‘Let jij zolang op de kinderen’, zegt Jean tegen haar 16-jarige zoon terwijl ze naar een busje wordt gebracht. Zo begint Say Nothing, het boek dat Patrick Radden Keefe een paar jaar geleden schreef over de Troubles in Noord-Ierland, en hoe dat land nog altijd een en al open zenuw is als het op de recente geschiedenis aankomt. Aan de hand van de verdwijning van Jean McConville, wier lichaam pas in 2003 werd teruggevonden, schreef Keefe over een samenleving waarin niet opgeloste moorden en verdwijningen hele wijken en families spleten, en waar de onafheid van het verleden in het heden als dikke mist in de straten hing. Ik las Say Nothing een jaar geleden en was er enkele dagen helemaal vol van. Toch dacht ik er sindsdien niet vaak meer aan. Soms zag ik de rug van het boek in de kast, met de ogen van IRA-strijder Dolours Price die me van boven de titel aankeken, en vroeg ik me heel even af van wie die ogen toch waren en waar die hele Troubles ook alweer over gingen. Het meeste kwam stukje bij beetje terug toen ik dit weekend een Nieuwsuur-reportage zag over de aangekondigde amnestiewet voor misdaden die tijdens de Troubles zijn begaan. Als die wet er daadwerkelijk komt, zullen moorden zoals die op Jean McConville nooit officieel worden opgelost. Talloze mensen verliezen de hoop die ze gaande heeft gehouden, twijfel zal blijven gisten en de onderlinge verhoudingen van binnenuit uithollen – traag maar onherroepelijk. Je wilt graag geloven dat het verleden een wezenlijk andere plek is dan het heden. Alsof de dingen niet altijd maar doorgaan, van gister naar vandaag naar morgen. Alsof de geschiedenis een geweldig boek is dat je gelezen hebt en waarvan je je soms afvraagt of het überhaupt sporen heeft nagelaten. Bij de dood van maffiabaas Matteo Messina Denaro, afgelopen weekend, reisden verslaggevers naar het geboortedorp van de man die genoeg mensen vermoordde om een middelgrote begraafplaats te vullen. Daar, in Castelvetrano, trof de lokale omroep een oudere man op het terras. Hij wilde wel reageren. ‘Wat moet ik zeggen? Hij is dood, dus het is klaar.’ Zoals altijd op dit soort grote momenten krijgt opluchting kort de overhand. Dood, dus klaar. Afgelopen, dus voorbij. Vooruitkijken, schone lei, niet blijven emmeren. Het is een hardnekkige, menselijke behoefte die soms handig in je voordeel kan worden ingezet. Op verschillende politieke congressen in Nederland wilde men dit weekend het verleden weer eens dolgraag het verleden laten. Gebeurtenissen en uitspraken moesten ‘opnieuw bekeken worden’ en wie weet kon er wel een ‘streep onder wat is gebeurd’. Klinkt altijd aantrekkelijk en fris. Maar het is in de praktijk niet veel meer dan alle stof van de vloer in een kast vegen en, zonder acht te slaan op het laagje viezigheid op het dressoir en op de stofvlokken aan het plafond, ijzerenheinig vaststellen dat je huis nog nooit zo schoon is geweest. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen.</p>]]></description>
      <guid>https://www.volkskrant.nl/columns-opinie/we-geloven-graag-dat-het-verleden-een-wezenlijk-andere-plek-is-dan-het-heden~bb5a3c16/</guid>
      <pubDate>Thu, 28 Sep 2023 00:00:00 +00:00</pubDate>
    </item>
    <item>
      <title><![CDATA[Zou er een koning bestaan die in deze periode een steady 7,5 op de mat zou leggen?]]></title>
      <description><![CDATA[<p>De ochtend na de presentatie van mijn eerste boek verscheen de eerste recensie, op de website van een grote boekwinkelketen. Niet om te pochen, maar de toon was lyrisch. Het bijgeleverde tekstje, de recensie zeg maar, van een anonymus uit ‘West-Holland’, luidde: ‘Ziet eruitalsop (sic) het plaatje snelle levering super.’ Vijf sterren, aan een gedachteloze hemel. Dinsdag, Prinsjesdag, was het weer tijd voor een van de wonderlijkste tradities op een dag die toch niet in zijn eerste wonderlijke traditie is gestikt: het jaarlijkse onderzoek waarin koning en koningin aan het oordeel van hun onderdanen worden onderworpen. Negen jaar geleden stond het koningspaar er volgens de rapportcijfers van onderzoeksbureau Ipsos nog florissant voor: de koning koerste rond een 7,6, de koningin zat op een 7,9. Zij is in negen jaar tijd acht tienden gezakt, hij zelfs een heel punt, tot een 6,6. Een andere enquête, van het EenVandaag Opiniepanel, noteerde rond Koningsdag dit jaar zelfs een 6,1 voor tien jaar koningschap. Het is een voldoende, en het is ongetwijfeld hoger dan het cijfer waar de gemiddelde lijsttrekker het mee zou moeten doen, of de huidige Ajax-trainer, maar het heeft toch iets schraals, een koning met een zesje. Iets onkoninklijks ook, naast koets, rijtoer en het woord ‘schatkist’. Heeft vast te maken met de stemming in het land. Die is al enige tijd ijzig: dalend optimisme in het algemeen en een afkalvend vertrouwen in de instituties in het bijzonder. Zoals we er vroeger een docent weleens van verdachten de eindcijfers naar beneden af te ronden omdat de klas hem gedurende het jaar het leven zuur had gemaakt, zo gaan er bij de koning in slechte tijden een paar tienden extra vanaf. Gewoon, uit collectief chagrijn. Niks Gebroeders Grimm-koning, een CPB-vorst kun je krijgen. Veel mensen vragen zich af hoe die waarderingscijfers zo laag komen, en wat dat betekent. Hele analyses worden erover volgepend, vakantiehuizen worden erbij gehaald, coronavakanties, versprekingen en andere koninklijke knulligheden. Meestal zoemt rond Prinsjesdag ook de uitdrukking ‘de broekriem aanhalen’ rond alsof 1957 nooit is opgehouden, maar de realiteit is harder dan het cliché en wordt nauwelijks nog verzacht door die werkelijkheid in te bedden in een lezing van de vertegenwoordiger van een instituut waar de broekriem vaak best nog een gaatje losser blijkt te kunnen. Interessanter is het je af te vragen waar die cijfers eigenlijk voor zijn. Is het te doen om het functioneren, of om de functie? Zou er een koning bestaan die in deze periode een steady 7,5 op de mat zou leggen? En bovendien: je kunt cijfers geven tot je een ons (100 gram) weegt, maar wat schiet je ermee op? Er zijn straathoeken die op Google Reviews al jaren onvoldoendes krijgen, moeten die hun conclusies trekken? Wat kun je doen, als straathoek, of als staatshoofd? Je bent wat je bent, met al je tekortkomingen. Je wordt geduld, ook omdat vervanging tot een te ingrijpende renovatie zou leiden. De straathoek kan een lantaarnpaal krijgen, of een nieuwe stoep. Het staatshoofd een baard, of een nieuwe bril. Dat laatste gebeurde dinsdag bij de Troonrede. Een leesbril, halverwege de koninklijke neus. Zwart montuur. Een leesbril om je als volk aan op te trekken. Dag pessimisme, hallo vertrouwenwekkende verschijning. Twee glazen, één gamechanger. Een vijfballen-bril. Vóór Paleis Noordeinde verzamelden zich wat demonstranten om de 6,6 tijdens de balkonscène auditief vorm te geven. Die hadden de bril nog niet gezien.</p>]]></description>
      <guid>https://www.volkskrant.nl/columns-van-de-dag/zou-er-een-koning-bestaan-die-in-deze-periode-een-steady-7-5-op-de-mat-zou-leggen~b4f48784/</guid>
      <pubDate>Tue, 19 Sep 2023 00:00:00 +00:00</pubDate>
    </item>
  </channel>
</rss>
