<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[In werkelijkheid mag er niet te veel gebeuren, en gaat de onzinuitstoot door het dak]]></title>
      <description><![CDATA[<p>Dus Australië, las ik, wil visa gaan verstrekken aan buitenlanders op de vlucht voor klimaatverandering. Een deel van de bevolking van Tuvalu, een eilandstaat in de Stille Oceaan die binnenkort door de oceaan wordt verzwolgen en waarvan dan niets anders over is dan wat mooie foto’s en een hoofdstuk in de biografie van oud-bondscoach Foppe de Haan, heeft zich al aangemeld. Verblijfsvergunningen pompen of verzuipen. Het is een druppel op een almaar gloeiender wordende plaat, maar toch: ik zie het Nederland nog niet doen. Momenteel bevinden wij ons, qua gastvrijheid jegens mensen van buiten, in het argwanende niemandsland tussen Basil Fawlty en Qin Shi Huangdi, de keizer die zo’n twee eeuwen voor Christus de Chinese Muur omvormde tot verdedigingsbarrière. Zomaar wat dieptepunten van de afgelopen week: de Kamermeerderheid voor de strafbaarstelling van illegaliteit en van de hulp aan illegalen (per ongeluk ook nog, ‘hé sorry nog van die massale arrestaties, ik heb destijds niet tegengestemd, ik zat met een dubbele afspraak’), een zoveelste toespraak van de leider van de grootste partij waarin hij mensen die geen azc willen opjut om tegen hun burgemeester in opstand te komen en een beschamende beschuldiging van een VVD-lijsttrekker aan het adres van een zanger. ‘Beschamend’ is in dit geval overigens ingewikkeld want: op welk punt is de schaamteloze werkelijk beschaamd? Wat al die incidentjes met elkaar gemeen hebben, behalve de xenofobie en de agressie die erdoorheen klinken? Dat het nieuws nooit tot de kern wordt teruggebracht, maar altijd tot al dan niet relevante details over personen. Wie ‘pairde’ knullig met wie, wie nodigde wie uit voor een bakkie, enzovoort. De kern – dat zich midden in de samenleving een soort moreel zwart gat lijkt te hebben gevormd dat uit elke maatschappelijke kwestie begrippen als medemenselijkheid, fatsoen, deugd, openheid, waarheid en opkomen voor zwakkeren opzuigt – wordt stilzwijgend geaccepteerd, als een natuurwet waaraan niet te tornen valt. In werkelijkheid mag er vooral niet te veel gebeuren. Asielwetten zijn niet bedoeld om iets te doen aan asielmigratie – nog los van de vraag of dat prioriteit verdient in een land dat vrij wezenlijke problemen ondervindt waarmee asielmigratie weinig tot niets te maken heeft (het antwoord op die vraag is nee) –, opruiende toespraken zijn niet bedoeld om azc’s tegen te houden, en ruzies met zangers zijn niet bedoeld om antisemitisme te ‘agenderen’ of te ‘markeren’; het is stennis schoppen, nieuws maken, en nieuws blijven om je plekje te behouden. Alles is aandacht, aandacht is alles. Wat iets minder aandacht kreeg, was het dubbele bakzeil dat klimaatminister Sophie Hermans (VVD) haalde. De CO2-heffing voor de grootste vervuilers moet naar nul (zeg maar: daar waar ook de CO2-uitstoot ooit naartoe moest), en een paar dagen later volgt het bericht dat de minister heeft vastgesteld dat ze ook geen vrijwillige afspraken met de industrie kan maken. Na vier jaar onderhandelen, schreef Yvonne Hofs in deze krant, is er slechts met één bedrijf een afspraak gemaakt. Kamerlid Peter de Groot (VVD) liet weten dat zo’n heffing niet werkt. Dat klopt trouwens niet. En het verhaal dat verschillende chemische bedrijven failliet zijn gegaan door zo’n heffing, lijkt ook niet geheel waar. Geeft niks: de suggestie is genoeg, hup, klimaatdoelen van 2030 naar 2050 – als we dan nog niet gesmolten zijn, of met zijn allen illegale Tuvaluanen arresteren. Ondertussen gaat de onzinuitstoot door het dak, en de paar mensen die hun ogen op de bal houden en vooruit willen, staan elke dag de brandende krant op hun voordeurstoep uit te trappen, terwijl ze echt wel weten dat de bullshitters daar wéér een drol in hebben verstopt.</p>]]></description>
      <guid>https://www.volkskrant.nl/columns-van-de-dag/in-werkelijkheid-mag-er-niet-te-veel-gebeuren-en-gaat-de-onzinuitstoot-door-het-dak~b61363f8/</guid>
      <pubDate>Thu, 3 Jul 2025 00:00:00 +0200</pubDate>
    </item>
    <item>
      <title><![CDATA[Zomaar een dag uit het leven van de grijns van een secretaris-generaal]]></title>
      <description><![CDATA[<p>7:00. Nieuwsuur terugkijken. Navo-meneer noemt Mark lachend ‘geen grote persoonlijkheid’. Correctie van Wollaars: ‘Geen groot ego, bedoelt u.’ Weg lach. Beginnersfout. Als grijns blijf je op je post, wat er ook gebeurt. Nog wat spierpijn van gister. Uitputtende dag, waarin het uiterste van me is gevergd. Ik vraag heus weleens of het nodig is, om echt álle aanwezigen met mij te begroeten, en of hij het niet, weet ik het, bij Slowakije of Ierland zonder me af kan. Geen sprake van: ik moet erbij. Ik hoor erbij. Zegt hij. Zonder mij is hij niets. Toppunt waren de momenten nadat Trump dat kwijlerige appje online had gezet. Ik kende dat bericht, ik was erbij toen het werd geschreven – je zou kunnen zeggen dat mijn geest door de zinnen waarde. Maar wat doe je, als iemand je privé-pluimstrijkerij online gooit? Dan trek je die mondhoeken nog wat verder omhoog, alsof je nog nooit zoiets prettigs is overkomen. 10:40. Misschien goed om te vermelden: ik ben uitsluitend Marks werkgrijns. Of hij privé lacht, en hoe, weet ik niet. We werken intussen al jaren samen, we hebben veel doorstaan: geen kabinetsval of blunder of campagne of Jeugdjournaal-debat of ik was erbij. En tuurlijk: er was ook kritiek. Altijd al. Dat ik te veel mijn best deed, niet naturel overkwam. Deed me niks: het werkte. In onze business geldt het ‘Bassie-adagium’: wat er ook gebeurt, altijd blijven lachen. Wim de Bie analyseerde me ooit: hij vond dat ik te breed, te groot was. Ongegeneerd brutaal. Hol. Daarna deed hij het na. Geen prettig gezicht. Leerzaam. Naarmate de jaren vorderden sloop er ook wat nederigheid in mijn optredens, de grijns werd de grijns van iemand die plezier heeft ondanks zijn eigen tekortkomingen, een olijke hopmanlach waarin je, als je héél goed kijkt, de ellende van de wereld weerspiegeld ziet. 11:49. Smeerolie. Sluw. Kruiperig. Vernederend. Tactisch. Onderdanig. Laf. Zo noemen ze me, de analisten, de columnisten, de journalisten… Terwijl: ik doe alleen mijn werk. Wat stel je tegenover minachting en onbetrouwbaarheid? Mij. Over de koninklijke grijns lees je zelden zure commentaren. Ten onrechte, als je ’t mij vraagt. Grote eer zus, vriendschapsband zo, dochter erbij, blijf anders logeren, wat wil je als ontbijt – prima, glunder je wezenloos, jongens. Maar laat het geopolitieke grijnzen, het ‘als-ie-ons-maar-heel-laat’-lachen maar aan mij over. 12:30. Werklunch met Macrons sourire. Altijd agréable. Veel gelachen. Straks nog even doorbijten op de persconferentie voor een zaal met mensen die de lol van zomaar landen bombarderen niet inzien. 17:45. Trein naar huis. Stiltecoupé. Zelfreflectie. Doe ik ertoe? Wanneer wordt een grijns een grimas? Ben ik pragmatisch, of laf? Is grijnzen naar gevaarlijke gekken leiderschap, of een sociale kniebuiging die het voor anderen onmogelijk maakt de rug recht te houden. Bestaat er zoiets als dingen definitief weglachen, of komt alles vroeg of laat in je bakkes terug? 22:00. Languit op de bank. Whiskyglas op de buik. Dylans Masters of War uit de boxen. Gevloerd. Soms vrees ik dat ik de belichaming ben van het idee van beeldmakers en strategen dat alles beeld en strategie is, van de diepe overtuiging dat er geen diepe overtuigingen bestaan. Als ik daar te lang aan denk, kan ik wel janken.</p>]]></description>
      <guid>https://www.volkskrant.nl/columns-van-de-dag/zomaar-een-dag-uit-het-leven-van-de-grijns-van-een-secretaris-generaal~bf4bdeca/</guid>
      <pubDate>Thu, 26 Jun 2025 00:00:00 +0200</pubDate>
    </item>
    <item>
      <title><![CDATA[Goedemorgen appgroep Voor Ons Nederland! Hebben jullie Frank Heinen gelezen in de krant van vandaag?]]></title>
      <description><![CDATA[<p>Klaas Dijkhoff: ‘Hallo iedereen, welkom in de app-groep van Voor Ons Nederland (VON), de kersverse actiegroep voor de stille milde meerderheid. Marietje Schaake: Hoi! Ronald Koeman: Je zegt in principe gedag. Lodewijk Asscher: Joejoe. Prof. dr. Robbert Dijkgraaf: Goeiedag iedereen. Xander de Buisonjé: Niemand weet waarom geluk soms wegwaait. Klaas Dijkhoff: ??? Xander de Buisonjé: Sorry, verkeerde groep. Hallo allemaal! Hans van Breukelen: Goedemorgen appgroep! Hebben jullie Frank Heinen gelezen in de Volkskrant van vandaag? Hoewel ik zelden in een appgroep heb gezeten, vermoed ik dat ik er binnen no time de slechtste versie van mezelf zou worden. Almaar scherper en vileiner zou ik uit de hoek komen, aangevuurd door de ‘hahaha’s’ van de rest, al dan niet ten koste van mensen buiten de groep. En in de rug gedekt door de wetenschap dat je ‘onder elkaar’ bent, en dat privé privé blijft. Femke Bol: Dit is alleen de eerste horde toch?! Femke Bol: *alinea Schaake: Hier de rest! Dat laatste was nooit écht het geval. Lang waren appgroepen voor het wereldnieuws vooral plekken waaruit met de regelmaat van een druppende kraan ontnuchtering gelekt kwam. Ik herinner me Vlaamse opschudding toen een studentenbeweging daar zich in appgroepen outte als een praatgroep voor frisgewassen neonazi’s. Later kwamen de corpora, de voetbalsupporters, de jongerenafdelingen van politieke bewegingen en wat leden uit de regering-Trump – gek genoeg zijn het vaak de mensen die je het minst graag wil leren kennen die zich het meest laten kennen. En in de week dat de staatssecretaris een richtlijn liet uitgaan over schermtijd en socialmediagebruik van kinderen, liet ‘de volwassene’ zich online nog maar eens van zijn ranzigste kant zien. Het tv-programma Boos had inzage in de appgroep ‘Grenscontroles i.v.m. Asielzoekers’ en deelde wat dieptepunten uit de conversatie daar. Altijd weer schrikken hoe diep mensen zinken zodra ze zich onbespied wanen, al kun je je afvragen of je nog in racistisch woord bevestigd wilde zien wat in racistische daad al volkomen helder was. Wie erop let, ziet overal appgroepen. Soms in de vorm van een talkshow, waar de gasten het ene moment Iran bediscussiëren en het volgende dociel grinniken om een filmpje van een gnoe op een Segway. Of in de vorm van een podcast, of van politici die alleen nog kunnen spreken alsof ze zich altijd ‘onder elkaar’ wanen. Zo wordt alles één kolossale appgroep, en lekt er nooit meer iets uit, omdat de derrie ons in een eerder stadium al in alle openheid in het gezicht is gesmeerd. Dijkhoff: Slim. Maar geef mij toch Schimmelpenninck maar. Trouwens, als je wordt benaderd door de media: vergeet niet de kernwoorden ‘brug’, ‘tegenwicht’, ‘mild’ te gebruiken. Asscher: Waarom die woorden? Dijkhoff: Dat wil de stille meerderheid van de stille meerderheid. Asscher: Is dit onderzocht? Van Breukelen: Polletje? Gert-Jan Segers: En zo vanuit het midden keuvelend slopen wij het populisme! ;) Dilan Yesilgöz heeft de groep verlaten. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/goedemorgen-appgroep-voor-ons-nederland-hebben-jullie-frank-heinen-gelezen-in-de-krant-van-vandaag~be8b6823/</guid>
      <pubDate>Thu, 19 Jun 2025 00:00:00 +0200</pubDate>
    </item>
    <item>
      <title><![CDATA[Iedereen doet alles voor zichzelf. Wee de achterbankzitter die doet alsof het ook anders kan]]></title>
      <description><![CDATA[<p>De man op het podium zet vijf stoelen neer. Drie achter, twee voor. Vervolgens neemt hij plaats op een van de achterste stoelen. Hij zegt iets waarvan we – zoals wel vaker, bij zijn voorstellingen – straks pas de betekenis kunnen doorgronden, misschien. Zijn verhaal over eindeloze gezinsvakanties vloeit langzaam maar zeker over in een metafoor. Het bestaan een auto en wij met z’n allen op de achterbank, zonder dat duidelijk is waarheen we op weg zijn, en hoe we daar komen. Het enige wat je kunt doen, is metgezellen zoeken met wie het in de tussentijd achterin goed uit te houden is. Met die mensen kun je samen grip krijgen op al het onbegrijpelijke, op de willekeur, de opeenvolging van gebeurtenissen die om onze aandacht vragen en waarvan we steeds maar weer een verhaal proberen te maken. God only knows what you’d be without them. Sinds ik het zag, denk ik geregeld aan die stoelen op het podium. Aan hoe de wereld doorrijdt, met ons achterin. Kijk door het achterraam en zie actualiteit geschiedenis worden. Om ons heen een kakofonie, voor ons is het zicht slecht. Een dikke mist van niets. De bestuurder scheurt door. Alles onder controle. In die mist is het steeds ingewikkelder niets van iets te onderscheiden. Parallel aan de verschijning van de memoires van Jacinda Ardern, oud-premier van Nieuw-Zeeland, verschijnen deze weken tientallen andere boeken over Ardern. AI-boeken, in een paar minuten in elkaar gezet door oplichters die de wereld overspoelen met hun in elkaar geflanste flutboekjes. En in de SBS-talkshow De Oranjezomer – ooit vernoemd naar de zomerprogrammering rond voetbaltoernooien en vervolgens heeft niemand nog de moeite genomen de naam te wijzigen – kreeg modeondernemer Olcay Gulsen het deze week te kwaad, midden in een blokje showbizznieuws. Het ging hierom: De Telegraaf had Greta Thunberg en de andere opvarenden van een schip dat voedsel naar Gaza trachtte te brengen aandachtstrekkers genoemd. Daar was Gulsen kwaad over. Op zich terecht, leek me. Victor Vlam, een man die net zo lang over talkshows praatte tot hij er zelf in mocht, noemde Thunberg een narcist. ‘Nee’, riep Gulsen, ‘jij bent een narcist!’ Wonderlijk, hoe in een samenleving waarin aandachttrekkerij geldt als de enige belegging met gegarandeerd rendement, ‘aandachttrekker’ en ‘narcist’ als beledigingen gelden. Mensen die zich van de achterbank hijsen en een oorlogsgebied in varen om voedsel te brengen (en om duidelijk te maken hoe ingewikkeld dat is) worden gewantrouwd. Op het eerste gezicht vragen zij aandacht voor hongersnood, maar dat kan natuurlijk niet. Iedereen doet alles voor zichzelf. Wee de achterbankzitter die doet alsof het ook anders kan. Van de uitwisseling aan de talkshowtafel bleef in het piramidespel van aandacht op aandacht op aandacht nog slechts ‘tv-ruzie’ over, het nietste woord denkbaar, en het onderwerp zonk reddeloos naar de bodem van de derrie. Inmiddels is de vraag al lang niet meer of ergens gelogen wordt, of beledigd, of er wetten of grenzen worden overschreden, of dingen of systemen onherstelbaar worden beschadigd. De enige vraag is wat werkt, en het enige antwoord is aandacht, ook al is het dan aandacht voor niets. Als de mensen achter het stuur je maar horen, al hebben ook zij, ondanks hun onbreekbare zelfvertrouwen, zelden een flauw idee wat, waarheen en hoe.</p>]]></description>
      <guid>https://www.volkskrant.nl/columns-van-de-dag/iedereen-doet-alles-voor-zichzelf-wee-de-achterbankzitter-die-doet-alsof-het-ook-anders-kan~b8978297/</guid>
      <pubDate>Thu, 12 Jun 2025 00:00:00 +0200</pubDate>
    </item>
    <item>
      <title><![CDATA[Reizen is een illusie: één lange, tot mislukken gedoemde poging jezelf ergens achter te laten en er dan stiekem vandoor te gaan]]></title>
      <description><![CDATA[<p>Slechts één keer was ik in mijn eentje op reis. Een hele week. Naar Lapland. Daar bezocht ik het wereldkampioenschap voetbal voor niet-bestaande landen. Het klonk avontuurlijk, maar pakte uit als een werkvakantie die maar niet van de grond kwam. Ik was de enige niet-lokale journalist, en bij veel wedstrijden bovendien de enige toeschouwer. Omdat het niveau van de deelnemende niet-landen nogal uit elkaar lag (Darfur tegen Zuid-Ossetië eindigde in 0-19), en ik geen van de deelnemers durfde aan te spreken, sleepten de dagen nogal aan. ’s Avonds at ik bij de Thai in de hoofdstraat, ’s nachts lag ik wakker en las ik, bij het daglicht dat maar niet wilde wijken, White Sands van Geoff Dyer. In een van de verhalen uit die bundel reist de schrijver met zijn vrouw naar Lapland. Hij belandt met haar in een soort berghut. Ze wachten eindeloos op een onbewolkt moment zodat ze het noorderlicht kunnen zien. En raken uiteindelijk het wachten beu. Destijds vormde dat verhaal een aangename ontnuchtering. Een knusse (beklemmende) ontnuchtering. Net het leven zelf. Zo kon je dus ook reizen. Niet staren naar het al dan niet opdagende noorderlicht, maar verbaasd kijken naar wat zich allemaal tussen jou en het noorderlicht wringt. Het grootste deel daarvan is, hoe kan het ook anders, onzin. Onzin die je ondergaat, doorstaat, onzin waarin je berust of waar je je vergeefs tegen verzet. Samen. Want alleen, drong het geleidelijk tot me door, zou ik nooit ergens komen. En als ik onverhoopt toch eens alleen ergens kwam, zou ik niets meemaken. Met andere woorden: om alle onzin aan te kunnen en die onzin in reisverhalen te gieten, had ik versterking nodig. Want ik geloof dat ik dat wilde: reisverhalen schrijven. Of, secuurder: ik wilde reisverhalen hebben geschreven. Ik wist wel het een en ander van reisverhalen – al las ik de meeste, vol opschepperij en uitputtende beschrijvingen van landschappen waarvan ik me toch geen beeld kon vormen, met naar tegenzin riekend plichtsbesef. En ik schreef. Wat heet: ik las en schreef zo veel dat ik nauwelijks toekwam aan nadenken over de reizen die ik zelf kon maken, laat staan dat ik ze daadwerkelijk maakte. Op dat weekje Lapland na dan. Mijn eerste bundel reisverhalen zou Reizen is onzin gaan heten, dat wist ik vrij zeker. Ik was benieuwd naar alles wat ik zou meemaken, alles wat die titel ruimschoots zou rechtvaardigen, maar daarvoor zou ik op reis moeten en dat zag ik eigenlijk niet zo zitten. Ik zag op tegen het gebrek aan comfort, de vermoeienis, de puur voor mijn eigen (gebrek aan) plezier vergrote ecologische voetafdruk, het geregel, het gehannes, de heimwee en de eenzaamheid. Want, dat werd wel duidelijk uit de reisliteratuur: reizen doe je, behalve lang en ver en oncomfortabel, vooral alléén. Zelfs een van de minst avontuurlijke beoefenaars van het genre, Bob den Uyl, wiens reisverhalen ik bewonderde, opereerde op eigen houtje. Eenzaamheid leek een minimumeis; zodra je met meer dan één persoon op pad ging, liep een reis onvermijdelijk uit op een vakantie. Alleen dus. Solo. Leek me niks: ik ben graag alleen, maar toch vooral als ik er zelf voor kies – en daarmee hangt samen dat je dat alleen-zijn op zeker moment weer kunt opheffen. Voor mijn reisverhalen zou ik langdurig tijd met mezelf moeten doorbrengen; geen vooruitzicht waar ik direct warm voor liep. Sinds ik met iemand samen was, was ik nog maar zelden lang alleen. We woonden samen, we aten samen, we leefden samen. Dat kan beklemmend klinken, maar zelfgekozen beklemming kan heel knus aanvoelen. Maar toen, in Lapland, begreep ik uit White Sands dat je best samen kunt reizen, en daarover kunt schrijven. Je hoeft niet eens wat mee te maken. Liever niet, zelfs. (Bij het schrijven van Reizen is onzin bleek vervolgens dat mijn eigen geheugen in het geheel niet te vertrouwen is en voornamelijk uit onzin – of: ‘vervormingen van de werkelijkheid’ – bestaat. Zo verscheen White Sands pas twee jaar ná mijn week in Lapland, wat de hele ontstaansgeschiedenis van mijn eigen boek op de helling zet.) Sinds de zomer van 2016 maakte ik diverse reizen, altijd met mijn vriendin, die in Reizen is onzin haar opwachting maakt onder de naam dr. Pompsky. Waarom ik haar zo noem, ben ik vergeten – ik weet alleen nog dat het heel belangrijk was. Een deel van het personage dr. Pompsky is verzonnen, maar het deel dat niet verzonnen is, heeft liever dat ik er zo weinig mogelijk over uitweid. Zij ziet meer in de mystificatie binnen de mystificatie, een soort baboesjka van onzin. Dyer in zijn inleiding bij White Sands, over de vraag of zijn boek fictie of non-fictie is: ‘My wife, for example, is called Rebecca. Whereas in these pages the narrator’s wife is called Jessica. So that’s it really.’ Maar terug naar die reizen. In het begin leken die reizen nog op lang uitgesmeerde vakanties, en wij hadden meer weg van toeristen dan van de reizigers uit klassieke reisverhalen. Later veranderde dat niet, maar toen had ik daar niet zo’n last meer van. Onze manier van reizen bleek niet veel meer dan je ‘al vakantie vierend verplaatsen’. Was het überhaupt wel reizen wat we deden? Volgens Natalia Ginzburg niet. In haar essay Onhandige reizigers schrijft zij dat er mensen zijn die kunnen reizen, en anderen die het niet kunnen: ‘Het is niet gezegd dat mensen die niet kunnen reizen bij hun zeldzame reizen geen subtiel plezier kunnen beleven. Maar dat plezier is verborgen onder een deken van mist zodat ze het niet opmerken; pas later zullen ze er in hun geheugen een schim van zien.’ Ja, mist ja. Ginzburg bedoelt ‘onzin’, maar ze is te elegant om het op te schrijven. Lang was reizen een privilege voor ‘reizigers’ (‘handige reizigers’, in Ginzburgs licht beledigende dichotomie), mensen voor wie het reizen een vanzelfsprekend onderdeel van hun persoonlijkheid is, mensen die weinig geven om gebrek aan comfort of gezelschap. Met dat voorrecht maakt Reizen is onzin korte metten: ook mensen die niet kunnen reizen kunnen reizen! De vraag is alleen: hoe? En welke verwachte en onverwachte problemen doemen op uit de mist die het subtiele plezier van het reizen bedekt? Ik dacht daar tijdens onze reizen geregeld over na, en dat was nodig, omdat ik wist dat de herinnering aan allerhande ongemakken door de tijd met een vals gevoel van weemoed zou worden gevuld. Kijk, er zijn vast mensen die er daadwerkelijk van genieten om een hele middag onder het afdakje van een Decathlon net buiten Arras te wachten tot een zwijgzame zonderling een nieuwe ketting op je fiets heeft gelegd, maar die mensen hoef ik niet te leren kennen. Wie evenveel geniet van tegenslag als van meeval, heeft een stomvervelend bestaan. Beter is het, volgens mij, om ook op reis kopje-onder te gaan in de grauwe momenten, zodat de mooie er feller bij afsteken. En, belangrijk, houd als onhandige reiziger ieder moment in gedachten dat je dit zelf wilde. Het is nauwelijks voor te stellen, maar dit is de tijd die je zelf mocht indelen, dit zijn de weken waarin het gebeurt, dit is het moment waarop je je soms al jaren voorbereidt, waarvoor je hebt gespaard. En dan, als het moment daar is, hebben ze, ik noem maar wat, alleen nog maar staplaatsen voor de sneltrein tussen Beijing en Pingyao. Prima, dachten de dr. en ik toen ons iets vergelijkbaars overkwam: doe ons twee staplaatsen. Alleen: de sneltrein tussen Beijing en Pingyao hád helemaal geen staplaatsen. Nergens was plaats voor onze koffers, nergens was plaats voor ons. Niemand anders stond, we waren een pre- of post-staplaatsuniversum binnengewandeld en manoeuvreerden ons maar in een smal compartiment tussen twee coupés. Elke keer dat iemand naar de wc moest of de trein wilde verlaten, drukten wij ons uit alle macht tegen de treinwand, waarop de ander zich over onze koffers hees. Dat ging prima. Kennelijk deed al gauw het gerucht de ronde dat in een tussenstuk twee verhitte Europeanen op hun koffers zaten te lezen, want er kwamen opvallend veel medereizigers een kijkje nemen. De meesten lachten alleen even en vertrokken weer. Tot op een zeker moment de treinleiding was ingeseind en een vrouwelijke conducteur zich in het halletje meldde. Zij lachte niet. Zij schatte de situatie in, wees op de koffers en barstte uit in wat wij maar interpreteerden als een directieve tirade. Die uitbarsting hield meerdere stops aan. Het enige wat wij konden doen, was ons staplaatsticket als een schild voor ons houden en onnozel lachen. Dat lukte, maar het leverde weinig op. Achter het raampje van de deur naar de coupé verschenen steeds nieuwe, nieuwsgierige hoofden. Had ik al vermeld dat het in dat hokje minstens 40 graden was? Wanneer je veilig thuis jezelf op reis voorstelt, denk je echt niet alleen aan de momenten waarop je met je voeten in het zand achter een bord spaghetti alle vongole zit terwijl de zon in de zee zakt, of dat je heel even helemaal alleen op de Chinese Muur staat, door toverachtige stilte omringd, maar heus ook wel even aan momenten als deze, momenten van afzien, maar altijd op een geromantiseerde, zon-in-de-zee-zak-platgeslagen manier. Je herinnert je de ellende, maar niet de dimensies van de ellende. Met een bus Chili doorkruisen, van noord naar zuid bedoel ik dan, iets verkeerds gegeten in Mumbai, de groep kwijtraken op Zuidpoolexpeditie – je wéét dat je je ellendig gaat voelen, of hebt gevoeld, maar je voelt het niet, niet werkelijk. Bij dat weten komen allerlei gedachten. Gedachten die getuigen van een buitenaards optimisme waarover je weleens hebt gelezen, in verhalen over anderen. Gedachten die je belevenissen in een breder perspectief plaatsen, een perspectief waarin ruimte is voor opluchting en foto’s terugkijken en feestjes waarop je de rest van je leven een goed verhaal hebt. Maar op het moment zelf kun je alleen maar voelen. Een gevoel van ergens niet willen zijn neemt je op die momenten zó over dat iedere afstand tot de situatie wordt opgeheven. Je zit er zo in dat je je niet kunt voorstellen dat je er ooit niet meer in zult zitten, dat die conducteur ooit nog weg zal gaan, met medeneming van je angsten voor een arrestatie, dat je ooit nog uit dat compartimentje zult komen, dat het ooit nog eens níét 40 graden zal zijn. Voor de onhandige reiziger bestaat elke reis uit een keten van tegenvallers die met elkaar verbonden zijn door mensen die je niet begrijpen. En tuurlijk: af en toe blaast de wind in de rug. Best vaak eigenlijk, als je eerlijk bent. Maar wat blijkt: wind mee voel je niet. Bij wind mee denk je dat je zelf heel lekker gaat, dat je ‘goeie benen’ hebt. Pas als de wind draait, merk je: o, het was de wind die lekker ging, niet ik. Gemak op reis is overschat, evenals schoonheid. Fiets maar eens dagen langs de meest pittoreske stukjes van de Rijn en weet: ook schittering verliest zijn glans, als je er maar lang genoeg aan wordt blootgesteld. De reiziger, zelfs de onhandige, kan niet zonder ontberingen, bij voorkeur van het overzichtelijke soort. Tot op zekere hoogte zijn tegenslagen meevallers, want het zijn de tegenslagen die je herinnering vormgeven, ook al kun je je daar op dat moment weinig bij voorstellen. Overigens: ik schrijf ‘tot op zekere hoogte’, want ook tegenvallers hebben een ideale omvang. Een muis in het pension is goed, een kakkerlakkenfamilie in de gootsteen is beter, een beer in je tent is té. Hetzelfde geldt voor het weer: mooi weer is te vermijden, slecht weer is top, noodweer dan weer te vermijden. Dat de grootste, ingecalculeerde tegenvaller van de reis het bereiken van de eindbestemming is, behoeft geen toelichting. Daar eindigt immers niet slechts de reis, maar ook het droomachtige gevoel dat de reis nooit zou hoeven eindigen, dat je altijd zo zou kunnen doorboemelen, je neus of het voorwiel achterna. Op weg naar een eeuwig op weg zijn. De finish berooft je van die illusie, hij herinnert je eraan dat het allemaal één grote constructie was, één lange, tot mislukken gedoemde poging jezelf ergens achter te laten en er dan stiekem vandoor te gaan. Dr. Pompsky: ‘En stel: er zijn mensen die het nog niet begrijpen? Ikzelf vind het om eerlijk te zijn allemaal nog tamelijk abstract.’ Ik: ‘Nou, ik zou, als onhandige reisexpert, nog enkele van de meest prangende vragen omtrent dit thema kunnen beantwoorden. Misschien helpt dat?’ Dr. Pompsky: ‘Ik betwijfel het, maar wie weet.’ Ik overweeg een verre reis, maar ik vrees voedselvergiftiging. Geen vraag, maar afijn. Anekdote: Vóór onze eerste verre reis legden de dr. en ik aan bij een GGD-dame die sprekend leek op oud-nieuwslezeres Henny Stoel. Ze had een streng kapsel en informeerde zuchtend waar de reis naartoe ging, terwijl ze de juiste computerfile erbij zocht. ‘Azië’, zei ik. ‘Het Verre Oosten’, zei dr. Pompsky. ‘Ik heb hier ‘China’ staan.’ We knikten. China ja, China. Henny Stoel zuchtte nog eens. Ze kondigde aan dat we ‘hoe dan ook’ ziek zouden worden. Maagklachten, als het aan haar lag. ‘Diarree?’, had de dr. meteen gevraagd. Als het op haar eigen stoelgang aankomt, gaat zij voor naad en kous tegelijk. ‘Da’s zacht uitgedrukt’, zuchtte Henny, opgewekter nu. Het leek of ze niet kon wachten tot onze stoelgang zich op gewelddadige wijze tegen ons zou keren. Uiteraard informeerden we wat we konden doen om dat te voorkomen. Beslist schudde Henny haar hoofd. Voor iemand die over vaccinaties ging, had ze erg weinig vertrouwen in het voorkomen van ziekten. ‘Niets?’ Nou, zei Henny, niet helemaal niets natuurlijk. Ze boog voorover. ‘Coca-Cola’, fluisterde ze. Aan elke lettergreep hing het gewicht van duizenden jaren medische wetenschap. ‘Elke dag een blikje.’ Einde anekdote. Welk type bezienswaardigheden mag ik op reis beslist niet overslaan? Geen. Je bent niet op vakantie. Bezienswaardigheden worden overschat. Met name door schrijvers van reisgidsen en samenstellers van wandel- en fietsreizen, die krijgen er geen genoeg van. Tijdens onze eerste fietsreis naar Italië volgden de dr. en ik nauwgezet de route van ene Hans, die ons in het bijgeleverde boekje voortdurend wees op niet te missen bezienswaardigheden langs de route. Stadsmuren vooral, daar kreeg Hans geen genoeg van. Hoe nieuwsgierig je ook bent, voor wie langdurig ergens héén fietst, is de fiets geen vervoermiddel, maar een verblijfplaats. Elk moment dat je onderweg afstapt om een monument of een likeurstokerij of een middeleeuwse burcht te bestuderen, is een moment van ongeduld opwekkend oponthoud. De angst iets onmisbaars te missen drijft mensen richting bezienswaardigheden, om na bezichtiging vast te stellen dat ze dat best hadden kunnen missen. Laat de bezienswaardigheden aan de vakantieganger. Voor de reiziger schuilt het bezienswaardige in dat wat verder nooit door iemand bezichtigd wordt: buitenwijken, saaie bossen, metrostations, humeurig hotelpersoneel, kiosken, snackbars, gevlekte menukaarten en modderige, door junks en daklozen gefrequenteerde plantsoenen. Het voordeel is dat je geen tijd kwijt bent aan het zoeken naar die dingen; ze dienen zich vanzelf aan. Stel: ik heb last van een niet nader te noemen ongemak. Kan ik toch op reis? Juist dan! Ongemak hoort bij reizen. Beschik je zelf al over een ongemak – in de vorm van een hardnekkige huidaandoening, of een sociaal onvermogen – dan hoef je je nooit af te vragen of jouw reis wel een echte reis is, en niet stiekem een vakantie. Het grote voordeel van een reis boven een vakantie is dat een reis niet leuk moet zijn. Je hoeft alleen maar wat mee te maken. Wie op vakantie gaat, wil te allen tijde voorkomen dat hij een hele middag bij een apotheek of op een poli zit te wachten op een ‘arts’ die geen Engels spreekt. Wie op reis is, omhelst de onvermijdelijkheid van de ellende, en verheugt zich op het moment dat de ellende achter de rug is. Vrienden (van vrienden) zijn ook op reis en zijn stomtoevallig op hetzelfde moment in dezelfde stad/regio/woestijn. Afspreken? Een ingewikkelde kwestie. Afspraken op vakantie dienen tegen iedere prijs vermeden te worden. Ieder normaal mens begrijpt dit. Bij reizen ligt dit anders: reizigers lijken voortdurend op zoek naar een reden om hun reis te onderbreken, bijvoorbeeld door af te spreken met mensen met wie ze thuis nooit zouden afspreken. Hier ontkom je, zelfs als onhandige reiziger, nooit helemaal aan. Leg je neer bij het ‘leuke tentje’ dat deze mensen voorstellen en concentreer je op het voorkomen van het ‘misschien samen verder reizen’, een mogelijkheid die onder reizigers altijd wordt aangeroerd en die vroeg of laat leidt tot ellende (namelijk: samen verder reizen). De dr. en ik ontmoetten ooit bekenden die in Nederland bij ons om de hoek woonden en met wie we pas afspraken in een ‘leuk lunchtentje’ toen we toevallig allemaal tegelijk in Xi’an verbleven, een Chinese miljoenenstad. Waarom? Dat zijn de raadsels van het reizen. R. was nog ziek ook. ‘Ik ben ziek’, zei hij, direct nadat we elkaar hadden omhelsd. ‘Niets ernstigs hoop ik’, vroeg dr. Pompsky. ‘Daar gaan we niet van uit’, zei P. ernstig. ‘Is dit dan wel goed?’, vroeg de dr. ‘We kunnen ook een andere keer afspreken.’ ‘Waar we wonen bijvoorbeeld’, suggereerde ik, ‘aangezien we daar allemaal wonen.’ ‘Nee joh’, zei R., en hij bewoog zijn hoofd heen en weer als iemand voor wie het allemaal toch niet meer uitmaakt. ‘Je ziet er ook echt beroerd uit’, zei dr. Pompsky. ‘Dankjewel’, zei R. ‘We kunnen het ook een andere keer doen’, benadrukte ik. ‘Let maar gewoon niet te veel op mij.’ ‘Op wie?’, vroeg ik. ‘Op R.’, zei P. ‘Ik ben niet helemaal fit’, zei R. We aten en het gesprek kwam op ‘eerdere reizen’. Onvermijdelijk, wanneer je op reis bent. ‘Reizen’ is een thema voor op reis, zoals ‘voetbal’ een onderwerp is voor in het stadion en ‘het weer’ voor als je buiten bent, of binnen. Overal ter wereld kletsen mensen honderduit over hun eerdere reizen, waarop ze een groot deel van de tijd in hostels over hun eerdere reizen kletsten. ‘Wij waren twee jaar geleden in Peru’, zei P. ‘Cavia gegeten?’, vroeg ik. ‘Ja! En naar Machu Picchu geweest.’ ‘Heel vroeg zeker, vanwege de zonsopgang?’ ‘Ja!’ ‘En de mensen? Gastvrij?’ ‘Belachelijk gastvrij.’ ‘Wij zijn nog nooit echt op reis geweest’, biechtte dr. Pompsky op. ‘Wat deden jullie dan ’s zomers?’, vroeg R. met volle mond. ‘We gingen op vakantie’, bekende ik. ‘In hotels.’ R. en P. wisselden een korte blik, van mensen die dankbaar zijn dat zij de kansen hebben gepakt die anderen hebben laten liggen. Ga ik af op Google Reviews of andere recensies? Groot gevaar bij reizen is dat men afgaat op Google Reviews of andere recensies. Ga niet af op Google Reviews of andere recensies: de hoogste gemiddelden zijn op die platforms gereserveerd voor plekken waar niets op aan te merken valt. Terwijl: na verloop van tijd ben je blij met ieder gespreksonderwerp. Een reis duurt al lang zat, en samen zeuren brengt je ver van huis dichter bij elkaar. Dit geldt met name voor plekken of activiteiten die veel te duur zijn voor wat ze bieden. Een vaak veronachtzaamde meevaller bij belachelijk hoge prijzen: je lacht je geld er zo uit. Een normale prijs reken je zonder bijgedachten af, een te hoge prijs betaal je in de gistende irritatie van iemand die zichzelf niet wil laten kennen, maar een veel te hoge prijs heeft amusementswaarde. Opgelicht worden is een belevenis, een ervaring waar je gerust geld voor over zou hebben, als je dat niet al net hebt uitgegeven. Is reizen onzin? Natuurlijk is reizen onzin. Maar het gáát in het leven om onzin. We hebben niets anders. En in die onzin gaat datgene schuil wat er werkelijk toe doet. Al het andere is... precies. Frank Heinen: ‘Reizen is onzin’ verschijnt bij uitgeverij Das Mag en ligt nu in de winkel. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/reizen-is-een-illusie-een-lange-tot-mislukken-gedoemde-poging-jezelf-ergens-achter-te-laten-en-er-dan-stiekem-vandoor-te-gaan~b43f418f/</guid>
      <pubDate>Thu, 5 Jun 2025 00:00:00 +0200</pubDate>
    </item>
    <item>
      <title><![CDATA[Het programma voor de komende 153 dagen: wat gaat er viral, wat mist de pers finaal?]]></title>
      <description><![CDATA[<p>14-6  In een geëmotioneerde terugblik in De Telegraaf laat Dilan Yesilgöz weten dat ze beschadigd is, maar dat ze ook graag vooruit wil kijken, voor Nederland. Ook noemt ze Frans Timmermans een paar maal ‘een gevaar’. 3-7  Geheel onverwachts presenteert de PVV als eerste haar verkiezingsprogramma. Het heeft als titel én als volledige inhoud ‘Nederland weer voor de Nederlanders’. Later zal dit worden ingekort tot ‘Buitenlanders weg’. 10-8  Potentiële aardverschuiving in de Nederlandse politiek! Met de oprichting van Samen Sterker, een fatsoenlijk-conservatief-transparant verbond tussen Pieter Omtzigt en Ingrid Coenradie, kondigt zich een nieuwe superpartij aan. Na de nodige ophef over de afkorting van de partijnaam – volgens een van de oprichters een geval van ‘giftige Haagse journalistiek’ – wordt de partij hernoemd tot Omtzigt Samen Sterker. Bij een eerste Ipsos-peiling scoort OSS 93 procent op ‘betrouwbaarheid’. 2-9  Omdat het talkshowlandschap in vergelijking met de politieke realiteit nogal naar links overhelt, kondigt de NPO op de najaarspresentatie, in navolging van Goedemorgen Nederland, Ongehoord Nieuws, Goedenavond Nederland (dat doorgaat op de plek van Bar Laat), Café Kockelmann en WNL op Zondag nog enkele nieuwe programma’s aan. Zo is daar Volgens de peilingen (Avrotros), een dagelijkse talkshow met en over de peilingen, gepresenteerd door Gijs Rademaker en Maurice De Hond. Veel wordt verwacht van Kanaries in de kolenmijn (Powned), een reportageserie over het isolement van rechtse kiezers in overwegend links stemmende stadswijken. En voor de literair aangelegde kijker is er AZC Weg Ermee (Ongehoord Nederland), een dagelijkse asielzoekernieuwsrubriek op rijm. 14-9  Op het YouTube-kanaal van Andy van der Meijde eet Thierry Baudet een moorkop met scheerschuim en pleit hij met volle mond voor vrij wapenbezit en heroprichting van de VOC. 27-9  Een PVV-gemeenteraadslid op Urk noemt de demissionaire NSC-minister ‘woke landverrader’, omdat die het martelen van migranten ‘in principe niet goedkeurt’. Het gemeenteraadslid krijgt massaal bijval van politiek duiders, die constateren dat Nederland een links-extremistische fuik is ingezwommen. 23-10  Na de implosie van OSS (29 zetels, aldus Volgens de peilingen), lijkt de kans op een rechtse of linkse meerderheid na de verkiezingen nihil. Kiesdrempeldiscussie barst wederom los. Eerdmans (JA21, 0,6 zetel) meldt zich in Nieuws van de Dag als kandidaat-premier. Fragment uit Lubach, waarin PVV-asielvoorstellen vergeleken worden met standpunten van De Tegenpartij van Koot &amp; Bie gaat viral. 24-10  Op een feestelijke bijeenkomst in Nieuwspoort wordt de asieldiscussie officieel immaterieel erfgoed. Thierry Baudet eet een koeienvlaai. Opinieartikel van politicoloog over het verbluffende negeren van klimaat als onderwerp in verkiezingsdebatten gaat bijna viral. 2-11  Dick Schoof stapt na 10 kilometer uit in de marathon van New York. Hij laat weten dat hij de klus graag had afgemaakt, en dat hij trots is op wat hij de eerste vijftig minuten heeft bereikt. 5-11  Bij de eerste exitpolls is er opwinding bij de PVV, deemoed bij de VVD en droefenis bij GroenLinks-PvdA. Hoe het is bij de PvdD, die in zetelaantal verdubbelt, weet niemand, want er is geen cameraploeg naartoe gestuurd. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-programma-voor-de-komende-153-dagen-wat-gaat-er-viral-wat-mist-de-pers-finaal~b9831444/</guid>
      <pubDate>Thu, 5 Jun 2025 00:00:00 +0200</pubDate>
    </item>
    <item>
      <title><![CDATA[Jip en Janneke spelen samen. ‘Mag ik ook op het toverscherm?’ vraagt Jip. ‘Nee, jij bent nog een kind’]]></title>
      <description><![CDATA[<p>Jip loopt in de tuin en hij verveelt zich zo. Maar kijk: daar is Janneke. Aan de andere kant van de heg.‘Hallo’, zegt Jip. Maar Janneke zegt niks terug. Ze kijkt naar beneden. Ze heeft een apparaatje in haar hand. Een klein apparaatje met een groot scherm. Jip kruipt door de heg. Hij ziet allemaal ijsjes op het scherm, en dan vissen, en dan weer een mevrouw in een badpak. ‘Een toverscherm’, zegt Jip. ‘Dat heet een smartphone’, zegt Janneke. Ze kijkt Jip niet aan. Ze kijkt naar twee zwaaiende kikkers. ‘Ik heb hem nog maar pas.’ Janneke tikt op het scherm. Nu staan er plaatjes op. Een groen plaatje, en een blauw plaatje, en een zwarte met een rode N erin. Jip heeft de N net geleerd, op school. ‘De N’, zegt Jip trots. ‘Van Nakkie.’ ‘Het is Takkie’, zegt Janneke. ‘En het is de N van Netflix. Om series te bingen.’ Jip knikt, maar hij begrijpt er niets van. ‘Mag ik ook?’, vraagt Jip. ‘Nee’, zegt Janneke. ‘Jij kan dat niet aan. Jij bent nog een kind.’ Nu wordt Jip vreselijk boos. ‘Je bent zelf een kind’, gilt hij en hij gooit het ding op de grond. Krak, zegt het toverscherm. ‘Zie je wel!’, gilt Janneke. ‘Stomme jongen!’ Jips moeder komt aangelopen. ‘Wat is dat hier’, zegt ze. ‘Wat doen jullie daar?’ ‘Wij spelen samen’, zegt Janneke. ‘Analoog’, zegt Jip. ‘Is dat een smartphone?’ Jips moeder klinkt boos. Janneke knikt. ‘Wij navigeren door de moderne tijd. Behalve Jip. Jip niet. Jip maakt alles kapot.’ ‘Jip mag geen smartphone’, zegt Jips moeder. ‘Jip is te klein. Jip moet buiten spelen en vies worden. Ik heb net met allemaal vaders en moeders het pact ‘smartphonevrij opgroeien’ getekend. Jip mag alleen soms even proberen.’ Jip knikt. Als moeder niet thuis is, leest vader hem voor. En als vader te moe is, krijgt Jip vaders aaipet. Dan kijkt Jip Endroeteet. Jip begrijpt niet veel van Endroeteet. Volgens vader moet Jip onthouden dat Janneke stiekem gedombireerd wil worden. ‘Smartphones zijn er nu eenmaal,’ zegt Janneke. ‘Je kunt er maar beter op jonge leeftijd mee leren omgaan.’ Ondertussen refresht ze Poppejans’ Insta. ‘O ja?’, zegt Jips moeder. ‘Je kunt ook huiswerk doen’, zegt Janneke. ‘En vrienden eppen. En je locatie doorgeven. En vogels spotten. En betalen. En met de trein. En boeken lezen, kijk.’ Janneke laat het zien. Je kunt heel, heel veel met de smartphone. O, zo veel. Ze wil niet meer zonder. Ze is altijd bereikbaar. En ze zal zich nooit, nooit meer vervelen. Maar Jip moet naar binnen. Met moeder mee. Janneke kijkt hem na. Ze heeft Jip niet nodig. Met z’n pact, en z’n krak en z’n toverscherm. Haters gonna hate. En dan gaat ze tiktokken.</p>]]></description>
      <guid>https://www.volkskrant.nl/columns-van-de-dag/jip-en-janneke-spelen-samen-mag-ik-ook-op-het-toverscherm-vraagt-jip-nee-jij-bent-nog-een-kind~b9671e43/</guid>
      <pubDate>Thu, 22 May 2025 00:00:00 +0200</pubDate>
    </item>
    <item>
      <title><![CDATA[Inzoomen op het ongelofelijke, tot je het wel móét geloven]]></title>
      <description><![CDATA[<p>Op 20 november 2024 werd Suwar Ashur geboren in Gaza. De geboorte vond plaats in het huis van haar grootouders, dat na een bombardement nog slechts uit één kamer bestond, die Suwar en haar moeder met negen anderen deelden. Bij haar geboorte woog Suwar 5 pond. Wegens een slokdarmprobleem kon ze geen moedermelk drinken. Poedermelk was nauwelijks voorradig. Sinds eind april, toen een BBC-documentaire online kwam over de hongersnood in Gaza, werd Suwars uitgemergelde gezicht het gezicht van de genocide. Op sommige foto’s, onder meer eentje in de Volkskrant, waarop Suwar op een kleed ligt met een slapend beertje erop, op een pagina die je het liefst zo snel mogelijk zou hebben omgeslagen als het niet al te laat was geweest, lijkt het meisje de kijker toe te lachen vanuit de dood. Maar ze leeft nog. Dit weekend vertelde Suwars moeder aan The Guardian dat er bijna niet aan speciale flesvoeding te komen valt. Ze vreest dat haar dochter het niet zal overleven. Deze week dacht ik aan de atoombom. Misschien kwam het door het weer, misschien door het feit dat De Groene Amsterdammer het laatste artikel had doorgeplaatst van de net overleden Joseph Nye jr., beroemd Harvard-professor in de internationale betrekkingen. Nye schreef hoe er acht decennia – die hij allemaal min of meer bewust had meegemaakt, want hij werd 88 – zijn verstreken sinds de energie van een atoom voor het eerst werd gebruikt in oorlogsvoering. ‘Maar in plaats van te eindigen in een nucleair armageddon, heeft de wereld verrassend genoeg een periode van nucleaire stabiliteit gekend – tot nu toe.’ Famous last words, als er niet nog een angstaanjagend solide analyse over het waarom van dat omineuze ‘tot nu toe’ was gevolgd. Zo af en toe bereikt me een clipje van de Russische staatstelevisie, waarin een of andere generaal overduidelijk tabak heeft van tachtig jaar nucleaire stabiliteit. Soms blijkt die generaal zelfs een minister. Zelf weet ik nooit of ik na zo’n filmpje naar de slijterij moet, of naar de prepshop. Uiteindelijk doe ik geen van beide, en vergeet ik het weer. Uitzoeken wat er gebeurt als het ooit zover komt, zie ik niet zitten. Ik weet niet of dat lafheid of luiheid is, en evenmin of die twee wel zo van elkaar verschillen. In zijn geweldige show Onbekommerd beschrijft Tim Fransen tussen twee goocheltrucs enkele van die gevolgen, die u vast kent, en ik heus ook wel. Zoals je een pagina onbewust te laat omslaat, omdat je wilt zien wat je niet wilt zien, zo wil je ook weten wat je niet wilt weten. Misschien wel om die reden las ik deze week Hiroshima, het boek op basis van reportages uit The New Yorker waarin John Hersey in 1946 de gevolgen van de atoombom terugbracht tot zes gewone Japanners. Zes mensen en hun ervaringen en herinneringen, afgewisseld met zinnen als: ‘Van de 150 artsen in de stad waren er 65 al dood, en van de rest waren de meesten gewond.’ Hersey beschrijft de ramp, alles na de flits ‘witter dan het witste wit’, door de ogen van de ‘geluksvogels’, mensen die het konden navertellen. Zij zagen hun stadgenoten vluchten: ‘Van sommigen waren de wenkbrauwen verbrand en hing de huid van hun gezicht en handen er los bij. Anderen hielden hun armen vanwege de pijn omhoog alsof ze iets in hun handen droegen.’ Inzoomen op het ongelofelijke, tot het onontkoombaar wordt, tot je het wel móét geloven. En ergens in Gaza ligt nu, op een kleed met een slapend beertje, Suwar Ashur.</p>]]></description>
      <guid>https://www.volkskrant.nl/columns-van-de-dag/inzoomen-op-het-ongelofelijke-tot-je-het-wel-moet-geloven~b64d787d/</guid>
      <pubDate>Thu, 15 May 2025 00:00:00 +0200</pubDate>
    </item>
    <item>
      <title><![CDATA[De helden-top vijf van de week, van strijder tegen ‘online left’ tot Super Marco]]></title>
      <description><![CDATA[<p>Streed tegen miljardairs die hun belastingaangifte slordig invullen, strijdt nu tegen de ‘online left’, die weigert in te zien hoe lekker hij bezig is. Woont in New York, struint conferenties af, betovert podcasthosts en gaat op de thee bij Walt Disneys kleindochter. Bulkt van de morele ambitie. Wie hem ooit ‘stukje noblesse oblige’ heeft horen zeggen, zoals recent bij Eva Jinek, zal dat nooit vergeten. Kijkt nu vanaf de andere kant van de oceaan vol milde verwondering naar dat Hollandse maaiveld vol puriteinen en is blij dat zijn kop er nog op zit. Verricht zijn intellectuele acrobatiek in een werkkamer waar een klassieke wereldkaart hangt, vol landen waar mensen wonen die hem wél waarderen. Zal blijven strijden. Stukje noblesse oblige. Zelfs een held kan een ‘giftig politiek klimaat’ – waarin, ik noem maar wat, een coalitie van NSC, VVD, BBB en PVV kan bestaan – te veel worden. Is het de zon die aankondigt dat mei in volle gang is? Zijn het de bloeiende rodondendrons? Nee, het is de jaarlijkse verbijstering over de bonussen van de KLM-top. Ditmaal heeft de leiding van een bedrijf dat geregeld loonoffers aan zijn werknemers vraagt zichzelf 530.950 euro aan kortetermijnbonussen toegekend. Volgens minister Heinen is dat ‘zeer ongepast’. ‘Hoge bonussen dragen niet bij aan kostenbesparingen’, zegt Heinen, het type onweerlegbare observatie dat onder mensen met die achternaam courant is. Er zit iets onweerstaanbaar heroïsch in het jezelf een paar ton extra toestoppen, terwijl het personeel wordt afgescheept met een extra Bounty in het kerstpakket. Het wordt onderschat, hoe heldhaftig het is om het dag in, dag uit op te nemen tegen de logica. Dat ook gevaarlijke gekken helden kunnen zijn, bewees Robert F. Kennedy dit weekend. Trumps minister van Volksgezondheid zwom in een watertje in Washington waar zwemmen al tientallen jaren verboden is wegens ernstige verontreiniging. Dat iemand zelf onderkent dat hij een gevaar is voor de volksgezondheid en zichzelf op dergelijke, elegante wijze tracht uit te schakelen om verdere schade te voorkomen, getuigt van een uitzonderlijke opofferingsgezindheid. Geef Robert F. Kennedy – de F. staat voor ‘Floddertje’ – een erelint, en een lekker stukje worst. Je hebt helden, je hebt superhelden en je hebt Marco Kroon. Hoe Kroon tijdens de 5 mei-lezing van minister Brekelmans een demonstrant uitschakelde, nog voor het demonstreren begonnen was, krijgt een ereplaats in het pantheon van Hollandse heldhaftigheden. Alle prominenten van de coalitiepartijen waren door het dolle. Laat onze helden maar schuiven. Eigenrichting ten op zichte van afwijkende meningen, heus, het klinkt enger dan het is. Dat er vervolgens aangifte werd gedaan, omdat de held mensen had bezeerd, werd afgedaan als watjesgedrag. En terecht. ‘Nu waren wij het,’ las Brekelmans ijzerenheinig voor, terwijl de demonstrant werd weggesleept, ‘die in actie moesten komen, met daarbij de fundamentele vraag: kijken we weg, of staan we op?’</p>]]></description>
      <guid>https://www.volkskrant.nl/columns-van-de-dag/de-helden-top-vijf-van-de-week-van-strijder-tegen-online-left-tot-super-marco~bbdac494/</guid>
      <pubDate>Wed, 14 May 2025 00:00:00 +0200</pubDate>
    </item>
    <item>
      <title><![CDATA[Het lijkt nieuw en eng en schaamteloos, maar het is gewoon tennis]]></title>
      <description><![CDATA[<p>Gisteren hoorde ik het voor het eerst. ‘Pickleball.’ De eerste Nederlandse pickleballbondscoach in de pickleballgeschiedenis, Geert-Jan van Dijken, legde het even uit: ‘Pickleball is een combinatie van tennis, badminton, tafeltennis.’ En van padel – dat dan weer een combinatie is van tennis en squash. Pickleball is laagdrempelig, sociaal, je kunt het op een klein oppervlak spelen en de sport brengt een scene met een relaxte vibe met zich mee. Het is de volgende hype, al bestaat de kans dat pickleball alweer is opgevolgd door een nieuwe variant, nog vóór het grote publiek de kans heeft gehad een paddle aan te schaffen. Erna volgt vast het padeltableball, waarbij men met de achterzijde van de telefoon een balletje via een carbon padeltableballtafel naar een medestander stuitert (tegenstanders zijn afgeschaft), of het e-ball, de superchille combinatie van pickleball, padel en daytraden die momenteel in Thailand opkomt. Nog drie jaar, en Geert-Jan zit wederom bij Radio 1, als bondscoach van het Nederlandse flofteam, de nieuwste loot aan de racketsportboom, een laagdrempelige combinatie van padeltableball, racketswing, tae-bo, shuttleslikken en tennis. Combineren is een kunst. Aan een stuk door moderne varianten van het oude vertrouwde verzinnen om mensen bij de les te houden óók. Marjolein Faber heeft er aanleg voor. Zij combineert de klassieke vreemdelingenhaat met vernieuwende vormen van ogenschijnlijke incompetentie en expliciete boosaardigheid. Faber, en ook Geert Wilders, overspoelen de burgers met iets weerzinwekkends (het blokkeren van een Efteling-uitje voor minderjarige vluchtelingen), vervolgens zijn talloze mensen zo druk met het wegwerken van die blokkade dat het nieuws over een gebrek aan enig logisch asielbeleid in relatieve stilte aan ze voorbijgaat. Volgens Faber is alles op orde, en volgens alle anderen is niets op orde. Collega Frank Hendrickx zocht het uit en schreef het op: ‘De Volkskrant vroeg het ministerie van Asiel en Migratie vrijdag al om een reactie op de onvrede bij de zogenoemde ketenpartners, maar die bleef uit. Het ministerie was eind vorige week druk vanwege een boos X-bericht van minister Faber over een uitje voor minderjarige asielzoekers naar de Efteling. PVV-leider Geert Wilders vierde het als een overwinning dat de Efteling-trip dankzij de interventie van zijn minister uiteindelijk werd afgezegd.’ Ziehier: de kunst van het combineren. Figuren als Faber en Wilders presenteren zo’n overvol combinatiepakket dat je er onmogelijk alles uit kunt halen, een onontwarbare kluwen van leugens, pesterijen, bewuste zelfsabotage en een partymix van geveinsde en oprechte domheid. En zo kunnen coalitiepartners als Nicolien van Vroonhoven (NSC), die nog in haar ordners bladerend staat te glimlachen als de Russen bij Winterswijk het land binnenmarcheren, de nadruk leggen op de trage uitvoering van een asielwet om morele kwesties te omzeilen, terwijl allerlei aardige mensen een Efteling-uitje crowdfunden om Faber en Wilders in een eruptie van medemenselijkheid de loef af te steken. En onderwijl worden de voren in de samenleving verder uitgediept. Steeds schaamtelozer, grover, hardhandiger, smeriger, gevaarlijker. Een oud liedje, met steeds nieuwe coupletten. De sfeer zal steeds openlijker worden verziekt, waarna later zogenaamd verrast kan worden vastgesteld dat de sfeer is verziekt en dat daar oplossingen voor moet komen. En voor die oplossingen zullen elke keer andere termen gevonden worden, en elke keer zullen er details in worden veranderd, steeds zullen oude trucs tot iets nieuws gecombineerd worden, om ons te laten vergeten wat we altijd al wisten, namelijk dat het natuurlijk allemaal gewoon tennis is.</p>]]></description>
      <guid>https://www.volkskrant.nl/columns-van-de-dag/het-lijkt-nieuw-en-eng-en-schaamteloos-maar-het-is-gewoon-tennis~b455fd01/</guid>
      <pubDate>Thu, 8 May 2025 00:00:00 +0200</pubDate>
    </item>
  </channel>
</rss>
