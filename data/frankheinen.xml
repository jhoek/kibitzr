<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[We zijn een zootje en de mensen die het kunnen veranderen doen niks]]></title>
      <description><![CDATA[<p>Op de eerste ochtend van de Algemene Beschouwingen hield Geert Wilders een referaat over Nederland. Wat blijkt: we zijn een afschuwelijk zootje en de mensen die er wat aan kunnen veranderen doen niks. Bij Wilders weet je nooit naar welk jaar je kijkt. Zijn betogen kunnen elk jaar opnieuw hergebruikt worden, het is altijd hel en verdoemenis dankzij ‘buitenlanders’ en ‘massa-immigratie’. Om aan te tonen dat Nederland een vreselijke plek is geworden, ‘één groot azc’, kondigde hij aan alle gemeenten op te sommen waar zich een asielopvang bevindt. Dit deed hij ‘uit eerbetoon aan de mensen die daar wonen en er last van hebben’. En dat deed hij. Het was een lange lijst, die hem een paar keer de adem dreigde te benemen. De eerste scheurtjes waren al hoorbaar bij ‘Cadier en Keer’, dat plots ‘Kadjee en Keer’ werd, en ter hoogte van ‘Meppel’ viel een plechtige stilte over alle aanwezigen. Niemand roffelde, niemand schudde met onverholen weerzin het hoofd; ieders gedachten waren bij al die mensen in al die dorpen en steden, al dat leed. Want dat doen opsommingen: je wordt er bijna automatisch contemplatief van. Zó veel, denk je de hele tijd. Zó veel. Je denkt zoveel ‘zó veel’ dat er steeds minder ruimte is voor de vraag ‘zó veel wat ook alweer?’ En Wilders ging maar door, als Johnny van Doorn die het register van de Bosatlas opdreunt. Tussen ‘Zeist’ en ‘Zevenaar’ begon hij amechtig te hijgen, en de regie van het Kamerdebat schakelde vlug naar Frans Timmermans, die bezorgd toekeek, klaar om eerste hulp te verlenen bij ademnood. Maar gelukkig: ‘Zwolle’ was nabij. Geregeld worden overal in Nederland publieke opsommingen georganiseerd, waarbij mensen bijvoorbeeld alle namen van gedode Palestijnse kinderen voorlezen. Deze week gebeurde dat nog in Apeldoorn. Je moet wat, om de omvang van wat er gebeurt te proberen te vatten. Hoe een deel van de kinderen wier namen op al die pleinen met al die schoenen worden voorgelezen, zijn vermoord, geëxecuteerd in feite, viel te lezen in het Volkskrant-artikel van Willem Feenstra en Maud Effting van dit weekend, het soort reportage zo verbluffend afschuwelijk dat-ie in een gezond politiek klimaat voor even alle gezindten zou verenigen in het debat over de opvang van een klein aantal ernstig zieke kinderen uit Gaza – ik maak er een opsomming van: een Klein. Aantal. Ernstig zieke. Kinderen. In Nederland niet. In Nederland klampen partijen als de VVD zich vast aan een abstractie als ‘opvang in de regio’ als het jongetje met maar één been in een plas van zijn eigen bloed aan de broekspijp van een arts in het Al-Aqsa-ziekenhuis. Timmermans wapperde woensdag nog even met een exemplaar van de zaterdagkrant. Of er niet tóch iets gedaan kon worden voor de zieke kinderen van Gaza, vroeg hij Wilders. Asje-asje-asjeblieft. De landen in de regio konden het niet meer aan. Andere Europese landen deden allemaal wat. De Nederlandse ziekenhuizen stonden klaar. Maar nee. Wat blijkt: we zijn een afschuwelijk zootje en de mensen die er wat aan zouden kunnen veranderen doen niks. Timmermans: ‘We zijn toch niet onder uw verbale geweld zo afgestompt dat we niet eens meer iets kunnen doen voor kinderen die dringend om hulp verlegen zitten?’ Het correcte antwoord luidt: jawel. Binnenkort op een plein bij u in de buurt: een estafette-opsomming van zó veel wat de Nederlandse regering voor de kinderen in Gaza had kunnen doen, en niet deed.</p>]]></description>
      <guid>https://www.volkskrant.nl/columns-van-de-dag/we-zijn-een-zootje-en-de-mensen-die-het-kunnen-veranderen-doen-niks~b2e0e20f/</guid>
      <pubDate>Thu, 18 Sep 2025 00:00:00 +0200</pubDate>
    </item>
    <item>
      <title><![CDATA[Is het papier te langzaam, of de lezer te snel?]]></title>
      <description><![CDATA[<p>Elke ochtend, behalve op zondag, loop ik voor het ontbijt de deur uit, hofje over, poort door, naar de brievenbussen aan de straat. Soms regent het, soms voel ik me geestelijk niet in staat me aan de wereld te vertonen, maar ik ga toch. Anders heb ik geen krant. Af en toe kom ik een van mijn slaperige buren tegen, want ook die lezen de krant nog op papier. Vraag: waarom heb ik nog een papieren krant?Wedervraag: waar moet ik anders dit stukje uit knippen? Toen woensdagochtend Russische drones het Poolse luchtruim binnenzoemden en de hele wereld gealarmeerd rechtop ging zitten, zat ik nog achter een bak cruesli bij de escalatie van dinsdag: het Israëlische bombardement op Qatarese doelen. ‘Waarom doen we niet gewoon één oorlog tegelijk? Eén giro, twee partijen en dan verder geen gezeik.’ Jeroen van Merwijk. Hoewel er dus nieuws zat is, gaat het niet goed met de papieren krant. Al jaren. Het gaat al zo lang niet goed dat je je kunt afvragen of het destijds, bij de eerste berichten, niet eigenlijk verbluffend goed ging. Ik bedoel: hoelang kan iets niet goed gaan, en toch, ja, gáán? Maar goed: de oplagen dalen, het abonneebestand vergrijst en er is geen bezorger te vinden. Een paar weken geleden sloot de Amsterdamse drukkerij van het Mediahuis, van onder meer De Telegraaf en NRC. Uitgedrukt. Wat er met de persen zou gebeuren, was niet duidelijk. Vroeger gingen uitgerangeerde drukpersen naar landen in Azië en Afrika, maar daar lezen ze het nieuws ook allang van een schermpje. En dan ook nog vooral Russisch en Chinees nieuws, begreep ik gisteren van de Adviesraad Internationale Vraagstukken. Komen wij aankakken met ons uitgerangeerd materieel. En toen ik vorige week op visite was bij een bekende oud-columnist van deze krant, trof ik salontafels vol kranten, maar nergens een Volkskrant. Las-ie op een ‘device’. Kwam door de bezorging. Kortom: papier kan het schudden, de fysieke krant verdwijnt in het gat dat ook de videoband en de fax ooit verzwolg. Een paar laatste fanatici vind je nog in mijn straat, aan de leestafel van de bibliotheek of in een recent promotiefilmpje van DPG (waartoe ook de Volkskrant behoort), waarin een vrouw zo verdiept is in de achterpagina van Trouw dat ze haar planten water geeft met de douchekop. En toen was daar het stuk van Maarten Doorman, die in NRC deze week pleitte voor het voortbestaan van het fysieke dagblad. Een dag later verdedigde Volkskrant-hoofdredacteur Pieter Klok op de radio de papieren krant met het vuur van iemand die daar in een rimpelloze jeugd menig hoedje van gevouwen heeft. Ontroerend, al stelde een terzijde in Doormans pleidooi me niet erg gerust: ‘Ik ben een nieuwsjunk en volg vier nieuwssites per dag, plus wat mij nog van sociale media toevloeit.’ Misschien is de disclaimer van een schrijver die vreest ouderwets over te komen het echte probleem. Niet het papier, dat elke ochtend weer een oorlog achterloopt, maar de lezer die vooruitholt, in een dwangmatige behoefte voortdurend op de hoogte te willen zijn van alles wat nu nu nu aan de hand is. Vier nieuwssites, plus sociale media… Russische drones, voetbaltransfers, Qatar, zeehond in Utrecht, actueel weer, prins erkent zoon, het gebeurt nu, nu, nu, geef het me nu. Recept: steek bij het opstaan een trechter in je hoofd en duw daar de hele dag nieuws doorheen. Na een paar dagen: schedel lichten, hersens eruit lepelen en aan je gasten serveren als ‘paté die nu nu nu aan de hand is’.</p>]]></description>
      <guid>https://www.volkskrant.nl/columns-van-de-dag/is-het-papier-te-langzaam-of-de-lezer-te-snel~b8dde423/</guid>
      <pubDate>Thu, 11 Sep 2025 00:00:00 +0200</pubDate>
    </item>
    <item>
      <title><![CDATA[Verklarende begrippenlijst voor wie al even geen talkshow meer heeft gekeken...*]]></title>
      <description><![CDATA[<p>Aangegeven, Zoals ik al vaker heb © Jan-Peter Balkenende. Betekent: ik zeg dit voortdurend overal waar ik kom, aan elke tafel, in elke studio, ik zeg bijna niks anders meer, alleen hier nog niet, tot nu, want ik ga het gewoon nog eens zeggen, let op, komt-ie. Angela de Jong Wereldwijd Specialist Nummer 1 op de gevolgen van alles van wat er op de wereld gebeurt voor het gemoed van Angela de Jong. Doet in bondige, veelgelezen zinnen verslag. Campagnetaal!, Dit is Diskwalificatie door een presentator of sidekick van een politicus die aan een omstandige uitleg begint van wat hij of zij wil bereiken. Bedoeld wordt: u bent te lang van stof, deze zin bevat al twee komma’s, wat begrijpt u niet aan ons dilemmaformat? Nogmaals: alle buitenlanders het land uit OF alle files het land uit?! Debat Een door meerdere redacteuren secuur voorbereide scheldpartij. Duider Bekend persoon met kennis van heel veel zaken die op RTL over die zaken komt vertellen. Het belangrijkste verschil tussen de Duider enerzijds en de tafelheer, de sidekick, de analist, de commentator, de opiniemaker en de columnist anderzijds zit hem vooral in het woord, ‘duider’. Gast van de Dag. De Gast Die Iedereen Wil Hebben. Over de strijd om deze mythische figuur zijn verschillende boeken geschreven. Afgelopen jaren was dit meestal Pieter Omtzigt, en soms Sifan Hassan. GroenLinks-PvdA. Extreemlinkse, doodenge club. Zie ook: Timmermans. Geluid Naast Beeld een van de belangrijkste pijlers van de moderne talkshow. Kan vertolkt worden, of gefaciliteerd, maar het voornaamste is dat het, hoe onwelluidend ook, eindelijk gehoord wordt – iets wat je gek genoeg kunt terugzien in de kijkcijfers. Gevoel van heel veel mensen Noodzakelijke brandstof voor veel talkshows, die gek genoeg juist vaak een tamelijk gevoelsarme indruk maken. Klimaat Geen sexy onderwerp. Of, zoals de man zei die op een landingsbaan struikelde, niet meer kon opstaan en een Boeing zag naderen: vliegtuigen, geen sexy onderwerp. Normaliseren Het onweersproken laten van de zotste opvattingen, net zolang tot de kijker ernstig aan zichzelf begint te twijfelen: die opvattingen zijn toch zot, waarom zegt niemand dat? Uiteindelijk komt de kijker tot de conclusie dat het aan hem ligt. Onbeschaafd Voorkeursbelediging van een van de laatste speerpunten van het beschavingsideaal, Johan Derksen (Vandaag Inside, bekend van – nou ja, laat maar) Ouwehand, Esther ‘Wie? Van het Dierenpark? Nee, zegt ons niets, maar dank voor de tip.’ Parallelle werkelijkheid Het in talkshows vaak benoemde (maar nooit bewezen) gerucht dat er mensen bestaan die nooit naar talkshows kijken en toch een waardevol en betrokken leven leiden. Talkshowlandschap Kent u The Road, van Cormac McCarthy? Nou, dat landschap, die sfeer, maar dan met achter elke boom een tafel met een trosje lachende types. Timmermans Levensgevaarlijke marxist die Nederland naar de knoppen wil helpen. Verantwoordelijkheid, Eigen Iets om anderen op te bevragen. Vrolijk rechts Rechts, met chesterfields. VVD Wervingsbureau waar via staatssecretariaten en ministerschappen mensen worden voorbereid op een functie als zondagochtendsidekick bij Rick Nieman. * maar nu wel moet, omdat ze krankzinnig belangrijk schijnen te zijn.</p>]]></description>
      <guid>https://www.volkskrant.nl/columns-van-de-dag/verklarende-begrippenlijst-voor-wie-al-even-geen-talkshow-meer-heeft-gekeken~bc768b8c/</guid>
      <pubDate>Thu, 4 Sep 2025 00:00:00 +0200</pubDate>
    </item>
    <item>
      <title><![CDATA[Ik kreeg er bijna zin in, in meer dialoog. Nóg meer. Praten, luisteren, dan komt het wel in orde]]></title>
      <description><![CDATA[<p>Het zijn de Bonte Bontenbaldagen. Eerder deze week, bij de presentatie van het CDA-verkiezingsprogramma, sprak hij: ‘Het CDA kiest voor verantwoordelijkheid, fatsoen en vertrouwen als de weg vooruit’. In een toelichting viel het woord ‘degelijk’ een keer of vijf, het klonk allemaal woest slaapverwekkend. Eerder was de man van het uur al verwikkeld geraakt in een veelbesproken tv-discussie met Jack van Gelder. Of, discussie…: Van Gelder riep allerlei afschuwelijks en Bontenbal legde uit dat er van al dat afschuwelijks niets klopte. Veel mensen vonden het bezwaarlijk dat Bontenbal daar überhaupt zat, omdat het bekend is dat het weinig zin heeft om te zeggen dat onzin onzin is, tegen mensen die allang hebben besloten dat hun onzin geen onzin is. Daar zit wat in. Aan de andere kant: in een Magazine-interview in deze krant las ik een paar maanden geleden dat Dostjoveski’s De idioot op Henri’s nachtkastje lag, dus hij was voldoende geprepareerd. Bovendien zit het bij Bontenbal niet in zijn woorden, die vaak een wat verdovend effect op de toehoorder hebben, maar in zijn blik, waarin de kwelling staat te lezen van een schier onbedwingbare nieuwsgierigheid naar de ander. Praat met mij, zegt die blik. Praat met mij, en ik zal luisteren. Een blik vol borrelende benieuwdheid. Een ik-zie-je-blik. Een luisterend oog, eigenlijk. Zet Bontenbal naast een open zak kunstmest en hij zal kijken of hij niet kan wachten tot de korrels tegen hem beginnen over hun ‘reële zorgen’. Ach, de dialoog. Hij woekert. Er wordt wat afgekletst en toegehoord. Voor veel politici is de dialoog het hoogste doel. Niet de start, maar de finish. Dilan Yesilgöz stuurde eerst leugenachtige berichten over Douwe Bob de wereld in, en snoeide haar excuses later terug tot een ‘mijn bericht heeft niet geholpen de dialoog op gang te brengen, dus dat is niet goed gegaan’. Op Radio 1 pleitte een luisteraar woensdag voor meer, ja, luisteren in de politiek, een vergelijkbare oproep verscheen op de NRC-opiniepagina. Misschien hebben ze gelijk. Ik kreeg er bijna zin in, in meer dialoog. Nóg meer. Praten, luisteren en dan komt het wel in orde. Zoals in het Catshuis dinsdag, waar de premier en enkele bewindslieden in gesprek gingen met ‘jonge moslims’. Onder de kop ‘Nederland is een mooi land, totdat je ‘de ander’ wordt’ essayeerde premier Schoof op de socials een eind weg over die ontmoeting. Er was verbinding gezocht, het gesprek was gevoerd, de dialoog op gang gebracht. ‘In Nederland ervaren mensen nog steeds discriminatie.’ Ja vriend, hoe zou dat komen? Het lastige is: je probeert wel naar Schoof te luisteren, maar je gelooft nooit wat je hoort, omdat het op ontregelende wijze exact even zouteloos als schaamteloos is. In het verslag dat in Trouw over deze bijeenkomst verscheen, stond een fraai detail. In reactie op de door de jongeren genoemde ‘negatieve toon van politici’ hadden de VVD-bewindslieden verontwaardigd gereageerd dat de jongeren ‘niet keken naar momenten waarop we ons wél uitspreken tegen moslimdiscriminatie’. Ja maar, ik schop je ook wel eens níet, daar hoor ik je nooit over. Niet voor het eerst bleek luisteren niet meer dan zwijgend wachten tot de ander is uitgepraat. Maar de dialoog – tussen mensen die niet gehoord worden en mensen die niet luisteren – was tot stand gebracht, en daar ging het maar om. Ik stel me voor hoe de deelnemers na afloop teleurgesteld over het Lange Voorhout slenterden en toen, in de verte, een lijsttrekker zagen naderen. In zijn ogen: de meest dialoogzuchtige blik die jou ooit heeft gezien.</p>]]></description>
      <guid>https://www.volkskrant.nl/columns-van-de-dag/ik-kreeg-er-bijna-zin-in-in-meer-dialoog-nog-meer-praten-luisteren-dan-komt-het-wel-in-orde~b55aaa5e/</guid>
      <pubDate>Thu, 28 Aug 2025 00:00:00 +0200</pubDate>
    </item>
    <item>
      <title><![CDATA[Uiteindelijk zal de AI-revolutie ons richting het veldrijden drijven]]></title>
      <description><![CDATA[<p>Toen in het wielrennen tien jaar geleden het gerucht ging dat er toprenners bestonden die een hulpmotortje in hun frame hadden verstopt, nam paranoia de toch al argwanende sport even helemaal over. Als dit waar was, dan was dat erger dan de ergste doping. Er verschenen suggestieve filmpjes online van renners die wel heel plotseling versnelden als niemand keek, er werden speciale röntgenapparaten naar wedstrijden gebracht om het binnenste van de fietsen te controleren en er werd één renner betrapt, een Vlaamse junior-veldrijder. Af en toe denk ik nog aan haar, bijvoorbeeld als mijn mailprogramma na een paar moeizaam geformuleerde regels plots vraagt of het ergens mee kan helpen. Veel mensen die een motortje in een racefiets beschouwen als superdoping, zien een AI-gegenereerde brief als een handigheidje. Misschien terecht, ik weet het niet, ik weet alleen dat mens en machine in beide gevallen op een voor mij ongemakkelijke manier samen optrekken. Ik zou best eens iets willen opzoeken op ChatGPT, maar iets in mij zegt dat ik daarmee een deur openzet die ik nooit meer dicht krijg. Deze week las ik dat schrijver Mark Lawrence van slag was door de uitslag van een door hemzelf georganiseerde schrijfwedstrijd tussen vier gelauwerde fantasyschrijvers en AI. Het verhaal van de computer kreeg de meeste complimenten: ‘Lawrence ervaart het als een enorme schok dat synthetische fictie hoger scoort dan de vruchten van ‘grote auteurs die prachtige verhalen schrijven vol ziel, hart, humor en intelligentie’.’ Het restje hoop in het nieuws zat erin dat AI momenteel nog geen hele roman kan schrijven. Maar Lawrence ‘sluit inmiddels ook niet meer uit dat dat nog gaat gebeuren’. Ik kan Mark Lawrence geruststellen: gaat gebeuren. Want AI kan alles (behalve misschien: van slag zijn). En die roman gaat gelezen worden en ook prima verkocht: bij de betere boekhandel zal er een apart hoekje komen met ‘door mensen geschreven romans’, die wel iets duurder zullen zijn. En geen mens zal er aanstoot aan nemen, op een paar auteurs, een vakbondstype en een enkele cultuurpessimist na. Sic transit maak maar af, Word. In een column van Sander Duivestein las ik hoe techbedrijven momenteel het AI-script voor de toekomst uitrollen. Korte samenvatting: je baan gaat eraan. Ik kon een klein glimlachje niet onderdrukken toen ik las hoe vetbetaalde consultants vrezen voor hun toekomst, tot ik me realiseerde dat die grijns een wat linksige afgeleide was van het ressentiment dat Jan Postma deze zomer prachtig omschreef in De Groene Amsterdammer, in een essay over AI-kunst: ‘een afgunstige, hatelijke woede over het niet te verkroppen feit dat er mensen zijn die dingen kunnen, die zich de moeite hebben getroost iets te leren door iets te doen en die daarmee hun leven betekenis hebben kunnen geven. Daarin schuilt de verlekkerdheid. Dat wat voor jou waardevol is, kan ik met één druk op de knop van die waarde ontdoen.’ De strijd tussen toewijding en efficiëntie is allang beslist, buiten ons zicht en in het voordeel van de laatste. Maar behalve afgunst en efficiencydwang is er volgens mij nog iets aan de hand. AI legt de lat lager. Gemerkt en ongemerkt. Hoe meer je wordt blootgesteld aan AI-mails, AI-liefde, AI-kunst, AI-nieuws, met hoe minder je genoegen zult nemen. Je zult nauwelijks merken hoe de ziel verdwijnt uit elke vorm van contact en uiteindelijk zal iedere afwijking van het patroon je als onverdraaglijk voorkomen. Om af en toe toch nog iets van menselijke feilbaarheid te ervaren, zul je je tegen die tijd noodgedwongen tot het veldrijden moeten wenden.</p>]]></description>
      <guid>https://www.volkskrant.nl/columns-van-de-dag/uiteindelijk-zal-de-ai-revolutie-ons-richting-het-veldrijden-drijven~b5a7c964/</guid>
      <pubDate>Thu, 21 Aug 2025 00:00:00 +0200</pubDate>
    </item>
    <item>
      <title><![CDATA[Een paar keer hospiteren was voldoende om er voorgoed mijn bekomst van te hebben]]></title>
      <description><![CDATA[<p>Zojuist fietste een trosje studenten door de straat. Twee op hun eigen fiets voorop, in identieke shirts, als groepsleiders. Erachter: een zootje ongeregeld van ov-fietsen, uit de gracht getakelde barrels en degelijke middelbareschool-Gazelles. Twee à drie man per fiets, in een wolk van opgewonden gepraat, zogenaamd doelgericht, maar overduidelijk verdwaald. Elk jaar, als de introductiedagen van start gaan en de universiteiten weer beginnen, komt het studentennieuws. De eerstejaars zijn elk jaar nieuw, het nieuws is dat meestal niet. Jaarlijks gaat het, zo tussen half augustus en begin september, over de benarde situatie van impopulaire studies, over de aantallen internationale studenten, over kamernood, over hospiteren en om het af te maken komt er dan nog een traditionele misstand bovendrijven uit de schaarsverlichte kelders van het corps. Het is, kortom, de perfecte tijd van het jaar om Jeroen Wollaars het woord ‘bangalijst’ te horen uitspreken. Momenteel bevindt de studentennieuwscyclus zich bij het kopje ‘Huisvesting’, want steeds minder studenten kunnen een kamer vinden, of betalen. Ter illustratie publiceerde de Volkskrant woensdag een reportage van Zsa-Zsa Rikken, vanaf een speciale studentencamping in de hal van Utrecht Centraal, voor alle nieuwe studenten die niet 800 euro per maand kunnen ophoesten, geen pandjesbazen in hun netwerk hebben en geen lid (willen) zijn van een studentenvereniging die de mooiste panden bezit. Studentenhuisvestingsorganisatie Duwo heeft voorgesteld om het hospiteren af te schaffen. Over dat idee is zorg, met name in studentenhuizen waar iedereen nogal op elkaar lijkt en waar het woord wordt gevoerd door de winnaars van een systeem dat collega Aleid Truijens dinsdag in de Volkskrant terecht omschreef als ‘pijnlijk, vernederend en onrechtvaardig’. Truijens vermeldde erbij dat zij zelf nooit heeft gehospiteerd. Ik wel. Niet de twintig, dertig keer waarvan in de verhalen over het fenomeen dan vaak sprake is, maar ruim voldoende om er voorgoed mijn bekomst van te hebben. Over hospiteren deden rare verhalen de ronde. Dat je in een paar tellen uit tien compilatie-cd’s het album moest kiezen dat het meest correspondeerde met je karakter, dat je maar vijf minuten kreeg om jezelf als potentiële huisgenoot te bewijzen of dat je een fles sterkedrank moest meebrengen om de bewoners gunstig te stemmen, waarna je met dertig andere gegadigden tot diep in de nacht moest blijven rondhangen, als in een door John de Mol verzonnen afvalrace, om er op een zeker moment achter te komen dat er helemaal geen kamer beschikbaar was. Zelf was ik ooit op een vliering waar alle bewoners stoned op de bank lagen en aan de hospiterenden vroegen: ‘Je gebruikt toch geen drugs?’, om vervolgens vast te lopen in een nooit stoppend gegiechel. Die kamer kreeg ik bijna. Eén keer stond ik aan de andere kant. Na afloop van de hospiteeravond koos ons studentenhuis een uitzonderlijk vriendelijke fotograaf. De andere kandidaten vielen af. Iedere huisgenoot belde één afvaller. De mijne was een jongen die al lang op zoek was, zich al talloze avonden vergeefs van zijn beste kant had laten zien en nu wel eens wilde weten wat er aan hem mankeerde. Ik herinner me niet meer of hij tips wilde voor de volgende keer, of dat hij mij wilde laten voelen hoe gekwetst hij was, door het systeem, door mij. Dat is nu vijftien jaar geleden. Ik kom hem nog weleens tegen in de stad, en dan duurt het altijd even voor we ons herinneren waar we elkaar van kennen. Daarna zijn we even terug in dat gesprek, ieder met zijn eigen angsten, verenigd in de haat tegen het hospiteren. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-paar-keer-hospiteren-was-voldoende-om-er-voorgoed-mijn-bekomst-van-te-hebben~b17540ee/</guid>
      <pubDate>Thu, 14 Aug 2025 00:00:00 +0200</pubDate>
    </item>
    <item>
      <title><![CDATA[Gek, dat ik ooit echt geloofde dat ’s zomers niets verandert]]></title>
      <description><![CDATA[<p>Ik was een jaar of 9 en we reden het dorp binnen. Het was het einde van de middag, het eind van de zomer, de vakantie was voorbij, de voetbaltrainingen waren al begonnen, school nog niet. Uit de tuinen steeg de geur van verkolend vlees op. Ik keek door het autoraampje en probeerde te ontdekken wat er anders was. Maar alles was nog precies zoals het was toen we vertrokken. Zelfde huizen, zelfde mensen, zelfde winkels, zelfde bloemen in de tuinen, zelfde fietsen op de stoep. Bij binnenkomst rook ons huis even vreemd, naar afwezigheid, maar die geur vervloog door de ramen die mijn moeder onmiddellijk openzette. Verder lag alles er roerloos bij. Hoe kun je zó lang weg zijn – gevoelsmatig minstens een halfjaar, ook al beweerden mijn ouders dat het slechts drie weken waren – en dan alles exact zo aantreffen zoals het eerder was? Daarna bladerde ik door de kranten die in scheefhangende stapels op de keukentafel lagen. Van alles gebeurd, niks veranderd. Een vaststelling die me in gelijke mate teleur- en geruststelde. Later vandaag rijd ik voor het eerst in mijn leven zelf de stad uit, de zomer in. Inmiddels ben ik een jaar of 39. Schuin achter me, in een kinderzitje, iemand die nog van niks weet. Ze kraait de bestemming wel na, als je die haar maar vaak genoeg voorzegt, maar als een klank zonder betekenis. De wereld is voor haar zo nieuw dat zelfs het oude nog vers voelt. Ook nu zal ik voor mijn gevoel vijf keer zo lang weg zijn als we daadwerkelijk weg zullen zijn, en ook nu zal ogenschijnlijk alles hetzelfde zijn gebleven. Over een aantal weken zal ik met hetzelfde gevoel van destijds de stad binnenrijden. En dit is wat ik zal zien: dezelfde huizen, dezelfde mensen, dezelfde winkels, dezelfde bloemen in de tuinen, dezelfde fietsen op de stoep. Vermoedelijk realiseer ik me dan dat er niet echt niks veranderd is, ik zal hoogstens vaststellen dat er nog weinig van te merken is. Zelfs in een tijd waarin al het nieuws allesomvattend voelt, en de wereld gevangen lijkt in een permanente noodtoestand, voltrekken de meeste grote veranderingen zich traag. Ze zijn als het uiterlijk van je kind: alleen wie er niet dagelijks mee wordt geconfronteerd, ziet wat er echt gebeurt. Als ik weer terug ben, is de aarde een beetje verder opgewarmd, is de kloof tussen wie tot zich laat doordringen wat in Gaza gebeurt en wie dat niet wil of er niet (meer) toe in staat is nog iets dieper, is de koning met geen gouden stok weg te krijgen bij zijn onderdanen, en bewandelt de politicus die vluchtelingen humaan wil deporteren de electoraal gulden middenweg tussen ‘te wreed’ en ‘precies wreed genoeg’. Steeds onbeschroomder steken bezorgde medemensen hun rechterhand schuin in de lucht (hun uit haat opgewekte vreugde moet toch ergens heen) en bij elke krant die ik van de stapel op de keukentafel pak, van nieuw naar oud, als een rampenfilm die je van achter naar voor bekijkt, zal ik even aan Menno Wigman denken: nog een geluk dat ik niet eeuwen later ben geboren. Als ik weer terug ben, is de Tour voorbij. Alleen nog Zomergasten, de verkiezingen, tienduizenden onschuldige oorlogsdoden en dan is het alweer kerst. Rond die tijd rijd ik vast weer ergens heen, met schuin achter me iemand die plots begrijpt waar ze naartoe gaat, en herinner ik me dat ik ooit echt geloofde dat ’s zomers niets verandert.</p>]]></description>
      <guid>https://www.volkskrant.nl/columns-van-de-dag/gek-dat-ik-ooit-echt-geloofde-dat-s-zomers-niets-verandert~bd5e7908/</guid>
      <pubDate>Thu, 10 Jul 2025 00:00:00 +0200</pubDate>
    </item>
    <item>
      <title><![CDATA[In werkelijkheid mag er niet te veel gebeuren, en gaat de onzinuitstoot door het dak]]></title>
      <description><![CDATA[<p>Dus Australië, las ik, wil visa gaan verstrekken aan buitenlanders op de vlucht voor klimaatverandering. Een deel van de bevolking van Tuvalu, een eilandstaat in de Stille Oceaan die binnenkort door de oceaan wordt verzwolgen en waarvan dan niets anders over is dan wat mooie foto’s en een hoofdstuk in de biografie van oud-bondscoach Foppe de Haan, heeft zich al aangemeld. Verblijfsvergunningen pompen of verzuipen. Het is een druppel op een almaar gloeiender wordende plaat, maar toch: ik zie het Nederland nog niet doen. Momenteel bevinden wij ons, qua gastvrijheid jegens mensen van buiten, in het argwanende niemandsland tussen Basil Fawlty en Qin Shi Huangdi, de keizer die zo’n twee eeuwen voor Christus de Chinese Muur omvormde tot verdedigingsbarrière. Zomaar wat dieptepunten van de afgelopen week: de Kamermeerderheid voor de strafbaarstelling van illegaliteit en van de hulp aan illegalen (per ongeluk ook nog, ‘hé sorry nog van die massale arrestaties, ik heb destijds niet tegengestemd, ik zat met een dubbele afspraak’), een zoveelste toespraak van de leider van de grootste partij waarin hij mensen die geen azc willen opjut om tegen hun burgemeester in opstand te komen en een beschamende beschuldiging van een VVD-lijsttrekker aan het adres van een zanger. ‘Beschamend’ is in dit geval overigens ingewikkeld want: op welk punt is de schaamteloze werkelijk beschaamd? Wat al die incidentjes met elkaar gemeen hebben, behalve de xenofobie en de agressie die erdoorheen klinken? Dat het nieuws nooit tot de kern wordt teruggebracht, maar altijd tot al dan niet relevante details over personen. Wie ‘pairde’ knullig met wie, wie nodigde wie uit voor een bakkie, enzovoort. De kern – dat zich midden in de samenleving een soort moreel zwart gat lijkt te hebben gevormd dat uit elke maatschappelijke kwestie begrippen als medemenselijkheid, fatsoen, deugd, openheid, waarheid en opkomen voor zwakkeren opzuigt – wordt stilzwijgend geaccepteerd, als een natuurwet waaraan niet te tornen valt. In werkelijkheid mag er vooral niet te veel gebeuren. Asielwetten zijn niet bedoeld om iets te doen aan asielmigratie – nog los van de vraag of dat prioriteit verdient in een land dat vrij wezenlijke problemen ondervindt waarmee asielmigratie weinig tot niets te maken heeft (het antwoord op die vraag is nee) –, opruiende toespraken zijn niet bedoeld om azc’s tegen te houden, en ruzies met zangers zijn niet bedoeld om antisemitisme te ‘agenderen’ of te ‘markeren’; het is stennis schoppen, nieuws maken, en nieuws blijven om je plekje te behouden. Alles is aandacht, aandacht is alles. Wat iets minder aandacht kreeg, was het dubbele bakzeil dat klimaatminister Sophie Hermans (VVD) haalde. De CO2-heffing voor de grootste vervuilers moet naar nul (zeg maar: daar waar ook de CO2-uitstoot ooit naartoe moest), en een paar dagen later volgt het bericht dat de minister heeft vastgesteld dat ze ook geen vrijwillige afspraken met de industrie kan maken. Na vier jaar onderhandelen, schreef Yvonne Hofs in deze krant, is er slechts met één bedrijf een afspraak gemaakt. Kamerlid Peter de Groot (VVD) liet weten dat zo’n heffing niet werkt. Dat klopt trouwens niet. En het verhaal dat verschillende chemische bedrijven failliet zijn gegaan door zo’n heffing, lijkt ook niet geheel waar. Geeft niks: de suggestie is genoeg, hup, klimaatdoelen van 2030 naar 2050 – als we dan nog niet gesmolten zijn, of met zijn allen illegale Tuvaluanen arresteren. Ondertussen gaat de onzinuitstoot door het dak, en de paar mensen die hun ogen op de bal houden en vooruit willen, staan elke dag de brandende krant op hun voordeurstoep uit te trappen, terwijl ze echt wel weten dat de bullshitters daar wéér een drol in hebben verstopt. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/in-werkelijkheid-mag-er-niet-te-veel-gebeuren-en-gaat-de-onzinuitstoot-door-het-dak~b61363f8/</guid>
      <pubDate>Thu, 3 Jul 2025 00:00:00 +0200</pubDate>
    </item>
    <item>
      <title><![CDATA[Zomaar een dag uit het leven van de grijns van een secretaris-generaal]]></title>
      <description><![CDATA[<p>7:00. Nieuwsuur terugkijken. Navo-meneer noemt Mark lachend ‘geen grote persoonlijkheid’. Correctie van Wollaars: ‘Geen groot ego, bedoelt u.’ Weg lach. Beginnersfout. Als grijns blijf je op je post, wat er ook gebeurt. Nog wat spierpijn van gister. Uitputtende dag, waarin het uiterste van me is gevergd. Ik vraag heus weleens of het nodig is, om echt álle aanwezigen met mij te begroeten, en of hij het niet, weet ik het, bij Slowakije of Ierland zonder me af kan. Geen sprake van: ik moet erbij. Ik hoor erbij. Zegt hij. Zonder mij is hij niets. Toppunt waren de momenten nadat Trump dat kwijlerige appje online had gezet. Ik kende dat bericht, ik was erbij toen het werd geschreven – je zou kunnen zeggen dat mijn geest door de zinnen waarde. Maar wat doe je, als iemand je privé-pluimstrijkerij online gooit? Dan trek je die mondhoeken nog wat verder omhoog, alsof je nog nooit zoiets prettigs is overkomen. 10:40. Misschien goed om te vermelden: ik ben uitsluitend Marks werkgrijns. Of hij privé lacht, en hoe, weet ik niet. We werken intussen al jaren samen, we hebben veel doorstaan: geen kabinetsval of blunder of campagne of Jeugdjournaal-debat of ik was erbij. En tuurlijk: er was ook kritiek. Altijd al. Dat ik te veel mijn best deed, niet naturel overkwam. Deed me niks: het werkte. In onze business geldt het ‘Bassie-adagium’: wat er ook gebeurt, altijd blijven lachen. Wim de Bie analyseerde me ooit: hij vond dat ik te breed, te groot was. Ongegeneerd brutaal. Hol. Daarna deed hij het na. Geen prettig gezicht. Leerzaam. Naarmate de jaren vorderden sloop er ook wat nederigheid in mijn optredens, de grijns werd de grijns van iemand die plezier heeft ondanks zijn eigen tekortkomingen, een olijke hopmanlach waarin je, als je héél goed kijkt, de ellende van de wereld weerspiegeld ziet. 11:49. Smeerolie. Sluw. Kruiperig. Vernederend. Tactisch. Onderdanig. Laf. Zo noemen ze me, de analisten, de columnisten, de journalisten… Terwijl: ik doe alleen mijn werk. Wat stel je tegenover minachting en onbetrouwbaarheid? Mij. Over de koninklijke grijns lees je zelden zure commentaren. Ten onrechte, als je ’t mij vraagt. Grote eer zus, vriendschapsband zo, dochter erbij, blijf anders logeren, wat wil je als ontbijt – prima, glunder je wezenloos, jongens. Maar laat het geopolitieke grijnzen, het ‘als-ie-ons-maar-heel-laat’-lachen maar aan mij over. 12:30. Werklunch met Macrons sourire. Altijd agréable. Veel gelachen. Straks nog even doorbijten op de persconferentie voor een zaal met mensen die de lol van zomaar landen bombarderen niet inzien. 17:45. Trein naar huis. Stiltecoupé. Zelfreflectie. Doe ik ertoe? Wanneer wordt een grijns een grimas? Ben ik pragmatisch, of laf? Is grijnzen naar gevaarlijke gekken leiderschap, of een sociale kniebuiging die het voor anderen onmogelijk maakt de rug recht te houden. Bestaat er zoiets als dingen definitief weglachen, of komt alles vroeg of laat in je bakkes terug? 22:00. Languit op de bank. Whiskyglas op de buik. Dylans Masters of War uit de boxen. Gevloerd. Soms vrees ik dat ik de belichaming ben van het idee van beeldmakers en strategen dat alles beeld en strategie is, van de diepe overtuiging dat er geen diepe overtuigingen bestaan. Als ik daar te lang aan denk, kan ik wel janken.</p>]]></description>
      <guid>https://www.volkskrant.nl/columns-van-de-dag/zomaar-een-dag-uit-het-leven-van-de-grijns-van-een-secretaris-generaal~bf4bdeca/</guid>
      <pubDate>Thu, 26 Jun 2025 00:00:00 +0200</pubDate>
    </item>
    <item>
      <title><![CDATA[Goedemorgen appgroep Voor Ons Nederland! Hebben jullie Frank Heinen gelezen in de krant van vandaag?]]></title>
      <description><![CDATA[<p>Klaas Dijkhoff: ‘Hallo iedereen, welkom in de app-groep van Voor Ons Nederland (VON), de kersverse actiegroep voor de stille milde meerderheid. Marietje Schaake: Hoi! Ronald Koeman: Je zegt in principe gedag. Lodewijk Asscher: Joejoe. Prof. dr. Robbert Dijkgraaf: Goeiedag iedereen. Xander de Buisonjé: Niemand weet waarom geluk soms wegwaait. Klaas Dijkhoff: ??? Xander de Buisonjé: Sorry, verkeerde groep. Hallo allemaal! Hans van Breukelen: Goedemorgen appgroep! Hebben jullie Frank Heinen gelezen in de Volkskrant van vandaag? Hoewel ik zelden in een appgroep heb gezeten, vermoed ik dat ik er binnen no time de slechtste versie van mezelf zou worden. Almaar scherper en vileiner zou ik uit de hoek komen, aangevuurd door de ‘hahaha’s’ van de rest, al dan niet ten koste van mensen buiten de groep. En in de rug gedekt door de wetenschap dat je ‘onder elkaar’ bent, en dat privé privé blijft. Femke Bol: Dit is alleen de eerste horde toch?! Femke Bol: *alinea Schaake: Hier de rest! Dat laatste was nooit écht het geval. Lang waren appgroepen voor het wereldnieuws vooral plekken waaruit met de regelmaat van een druppende kraan ontnuchtering gelekt kwam. Ik herinner me Vlaamse opschudding toen een studentenbeweging daar zich in appgroepen outte als een praatgroep voor frisgewassen neonazi’s. Later kwamen de corpora, de voetbalsupporters, de jongerenafdelingen van politieke bewegingen en wat leden uit de regering-Trump – gek genoeg zijn het vaak de mensen die je het minst graag wil leren kennen die zich het meest laten kennen. En in de week dat de staatssecretaris een richtlijn liet uitgaan over schermtijd en socialmediagebruik van kinderen, liet ‘de volwassene’ zich online nog maar eens van zijn ranzigste kant zien. Het tv-programma Boos had inzage in de appgroep ‘Grenscontroles i.v.m. Asielzoekers’ en deelde wat dieptepunten uit de conversatie daar. Altijd weer schrikken hoe diep mensen zinken zodra ze zich onbespied wanen, al kun je je afvragen of je nog in racistisch woord bevestigd wilde zien wat in racistische daad al volkomen helder was. Wie erop let, ziet overal appgroepen. Soms in de vorm van een talkshow, waar de gasten het ene moment Iran bediscussiëren en het volgende dociel grinniken om een filmpje van een gnoe op een Segway. Of in de vorm van een podcast, of van politici die alleen nog kunnen spreken alsof ze zich altijd ‘onder elkaar’ wanen. Zo wordt alles één kolossale appgroep, en lekt er nooit meer iets uit, omdat de derrie ons in een eerder stadium al in alle openheid in het gezicht is gesmeerd. Dijkhoff: Slim. Maar geef mij toch Schimmelpenninck maar. Trouwens, als je wordt benaderd door de media: vergeet niet de kernwoorden ‘brug’, ‘tegenwicht’, ‘mild’ te gebruiken. Asscher: Waarom die woorden? Dijkhoff: Dat wil de stille meerderheid van de stille meerderheid. Asscher: Is dit onderzocht? Van Breukelen: Polletje? Gert-Jan Segers: En zo vanuit het midden keuvelend slopen wij het populisme! ;) Dilan Yesilgöz heeft de groep verlaten. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/goedemorgen-appgroep-voor-ons-nederland-hebben-jullie-frank-heinen-gelezen-in-de-krant-van-vandaag~be8b6823/</guid>
      <pubDate>Thu, 19 Jun 2025 00:00:00 +0200</pubDate>
    </item>
  </channel>
</rss>
