<?xml version="1.0" encoding="utf-16"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Het nieuws over dreigende gevaren gaat je verbeelding te boven, dus train je fantasie]]></title>
      <description><![CDATA[<p>Eerst was de winkel er nog niet, nu wel. In een smal straatje in het centrum, tussen de koffiebranders, de patatbakkers en een handelaar in goedkoop ondergoed, was een nering geperst die alles verkocht wat je nodig hebt om te overleven in een crisissituatie, ‘of je daar nu gepland of ongepland in terechtkomt’. Het fenomeen ‘preppen’ kende ik vooral uit ellenlange reportages over geschifte internetmiljardairs die, in een psychotische draaikolk van doodsangst, verveling en een onbestemd schuldgevoel over de eigen rijkdom, in Nieuw-Zeeland ondergrondse bunkers lieten ontwerpen, met voldoende blikvoer en hoogwaardig entertainment om burgeropstanden, klimaatrampen en nucleaire conflicten een beetje comfortabel te kunnen uitzingen. De enige keer dat ik er direct mee in aanraking was gekomen, had een buurjongen een boomhut volgeladen met petflessen water en lang houdbare ontbijtkoek. Terwijl hij zijn voorraden liet zien, puilden zijn ogen uit hun kassen: hier sprak iemand die niet kon wachten tot het grote overleven zou gaan beginnen. Nu, zo’n 25 jaar na die boomhut, passeerde ik die overleefwinkel en dacht voor het eerst níét: wat zijn mensen soms toch raar. Betekende dat dat ik nu zelf ook raar begon te worden? Ging mijn fantasie met me op de loop, of mijn realiteitszin? Wie het nieuws volgt, ziet soms nauwelijks nog het onderscheid tussen mee- en doordraaien. Her en der verschijnen de laatste tijd weer berichten over de kans op oorlog in West-Europa; in Rusland schijnt er onophoudelijk over gefantaseerd te worden en hoge legerofficieren en hoogleraren conflictstudies en andere specialisten zingen in canon het lied over onze gebrekkige paraatheid. Omdat we ons geen andere situatie dan vrede kunnen voorstellen, is voorbereiding op iets anders dan vrede een hele klus. Nieuwsuur sprak dinsdagavond met een Nederlandse soldaat, inclusief camouflagestrepen op het gezicht. Hij was er klaar voor. Ook dat soort reportages herinner ik me uit andere tijden; het is niet voor het eerst dat een hoge generaal wijst op een instabiele wereldorde, en dat je je dus moet voorbereiden op het onverwachte. Nooit was mijn verbeelding krachtig genoeg om die woorden werkelijk te verstaan. Ander voorbeeld: ik luisterde naar een podcast van deze krant waarin het ging over de meer dan een miljoen Duitsers die dit weekend de straat op gingen tegen de radicaal-rechtse AfD. Prominente AfD’ers bezochten een geheime bijeenkomst waar massadeportaties van migranten en andersdenkenden werden besproken. Dat laatste detail was me ontgaan, zodat ik even in de war was, tijdens het vouwen van de was, toen ik hoofdredacteur Pieter Klok plots tamelijk zakelijk aan correspondent Remco Andersen hoorde vragen: ‘Dat deportatieplan, worden daar ook nog details bij gegeven, hoe ze dat voor zich zien?’ Het is zelden aangenaam om je het onvoorstelbare voor te stellen. De klimaatcrisis is een crisis van de verbeelding, schreef Amitav Gosh. Je kunt je niet voorstellen wat er kan gebeuren als er te weinig gedaan wordt, maar het moet toch. Hetzelfde geldt in zekere zin voor de wereldorde. Het is niet voor niets dat de geweldige documentaireserie Niemand die het ziet (VPRO, elke maandag op NPO2) op zijn beste momenten aan fictie doet denken: een film van Pakula, een boek van Le Carré, zoiets. Tijdens het kijken wint je fantasie geleidelijk aan kracht. En dat is nodig, want alleen dan slaag je erin je te realiseren: veel van wat je verbeelding te boven gaat, kan gebeuren. En een steeds groter deel daarvan gebeurt.</p>]]></description>
      <guid>https://www.volkskrant.nl/columns-van-de-dag/het-nieuws-over-dreigende-gevaren-gaat-je-verbeelding-te-boven-dus-train-je-fantasie~b052979c/</guid>
      <pubDate>Wed, 24 Jan 2024 00:00:00 +00:00</pubDate>
    </item>
    <item>
      <title><![CDATA[Een eigen Joep, Doei en De Mazzel-zetel voor Eric van der Burg]]></title>
      <description><![CDATA[<p>Hallo, Spreidingswet. Met dank aan Eric van der Burg, die als Joop Zoetemelk in de laatste meters van het wereldkampioenschap wielrennen van 1985 bij zijn tegenstanders is weggereden: onverwacht, in de laatste rechte lijn, zonder uit het zadel te komen en volkomen verdiend. Over Van der Burg is al veel gezegd, en hij zegt zelf ook vaak het nodige. Wanneer mensen hem omschrijven, valt het woord ‘aimabel’ nogal eens. Ook wordt zonder uitzondering zijn harde werken bijna benadrukt. Toch druppelen er nog altijd verse details over zijn olympische volharding naar de buitenwereld door. In een reportage van Remco Meijer, woensdag in deze krant, werd hij omschreven als een man die zijn bril ‘meestentijds in het haar’ draagt, die kopjes thee met suiker drinkt om de immer hese keel te smeren en verder: ‘een spreker bij wie de toehoorder zich niet snel verveelt. Hij is een geboren optimist, heeft humor, wisselt technische uitleg af met volkse uitroepen als ‘joep, doei en de mazzel’.’ (Ik had nog nooit van ‘joep, doei en de mazzel’ gehoord. Om te controleren of dat aan mijn gebrekkige kennis van het volkse lag, of aan iets anders, googlede ik de uitdrukking even. Ik trof de uitdrukking onder meer in een artikel over de geschiedenis van discotheek Starlight te Nijkerkerveen – in een citaat van Bert ‘DJ Bird’ Haverkamp – en in een biografietje van een van de leden van Offroadteam Flakkee, een motorcoureur met de naam Adriaan van Dis.) Evenzogoed: wát een man, die Van der Burg. In een periode waarin de mensen op plekken waar asielzoekers arriveren het maar moeten uitzoeken, in een tijd waarin iedereen zich almaar verder terugtrekt op zijn eigen erf – soms zelfs letterlijk, zoals Pieter Hotse Smit en Iva Venneman woensdag beschreven in hun reportage vanuit het tegen een asielhotel gekante dorpje Albergen – voelt het als een zegen dat een bewindspersoon zijn taak tracht uit te voeren, met inachtneming van enige medemenselijkheid. Arnon Grunberg beschreef in zijn boek De vluchteling, de grenswacht en de rijke Jood Van der Burgs beperkte manoeuvreerruimte: ‘Ingeklemd tussen lidstaten van de EU die menen dat asielzoekers vooral het probleem zijn van andere lidstaten en een electoraat in Nederland dat gedeeltelijk denkt dat de paradijselijke toestand uit de jaren vijftig (…) zal terugkeren als de asielzoekers allemaal zijn verdwenen.’ Ergens tussen de idee-fixe dat een teruggang in de tijd vooruitgang zal opleveren, en het cynisme van mensen die zo gehecht zijn aan het probleem dat ze elke oplossing frustreren, bevond Van der Burg zich de laatste jaren, manoeuvrerend op de vierkante meter, in een ruimte waarvan de muren langzaam naar elkaar toe bewogen. Chronisch hees van de gure wind tegen die hem van binnen en buiten de eigen gelederen in het gezicht waait, heeft Van der Burg doorgezet. En het – nou ja: dit – is hem gelukt. Een eigen prijs, dat zou verdiend zijn. Een Philippe Petit-beker voor onvermoeibaar gekoorddans, een vetleren medaille voor onverwoestbaar optimisme, een Eric-penning, een Van der Burg-bokaal. Of anders: een nieuwe, hoge bestuursfunctie, voor een probleemoplosser de luxe. Want de stapel problemen blijft onafzienbaar, en de stapel mogelijke oplossingen is altijd een stuk kleiner, maar hij ís er echt, en we zullen het ermee moeten doen. Tussen die twee stapels zetten we een stoel. Erop: een man of vrouw. Bril in het haar, kop thee in de hand. De Joep Doei en De Mazzel-zetel.</p>]]></description>
      <guid>https://www.volkskrant.nl/columns-van-de-dag/een-eigen-joep-doei-en-de-mazzel-zetel-voor-eric-van-der-burg~bb34b288/</guid>
      <pubDate>Wed, 17 Jan 2024 00:00:00 +00:00</pubDate>
    </item>
    <item>
      <title><![CDATA[Woede na column: lezers Volkskrant Magazine massaal in opstand]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week: online artikelen die drie tweets samenvatten. Lezers van de Volkskrant waren not amused toen zij zaterdagochtend het zaterdagse magazine van de krant onder ogen kregen. Met name de rubriek Laat Het Stoppen vormde een nogal onaangename verrassing voor de lezers van het populaire tijdschrift, zo blijkt uit reacties op verschillende sociale media. Volkskrant Magazine staat al vele jaren bekend om zijn ontroerende columns, zijn spraakmakende interviews, de verrassende fotografie, de restaurantrecensies en de treffende rubrieken die de tijdgeest vaak in enkele lichtvoetige streken weten te schetsen. Een van die lezersfavorieten is de rubriek Laat Het Stoppen, waarin een wisselend collectief van schrijvers op vaak humoristische wijze de pijlen richt op trends en nieuwigheden in ons leven. De redactie van de krant, die zetelt in het iconische Init-gebouw dat je passeert als je met de trein vanaf Amsterdam Centraal zuidwaarts reist, formuleert het zelf in de inleiding van de rubriek als volgt: ‘Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen kunnen – nee, móéten – verzetten.’ Het moge duidelijk zijn: Laat Het Stoppen is een komische rubriek die je het best met een korrel zout kunt nemen, en die op zaterdagochtend voor een glimlach op veler lippen zorgt. Dat ook een ervaren redactie de plank weleens volkomen misslaat, bleek deze week, toen Laat Het Stoppen-schrijver Frank Heinen in de geliefde rubriek een hoogst particuliere irritatie besloot te beschrijven. Heinen (38), al jaren een vaste medewerker van het magazine, maakte in zijn stukje korte metten met de neiging van veelbezochte websites om nieuws te maken van een paar willekeurige reacties op sociale media. Dat niet alle lezers van het magazine zijn ergernis hierover deelden, blijkt dit weekend wel uit de storm aan reacties op sociale media. ‘WTF is dit voor onleesbare bagger’, schrijft Cato uit Serooskerke in een reactie onder het Facebookbericht waarin de krant het artikel onder de aandacht van zijn lezers brengt. ‘Linkse kut krant WEF Kaaglovers saneren die boel!’ Andere lezers zetten hun vraagtekens bij de actualiteitswaarde van het artikel. Zo vraagt Caro uit Koudekerke ‘Is dit nieuws?’, en Amin uit Kruiningen vraagt zich dan weer af ‘Waarom dit in hemelsnaam nieuws is’. Op X (het voormalige Twitter) is men vooral niet te spreken over de vorm die Heinen heeft gekozen. ‘Flauwe parodie op onzinstukjes = onzinstukje’, stelt Bernice uit Utrecht onomwonden vast, en Aise uit Heerlen is niet te spreken over de omlijsting van de column: ‘Betaalmuur, maar die kop en die foto slaan al nergens op.’ Er vielen ook enkele positieve reacties te noteren, met name van mensen die het eens waren met de scribent. ‘Erger me al langer aan dit soort non-journalistiek’, schrijft Sabawon uit Kockengen. Khaibar uit Groet is bondiger als hij naar het artikel verwijst: ‘Spijker, kop.’ Marijke uit Dwingeloo reageerde met de emoji van een betraand gezichtje, maar dat bleek een respons op een Australisch filmpje van een parkiet die meelift op het schild van een schildpad. De columnist zelf heeft niet op alle ophef gereageerd. De redactie van de Volkskrant lijkt zich achter hem te scharen: het Instagrambericht waarin het artikel wordt aangeprezen is vooralsnog niet offline gehaald. Dit is de laatste aflevering van de rubriek Laat het stoppen.</p>]]></description>
      <guid>https://www.volkskrant.nl/volkskrant-magazine/woede-na-column-lezers-volkskrant-magazine-massaal-in-opstand~bc0a13d8/</guid>
      <pubDate>Thu, 11 Jan 2024 00:00:00 +00:00</pubDate>
    </item>
    <item>
      <title><![CDATA[Bijna alle pakketjes bereikten hun bestemming. Tot het laatste. Dat verdween, spoorloos]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week raakt een pakketje van Frank Heinen zoek en komt hij bíjna in opstand. Omdat er een nieuw iemand bij ons zou intrekken, diende de werkkamer opgeruimd, leeggeveegd ende ontsmet. Nogal een karwei: sinds we in ons huis waren gaan wonen, had ik de ruimte meer en meer dichtgemetseld met ontelbare formulieren, twaalf enveloppen van de Hema-fotoservice, veertien mappen met verknipte Voetbal Internationals van eind vorige eeuw, 27 voor minder dan de helft volgekalkte notitieboekjes, 6 kilo aan correspondentie van Ohra en de Belastingdienst, en boeken. Vaak, als het weer eens gaat over de enorme hoeveelheid boeken die in Nederland wordt uitgegeven, zeker in verhouding tot het aantal boeken dat de gemiddelde Nederlander in een jaar leest, stelt iemand vroeg of laat de vraag: maar wie kóópt al die boeken dan? Ik. Lees ik al die boeken dan ook echt? Wie weet, ooit. Was ik Hercules geweest, dan had ik de Vecht een zetje gegeven, zodat hij mijn augiasstallen even kon schoonspoelen, maar ik had al maanden geen sportschool van binnen gezien, dus er zat niks anders op dan afdalen in de aangekoekte resten van mijn verzamelwoede. Helm met een lampje op het hoofd, boterhammendoos aan de riem en Glück auf, koempels. Ik ging diep, tot bij een paar vergeten dozen van het Centraal Boekhuis. In het huis van iemand die zelf weleens een boek heeft geschreven, kan de aanwezigheid van dozen van het Centraal Boekhuis twee dingen betekenen: 1) het boek is een succes geweest en heeft verschillende herdrukken gehad, waarvan je elke keer een contractueel vastgesteld aantal exemplaren hebt ontvangen, of 2) om ‘vernietiging’ te voorkomen, heb je de onverkoopbare resten van de eerste druk opgekocht. Misschien, dacht ik, kon ik die boeken nog aan iemand verpatsen. Nou, dat kon. Aan meerdere iemanden zelfs. Het gevolg van een argeloos berichtje op het Elon Musk-haatprikbord was dat we zomeravondenlang voordelig geprijsde boeken voor verzending zaten te prepareren. Terwijl het buiten maar zacht en zonnig bleef, zaten wij tot ver na het spookuur pakketten samen te stellen, enveloppen te meten, persoonlijke opdrachten in boeken te pennen, verzendkosten te berekenen en de verschillende verzendgemachtigden tegen elkaar af te wegen op basis van gebruiksvriendelijkheid, veiligheid en dubbeltje-op-de-eerste-rang-gehalte. Zodoende gingen we in zee met de pakkettengigant in de clubkleuren van de B&amp;A Boys, het ehemalige voetbalteam van Bassie &amp; Adriaan. Even dacht ik aan Sorry we missed you, de film van Ken Loach waarin een freelancepakketbezorger volledig te gronde gaat aan alle boekenpakketten die hij niet op tijd bezorgd krijgt. Een ellendige film die me voorgoed van het onnadenkend internetbestellen heeft afgebracht, maar ditmaal was de gedachte niet krachtig genoeg om de hele boel af te blazen en alle bestellers gewoon een gesigneerd ebook in het vooruitzicht te stellen. En dus zwermden de pakketten uit en werden wij overspoeld met mailtjes – ‘Wij hebben uw pakket ontvangen.’ ‘Uw pakket is verstuurd naar het distributiepunt.’ ‘Wij staan morgen bij de ontvanger voor de deur tussen 13.00 en 15.00.’ ‘Wij staan vandaag bij de ontvanger voor de deur tussen 14.00 en 14.45.’ En dat dan keer tachtig. Bijna alle pakketjes bereikten hun bestemming. Tot het laatste, want zo gaat dat nu eenmaal. Het laatste pakketje verdween. Spoorloos. Mailen kon niet, de pakketgigant bleek een bedrijf dat groot genoeg is om zichzelf onbereikbaar te maken. Gebeld. Twintig minuten in de wacht gestaan. Afgepoeierd. Uiteindelijk bij de chatbot toch een mailadres losgepeuterd. Gemaild. Het pakket bleek correct geleverd, de digitale klantenservice kon er niks anders van maken. Alles nagekeken, chauffeur gesproken, met infrarooddrones boven de buurt van de geadresseerde gevlogen – niets dat wees op een haar in de soep. Niet bij de buren, niet bij een pakketpunt, gewoon: in de juiste handen. Geit gemolken, mission accomplished, geen dank. Ik terug naar de ontvanger-in-wording. ‘Het pakketje is geleverd.’ ‘Goed nieuws! Waar?’ ‘Bij jou.’ De ontvanger-in-wording ontkende. Niks gezien, niks getekend, niks ontvangen. Wel betaald, trouwens. Und jetzt? Terug naar de pakketboer maar weer. Niks ontvangen? Dat was onfortuinlijk. Maar ze hadden alles gedaan, en ze hadden de chauffeur erop aangesproken, en die bezwoer... Dus wat hen betreft... ‘U kunt uw pakket ook digitaal volgen’, schreef de klantenservice. Gekeken. Ja hoor. ‘Pakket bezorgd’. ‘Onzin!’, wilde ik schrijven. ‘Ik klaag jullie aan, laaienlichters, jullie gaan dit tot de laatste cent vergoeden, wie is die chauffeur?’ En toen dacht ik gelukkig net op tijd weer aan Ken Loach.</p>]]></description>
      <guid>https://www.volkskrant.nl/volkskrant-magazine/bijna-alle-pakketjes-bereikten-hun-bestemming-tot-het-laatste-dat-verdween-spoorloos~ba0907ab/</guid>
      <pubDate>Thu, 30 Nov 2023 00:00:00 +00:00</pubDate>
    </item>
    <item>
      <title><![CDATA[De man, de winnaar en de echo]]></title>
      <description><![CDATA[<p>De man is nog geen dag in functie, en nu staat-ie al in het volle licht, tegenover de glorieuze winnaar. Samen zullen ze, voor het oog van de camera’s, de gesprekken voor de regeringsformatie officieel inluiden. Zenuwen? Nee, daar is-ie te oud voor, en te goed. Gezonde wedstrijdspanning, hoogstens. ‘Goed je te zien’, zegt de winnaar en steekt zijn hand uit. ‘Ook mooi om je weer te zien’, beaamt de man. ‘Mooie kamer.’ ‘Mooie kamer.’ ‘Eerste gesprek.’ ‘Het eerste gesprek natuurlijk.’ ‘Eerste gesprek.’ Op het gebied van ongemakkelijke ontmoetingen voor een camera is de man geen beginner. Ooit was hij als minister de baas van een publieke omroep, waar de ander liever vandaag dan morgen een einde aan maakt. Destijds smeet de presentator van een nieuwe omroep, eentje die hij hoogstpersoonlijk het publieke bestel had binnengeregeld, met belastinggeld bekostigde champagne uit een Hummer, om te laten zien hoe zinvol dat geld besteed werd. Hij vond dat hij er prima uitkwam. Goed, hij lachte wat ongemakkelijk, en het was niet allemaal even verheffend, maar hij kwam toch innemend over, en in het geheel niet onnozel. ‘Waar wil je me hebben?’ vraagt de winnaar. De man gebaart naar een houten stoel aan de kant van de tafel. ‘Mooie stoel’, zegt hij. Zelf loopt hij naar zijn plaats en denkt: nu nog iets zeggen, iets constructiefs. ‘Daar zitten we dan.’ ‘Daar zitten we dan.’ ‘Wie had dat…?’ De man aarzelt – kan hij dat zeggen? ‘Wie had dat verwacht?’ mompelt de winnaar. ‘Jajaja’, zegt de man. ‘Ja. Jaja’, zegt de winnaar ter bevestiging. Kennissen en oude vrienden hebben zich de laatste jaren weleens afgevraagd wat er zich onder zijn hoed heeft afgespeeld. Waarom hij zo wegdreef bij wie hij vroeger leek te zijn, wat dat voor vuur was waarmee hij columns ging schrijven in die krant, columns waarin hij wekelijks een progressief thema in hapklare mootjes hakte, voor op de conservatieve borrelplank. Die mensen geloven dat het aan hem ligt, terwijl hij zeker weet dat het aan hen ligt. Hij is een bèta, hij telt eenvoudigweg de enthousiaste reacties op zijn columns. Van heel andere mensen dan vroeger, wat vast ook een goed teken is. Op weg hierheen hoorde hij op de radio dat donderdag een nieuwe klimaattop begint, aan het eind van het warmste jaar ooit, en dat de verwachtingen rond die klimaattop tamelijk laag liggen, onder meer omdat de voorzitter ditmaal een sultan is die in het dagelijks leven baas is van het staatsoliebedrijf van de Emiraten. De toon was pessimistisch, je zou je bijna zorgen gaan maken. Wat een geluk dat de winnaar en hij klimaat allebei onzin vinden. Ze kunnen het gerust onbesproken laten. Later die dag zal de man zien hoe de winnaar hun gesprek als ‘aangenaam’ betitelt. Daarna herhaalt hij wat hij hem al onder vier ogen heeft verteld. ‘We gaan niemand het land uitzetten.’ Wat een verbinder, nu al. De man weet natuurlijk niet zeker of dat dankzij hem is, maar hij krijgt er hoe dan ook een warm gevoel van. Hij is er weer bij, en dat is prima.</p>]]></description>
      <guid>https://www.volkskrant.nl/columns-van-de-dag/de-man-de-winnaar-en-de-echo~b55e70ec5/</guid>
      <pubDate>Wed, 29 Nov 2023 00:00:00 +00:00</pubDate>
    </item>
    <item>
      <title><![CDATA[Een verkiezingsdag zou iets geweldigs zijn, als er geen verkiezingsavond achteraankwam]]></title>
      <description><![CDATA[<p>Het dichtstbijzijnde stembureau bevindt zich in de foyer van een theatertje. Erg druk is het er niet, loopt u maar door. Paspoort, stempas, ‘ja, u bent het inderdaad’, stemformulier ter grootte van een yurt, naam zoeken, rood kleuren, drie keer controleren, dichtvouwen, nog eens controleren, stemkliko, klaar. Een choreografie van de democratie, een beetje als in het fragment dat dinsdagavond over het internet zeilde: die halve minuut aan het slot van het NOS-debat waarin presentatoren Simone Weimans en Rob Trip tijdens hun afkondiging werden omringd door alle lijsttrekkers die zich stilletjes achter hen opstelden, als eenden die naderbij komen wanneer je op een bankje een boterham eet. In het laatste shot stonden ze allemaal in beeld. Het had ook de kerstkaart van een accountantskantoor kunnen zijn. ‘Namens ons allemaal: Happy New Belastingyear!’ Eenmaal buiten is de zon gaan schijnen. Kiezers komen aangelopen, stempas in de hand. Ze hebben iets plechtigs over zich, vervuld van de overtuiging dat ze op het punt staan iets groots te verrichten. Het komt niet vaak voor dat je je, in het wild, omringd voelt door mensen die allemaal iets nuttigs gaan doen. En zelf ben je ook al zo lekker bezig geweest. Het kan niet op. Het is op dit soort dagen niet moeilijk om jezelf met jezelf te feliciteren. Kijk nou, wat mooi. Wat een animo. Zie nou, wat een hartelijkheid. Wat zijn we goed en hoopvol bezig. Van harte wij, ook namens mij. Op de liveblogs gaat het er ook al opbeurend knus aan toe, een land van peperkoek. Een meisje dat op verkiezingsdag 18 is geworden, krijgt taart uit handen van burgemeester Hieltjes van Duiven. Of: hoe het nieuws soms wordt teruggesnoeid tot een regel uit een nog te schrijven Annie M.G. Schmidt-versje. Het prettige aan zo’n verkiezingsdag is dat je je bijdrage hoe dan ook levert, dat alles wat je verder nog presteert bonus is. Stemmen is het meest bevredigende klusje dat je kunt klaren: een hele onderneming waar je je toch onmogelijk aan kunt vertillen. Verkiezingsdagen zouden iets geweldigs zijn, als er geen verkiezingsavonden achteraankwamen. U weet het al. Hoe het is uitgepakt. Ik niet. Komt door de deadline van deze column. Die deadline creëert een gat in de tijd. Aan de ene kant zit ik, onwetend, en aan de andere kant bent u, lezer. En u weet het al. Wat? Nou, wie de meeste zetels haalde, dat de opkomst toch weer tegenviel, dat Mona geen premier wordt, welke gemeente het eerst was uitgeteld, en welke lijsttrekker het meest, hoe deemoedig en toch strijdbaar Henri Bontenbal de winnaars feliciteerde, dat alle peilers ernaast zaten en toch gelijk hadden en dat het unieke verkiezingen zijn geworden. Maar wat u, net als ik, nog niet weet: hoe het verder gaat. Wanneer klimaatbeleid eindelijk ophoudt een partijgebonden thema te zijn. Wat er van gesubsidieerde cultuur overblijft. Waar het op uitdraait als al die bedreigingen waaraan politici worden blootgesteld nog vaker tot acties leiden. Of er überhaupt nog sprake zal zijn van buitenlandpolitiek. En: hoe hardnekkig en alomtegenwoordig xenofobie en gewetenloosheid nog kunnen worden. Want wat u ook al weet, lezer in de toekomst, is welke partijleden verzwolgen zijn in een kolkend ‘Simply the Best’-delirium en wie tot na het weekend zal hopen op die ene restzetel die de afgang een wat draaglijker aanzien geeft; de avond zal weinig hebben heel gelaten van het breekbare optimisme van de dag.</p>]]></description>
      <guid>https://www.volkskrant.nl/columns-van-de-dag/een-verkiezingsdag-zou-iets-geweldigs-zijn-als-er-geen-verkiezingsavond-achteraankwam~baaf590f/</guid>
      <pubDate>Thu, 23 Nov 2023 00:00:00 +00:00</pubDate>
    </item>
    <item>
      <title><![CDATA[Op het nippertje nog enkele suggesties voor het veraangenamen van het slot van de campagne]]></title>
      <description><![CDATA[<p>Nog effe doorbijten en dan zit het erop. Het was afzien, voor de lijsttrekkers, voor de campagneteams, voor de parlementaire journalisten, maar vooral voor de kiezer. Volgens mij komt dit doordat er onvoldoende richtlijnen voor verkiezingscampagnes bestaan. Alles kan, alles mag en dus gebeurt alles ook. Dat is uitputtend en verwarrend, miljoenen mensen zweven as we speak nog boven de politieke markt – niet omdat ze niet weten wat ze willen, maar door de luchtigheid waarmee hun zorgen worden weggenomen en weggeschoten. Ieder probleem een snotje, elke lijsttrekker de vinger van de neuspeuteraar die dat snotje opgewekt wegschiet, uit het zicht, in elk geval tot na 22 november. Lossen we op, komen we op terug! Hierbij, op het nippertje, nog enkele vrijblijvende suggesties om campagne en verkiezingen de komende dagen nog wat te veraangenamen: •Het staat 50-plussers vrij hun stem weg te geven aan een jongere, dit kan in sommige gevallen zelfs voorzichtig worden aangemoedigd. 50-plussers die eisen dat andere 50-plussers hetzelfde doen als zij, kunnen zich aanmelden voor het bestuur van een senioren-synchroonzwemvereniging bij hen in de buurt. • Media die nog geen interview of profilerende reportage met en over Geert Wilders hebben uitgezonden of gepubliceerd, hebben hier tot zaterdag 12 uur de tijd voor. Wordt in die uitingen méér ruimte geboden aan Wilders’ liefde voor jonge katten of zijn zogenaamd gematigder toon die hem een coalitie in moet laten glibberen dan zijn giftige, eindeloos herhaalde (en inmiddels kennelijk als ‘gebruikelijk’ veronderstelde) ideeën over miljoenen Nederlanders, dan maakt men gebruik van de ‘postscriptum-toeslag’ om zo een mogelijke ‘human-interest-boete’ te voorkomen. • ‘Spindoctors’ en ‘campagnestrategen’ krijgen allemaal hun eigen podcast, op voorwaarde dat ze alleen nog te gast zijn in elkaars podcasts. Het woord ‘spin’ mag tot nader order alleen nog worden gebruikt in combinatie met de naam ‘Sebastiaan’. • Iedere CDA’er in de campagne (i.c. Henri Bontenbal) die nog één keer benadrukt dat ‘het gezin’ het uitgangspunt is voor beleid en toekomstvisie, wordt verplicht als alleenstaande een hypotheek af te sluiten en een maand rond te komen als vrijgezelle zzp’er in een sector naar keuze. • De VVD-slogan ‘Klaar met oude politiek’ krijgt een eigen Wikipedia-pagina en een essay op De Correspondent met als thema: ironie in de moderne tijd. • De ontbijtshow van Harry Wijnschenk (nummer 14, BVNL), de Rolf Wouters van de politieke ochtendlivestreams, wordt in alle dorpen en steden van Nederland op grote schermen vertoond. Mocht het gaan regenen, dan is er voor iedereen een Henk Krol-paraplu beschikbaar, die je gerust dezelfde dag nog ergens kunt laten liggen. • Bericht tussendoor aan de mensen die in Utrecht-centrum de verkiezingsposters van GroenLinks-PvdA hebben beklad: Frans Timmermans hééft al een snor. • Abortus wordt in het Wetboek van Strafrecht vervangen door het intimiderend protesteren bij abortusklinieken door geradicaliseerde lijsttrekkers, ook al zal Chris Stoffer (SGP) voorstellen deze wissel ‘over de verkiezingen heen te tillen’. • Voor elk ‘waterig compromis’ dat Dilan Yesilgöz vanaf nu nog signaleert, eet Henk Kamp een crompouce, het waterige banketcompromis tussen een croissant en een tompouce. Voor elk kruimeltje dat hij laat vallen, moet hij een schriftelijke verklaring aan de Belastingdienst overleggen. • Prijsvraag: de kiezer die als eerste het woord ‘cultuur’ terugvindt in de campagne, maakt kans op een premierschap namens NSC.</p>]]></description>
      <guid>https://www.volkskrant.nl/columns-van-de-dag/op-het-nippertje-nog-enkele-suggesties-voor-het-veraangenamen-van-het-slot-van-de-campagne~bf27ca55/</guid>
      <pubDate>Wed, 15 Nov 2023 00:00:00 +00:00</pubDate>
    </item>
    <item>
      <title><![CDATA[De Kiezer vindt het klimaat belangrijk, maar niet zo megablubberpowerbelangrijk als andere onderwerpen]]></title>
      <description><![CDATA[<p>Deze week verblijf ik in een huisje in het bos. Ik leef op zakken soep en pepernoten. Af en toe passeert een Kiezer op een mountainbike. Daar blijft het bij, qua intermenselijk contact – of je moet de mensen meetellen in het verhaal dat ik schrijf. Die zijn grotendeels onuitstaanbaar, egocentrisch en kortzichtig. Tuurlijk, ze bestaan niet, ik heb ze verzonnen, maar toch. In dat huisje las ik de woensdagkrant. Kop: ‘Een gratis oplossing voor het klimaatprobleem, graag’. Klimaatverandering is een probleem en de mens is verantwoordelijk. Dat althans concludeert een ruime meerderheid van de Nederlanders in een I&amp;O-onderzoek. Tegelijk blijkt een krappe meerderheid van mening dat de prijs voor vliegtickets binnen Europa beslist niet verdubbeld mag worden. Het moet op de zware schouders neerkomen. In het artikel van Tjerk Gualthérie van Weezel werd die instelling nog even verduidelijkt: ‘Als de rekening voor het klimaat 100 euro zou zijn en de kiezer die rekening zou mogen verdelen, lieten zij consumenten daarvan slechts 13 euro betalen.’ In diezelfde woensdagkrant: Gletsjers in het noorden van Groenland smelten sneller dan gedacht. Door de opwarming van de aarde smelten de gletsjers, waardoor de zeespiegel stijgt, waardoor een steeds groter deel van die gletsjers onder de vorstgrens belanden, waardoor het smelten toeneemt, de zeespiegel sneller stijgt, enzovoort. Vervelend, maar daar kan De Kiezer niks aan doen, met z’n smalle schouders. Over catastrofale ontwikkelingen in het klimaat en wat daaraan te doen valt, wordt in de campagne niet veel gesproken. Dat komt omdat De Kiezer klimaat wel belangrijk vindt, maar ook weer niet zo megablubberpowerbelangrijk als sommige andere onderwerpen. Het is een wonderlijke redenering, waaraan begin noch eind te ontdekken valt. Is De Kiezer vergeten hoe acuut de problematiek is? Of heeft hij juist goed onthouden wat hem al die tijd is duidelijk gemaakt, namelijk dat het hem niks hoeft te kosten, dat de vervuiler betaalt? Niemand heeft erbij verteld dat je, voor een land waarin vervuilers daadwerkelijk betalen, moet stoppen met stemmen op partijen die zelfs bij nieuws over dumping van giftig afval in de nationale drinkwatervoorziening nog sputteren over het vestigingsklimaat en de werkgelegenheid. Partijen en politici voor wie het klimaat ondanks alles hun voornaamste prioriteit blijft, mogen in verkiezingstijd alleen meedebatteren als niemand kijkt. Het misverstand dat wat De Kiezer belangrijk vindt uit de hemel komt vallen – dat dat niet op z’n minst deels het gevolg is van het belang dat de politiek zelf aan bepaalde thema’s toekent – is hardnekkig. Maar dat misverstand komt de grote partijen niet slecht uit, in de race om de gunst van De Kiezer. De realiteit van klimaatbeleid is dat maatregelen duur zijn, zonder dat je er snel tastbare resultaten van kunt verwachten. Je kunt je niet met een bouwhelm op laten fotograferen bij een net iets langzamer stijgende zeespiegel. Wel naast een tabel met dalende uitstootcijfers, maar daar heeft De Kiezer niet zo veel likes voor over. De zich wereldwijd aankondigende ellende wordt hoogstens wat minder ellendig, op de lange duur. En wie weet helpt het niets. Niets voor iets, da’s niks voor De Kiezer. Die heeft liever iets voor niets. Nog één dag. Nog een dag omringd door al die verzonnen figuren, allemaal zo bang dat ze iets tekortkomen. Die beschamende afsplitsinkjes van mezelf die ik in een verhaal hoop achter te laten, maar die vrees ik morgen gewoon weer mee naar huis gaan.</p>]]></description>
      <guid>https://www.volkskrant.nl/columns-opinie/de-kiezer-vindt-het-klimaat-belangrijk-maar-niet-zo-megablubberpowerbelangrijk-als-andere-onderwerpen~b5e39b4d/</guid>
      <pubDate>Thu, 9 Nov 2023 00:00:00 +00:00</pubDate>
    </item>
    <item>
      <title><![CDATA[Bedankt, allemaal. Zonder jullie was het niet de treinreis geworden die het nu was]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week bedankt Frank Heinen iedereen die te snel of te traag de trein instapt. Ah, de trein. Eindelijk.Zo heel vaak gebeurt het niet dat een trein een column binnenrijdt, en dan ook nog eens precies op tijd. Of, ‘geheel volgens dienstregeling’, zoals de conducteurs nuffig omroepen, een beetje als de ober in een van mijn favoriete restaurants het bestelde eten neerzet, vertelt wat het is, en er dan ‘zoals beloofd’ aan toevoegt. Zoals beloofd? Maar: de trein dus. Komt-ie. Boemeldeboemel. Laten we vast een beetje naar de rand van het spoor schuifelen en dan maar hopen dat precies voor onze neuzen zo’n deur stilhoudt die hijgend in tweeën splijt en ons een blik verschaft op alle kanjers die er voor het eind van deze column uit moeten. En wat doen we dan? Rustig wachten tot iedereen is uitgestapt. Goed geantwoord. Want? Want zo hoort dat. Voor ik zo dadelijk uitcheck, wil ik eerst nog een paar mensen bedanken. Dank aan alle natte jassen, dank aan de grommende hond met de stompe snuit die me bleef aanstaren terwijl ik me niet kon verroeren, vanwege zijn baas, die me noodgedwongen had klemgezet tussen het vuilnisbakje en het looprek van de oude dame die zichzelf in evenwicht hield door zich vast te klampen aan de vouwfiets van de meneer met een patatje mayo, of een mayootje patat, die nauwelijks knoeide op de jas van het meisje dat zonder oortjes door haar TikTok scrollde – ontzettend afwisselend, iedere drie seconden een ander muziekje. Jullie ook allemaal bedankt. Zonder jullie was het niet de treinreis geworden die het nu was. Zodra de deuren opengaan, gaan we ieder ons weegs. Dan persen we ons naar buiten, ook de mensen die er helemaal niet uit moeten. Het dringen begint al, gezellig. Ja, we moeten er allemaal uit. Kunt u die hutkoffer uit mijn knieholte halen? Meneer, effe niet tachtig keer met uw mayonaisevinger op het deurknopje drukken – we staan nog niet stil. Ja, nu wel. Druk dan. Andere knop. Oké mensen, belangrijk is nu dat we allemaal geduldig wachten tot iedereen is uitgestapt. We gaan niet staan dringen, ik stel voor dat we lekker veel middenruimte openlaten voor alle uitstappers. Ik heb inderdaad gezien dat sommigen van jullie al veel langer stonden te wachten dan anderen, en het is niet onopgemerkt gebleven dat jullie onfortuinlijk waren gepositioneerd en dat jullie nu helemaal aan de buitenkant van de reizigerskorst hangen. Daar valt helaas niets aan te doen, schade Freunde, klinkt als Schadenfreude – en dat is niet voor niets. Ieder voor zich nu. Veertig stoeltjes, tweehonderd reizigers, Darwin meets de Drie Dwaze Dagen. Pakken wat je pakken kan, neerploffen, koptelefoon op, ogen dicht en nooit meer opstaan, al stort er naast je een hoogzwangere oudere op krukken ter aarde. Ja, komt u maar! Godnondeju, wat staan ze dicht op elkaar. Laten nog net een naar pis ruikend steegje open voor de uitstappers. En maar dringen. Maar: frisse lucht. Gaat u maar voor, mevrouw, doet u maar rustig aan, we zijn er, we hebben voldoende ontberingen doorstaan vandaag, NS is kort voor onmeNSelijk, wist u dat? Nee hoor, ze wachten wel op ons. Godnondefuckingju, wat stroomt dat traag naar buiten. Als kouwe snert. Slof slof slof. Ja joh: anders verhuis je even je hele studentenkamer via de trein. En nog een doos, en nog een kinderwagen. Moven mensen, hallo, wij staan hier precies niet onder de overkapping, in de pijpenstelen. We verliezen manschappen. Er is hier iemand die straks een overstap van anderhalve minuut heeft op Veenendaal-De Klomp. Ja hoor, daar hebben we de eerste die zich tegen de stroom in naar binnen worstelt. Uit de dooie hoek, rechts van de deur. Zo meneer, u heeft wel lang genoeg gewacht? Maar weet u: het is niet aan u om te bepalen wat ‘lang genoeg’ is. Weet u aan wie ik moet denken als ik u zo naar binnen zie glippen? Lispel, uit Alfred J. Kwak, die kwam ook altijd zo aanglibberen, meestal via de regenpijp. Was trouwens een kwal, Lispel. Mag ik er ook nog uit, mensen? Kan er iets meer ruimte worden gemaakt voor mij en mijn ellende? Ik wacht wel, hoor. Bij alle andere deuren zijn ze al ingestapt. Daar gáán onze zitplekken. En straks rijdt-ie weg, we moeten méé. Nood breekt wet, daar gaan we, met zijn allen, head first – hup, die Olympus van onbeschoftheid op, scrum je erin jongens, beuk ze omver!</p>]]></description>
      <guid>https://www.volkskrant.nl/volkskrant-magazine/bedankt-allemaal-zonder-jullie-was-het-niet-de-treinreis-geworden-die-het-nu-was~b00aa6a7/</guid>
      <pubDate>Thu, 2 Nov 2023 00:00:00 +00:00</pubDate>
    </item>
    <item>
      <title><![CDATA[De ontwarbare knoop van het eenzaamste schaap ter wereld]]></title>
      <description><![CDATA[<p>Soms, zij het steeds minder vaak, stuit je in de krant op problemen die nog iets van hoop en optimisme rechtvaardigen, ontwarbare knopen, moeilijkheden die je met een gerust hart overlaat aan specialisten, of aan de tijd. Recent voorbeeld: de berichten rond het eenzaamste schaap ter wereld. Het eenzaamste schaap ter wereld leeft in Moray Firth. Dat schreef Patrick van IJzendoorn eerder deze week. Het eenzaamste schaap ter wereld woont onder aan een klif die ene Jillian Turner twee jaar geleden op een kajaktocht passeerde. Destijds viel het eenzame dier haar op: zonder soortgenoten, met voedsel in overvloed. Toen ze onlangs dezelfde kanotocht nog eens maakte, stond dat schaap er nog steeds. Het volgde de kajakkers zo ver als de rotsen het toelieten. Er schijnt ook sprake te zijn geweest van ‘klaaglijk blaten’, al zegt dat niet veel: blaten klinkt eigenlijk per definitie ‘klaaglijk’. Aangenomen wordt dat het schaap niet in staat is terug te keren naar zijn kudde, maar omdat het ‘veilig’ is, onderneemt de dierenbescherming geen actie. Intussen rijzen er ‘zorgen over het geestelijk welbevinden van het dier’. Op recente foto’s is te zien hoe de vacht praktisch de grond raakt. Persoonlijk vind ik schapen wel vaker onverzorgd ogen, met hun smoezelige wol, bruinig aan de onderkant, van het door de modder kuieren. Maar zodra je het eenzaamste schaap ter wereld hebt gezien, realiseer je je: ook schaapachtige onverzorgdheid kent gradaties. Per ongeluk geïsoleerd geraakte evenhoevigen, het komt geregeld voor. Meestal is er dan wel een kloeke agrariër in de buurt, of een doortastende dierenambulancevrijwilliger. Voor aangespoelde walvisachtigen bestaan protocollen, over verloren schapen bestaan romans, maar een gevonden schaap, dat van niemand is, en dat niets mankeert; daar zijn geen richtlijnen voor. Men drijft eraan voorbij, en kijkt ernaar. En het eenzaamste schaap ter wereld kijkt uitdrukkingsloos terug. Misschien, overweeg je nog, heeft zo’n beest gewoon niet zo’n behoefte aan gezelschap. Je moet het kuddeleven niet overschatten, mogelijk schuilt er onder al die wol een tevreden heremiet, een dier dat uitstraalt: ‘Luister, ik heb m’n natje en m’n droogje, ik heb m’n uitzicht, het is wel goed. Jammer dat mijn achterste topzwaar wordt in de regen, maar c’est la vie, weet je wel.’ Schapenboer Gareth Wyn Jones, bekend van het BBC-programma The Family Farm, heeft laten weten dat het goed mogelijk is dat het dier voorgoed op het eiland vast zal blijven zitten. Eventuele reddingsoperaties kunnen gevaarlijk uitpakken, omdat het schaap zelf vaak geen gevaar lijkt te zien. En ach: die vacht is misschien wat oncomfortabel, maar ook lekker warm voor de winter. Met die gelatenheid nemen dierenliefhebbers geen genoegen. Inmiddels is er een petitie, van mensen die eisen dat het eenzaamste schaap ter wereld gered wordt. Ja, denk je automatisch, en dan? Naar een boerderij waar elk moment de blauwtong om zich heen kan grijpen? Of rechtstreeks naar de slager? Zo keert de moedeloosheid terug. Zelfs oplosbare ellende wordt hardhandig leeggeschud, tot hoop en optimisme beurs voor je op de vloer liggen. En je laat ze maar liggen en door iemand anders vertrappen tot een vieze vlek in het tapijt, met dezelfde vorm als je eigen mismoedigheid. Zat je zelf maar een tijdje op een klif. Los van de kudde, weg van een niet te stuiten stroom berichten over dingen die ondraaglijk onoplosbaar lijken. Even maar. Alleen wind en water, en in de verte blaat een schaap. Het klinkt klaaglijk, maar daar moet je niet direct conclusies aan verbinden.</p>]]></description>
      <guid>https://www.volkskrant.nl/columns-van-de-dag/de-ontwarbare-knoop-van-het-eenzaamste-schaap-ter-wereld~b442dbb8/</guid>
      <pubDate>Wed, 1 Nov 2023 00:00:00 +00:00</pubDate>
    </item>
  </channel>
</rss>
