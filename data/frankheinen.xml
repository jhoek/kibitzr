<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Welkom op de heisessie van Taskforce Smartphone-onvrij Leven]]></title>
      <description><![CDATA[<p>‘Dames en heren, welkom op deze heisessie van de Taskforce Smartphone-onvrij Leven (TSL). Eerst even een puntje van orde: heeft iedereen zijn telefoon in het kluisje bij de ingang gelegd? Net als bij eerdere physical taskforce meetings zullen we elk half uur in tien minuten schermtijd voorzien. ‘Goed, nou, sinds de laatste keer dat we elkaar zagen hebben allerlei ontwikkelingen plaatsgevonden, en er zijn initiatieven en publicaties waarover we het moeten hebben. Om te beginnen natuurlijk: die criminele bende van Smartphonevrij Opgroeien die het ene succes na het andere binnenhaalt. Op 1 in de bestsellerlijsten, grote reportages in de krant, tv-optredens.. Wat zeg je, Annelies?’ ‘De kindertijd is te kort om door te brengen op een smartphone – da’s hun motto.’ ‘Wat moeten ze dan? Buiten spelen? En hoe spreken ze dan af? En wat moeten die ouders dan? Ook hun telefoon wegleggen? Dat is toch waanzin? Kortom, er is tegenwind, tuurlijk, maar het gaat om het grotere plaatje. Ik bedoel: als ik dan in de krant leest dat David Remnick zijn telefoon in de andere ruimte moet leggen om überhaupt tot lezen te komen... ja, dat zijn mooie berichten. Als je ook die hersens weet te kraken, ben je lekker op weg. En die kinderen van die Smartphonevrije figuren worden vanzelf groot, en dan zijn ze toch voor ons. Kunnen ze nog zo ijverig jaren de groepsdruk van hun vriendjes hebben weerstaan; de groepsdruk van een volledige maatschappij krijgt ze wel klein. Frons, wil je wat zeggen?’ ‘Nou ja, ik zat een paar weken geleden in het theater, bij Rebekka de Wit, en die omschreef de smartphone als een manier om ergens niet te zijn. Ze vroeg zich af waar iedereen wás. Dat zette me aan het denken.’ ‘Dat laatste kan de bedoeling niet zijn, daar heb je je apparaten voor, Frons. En als hoe-heet-ze dingetje wil weten waar we uithangen, moet ze misschien eens op onze socials kijken. Wat is dat toch, met die kunstenaars en journalisten en filosofen die de vooruitgang willen tegenhouden, dat geëmmer over het onvermijdelijke? Laat ze aan de wind gaan uitleggen dat-ie niet zo hard moet waaien. Ja, zeggen ze dan, het onderscheid tussen privé en publiek vervaagt. Heerlijk toch?! De wereld je huiskamer, en je huiskamer de wereld. ‘En we lezen steeds minder! Nou, hoe prettig was dat nou helemaal? Elite op zoek naar een nieuw soort exclusiviteit, meer is het niet. Hetzelfde ding waarmee je je koffie bestelt en afrekent en de trein instapt is ook je agenda en je videotheek en je geld en je vriendenkring en administratie en alle winkels en de toegang tot de hele fucking wereld – en dat is dan verkéérd? Vraag niet hoe het kan; geniet ervan! ‘Tuurlijk, ik hoor ook over het belang van zelf nadenken en concentratievermogen voor de democratie, en voor de volksgezondheid en over de kwetsbaarheid van digitale systemen en zo. ‘Heeft onze aandacht’, zeggen we dan. Maar het is gewoon gekibbel op de achterbank. Wij zijn de volwassenen, wij besturen de auto, de vooruitgang tegemoet. En tuurlijk: daar is het mistig, en ongewis, en mogelijk houdt de weg op een zeker moment op, en misschien zal achteraf blijken dat we allemaal genaaiphoned zijn waar we bij zaten; zolang we de route op ons schermpje volgen, kan het niet misgaan. ‘Tot zover mijn welkomstwoordje, straks gaan we heel kort onze collectieve zorg uitspreken over het feit dat DigiD in een Amerikaanse cloud komt, en daarna quizzen met ChatGPT! Maar: eerst even tien minuten vrij scrollen.’</p>]]></description>
      <guid>https://www.volkskrant.nl/columns-van-de-dag/welkom-op-de-heisessie-van-taskforce-smartphone-onvrij-leven~b4ab0162/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[Het verhaal van Dexter Budding vertelt een hoop over de wereld en over onszelf]]></title>
      <description><![CDATA[<p>Ze was jarig. Ze werd – wijsvingers naast elkaar voor je gezicht houden – ‘pwee’. Ze wilde kleine hapjes pap. De verjaardagsbroek zat ‘niet hoed’, schoenen achtte ze ‘nienodig’. Daarna deed ze haar muts op, pakte haar traktatiezak en liep de tuin uit, het hofje over, richting ‘piets’. Ze verandert voortdurend, het valt nauwelijks bij te benen. Het is niet mijn gewoonte om in de krant uit te weiden over mijn persoonlijke leven, het voelt altijd als een vorm van valsspelen. Alsof een pweejarige een oneigenlijk argument is, een olifantenpaadje in de argumentatie. Vind ik. In principe. Alleen gisteren niet. Gisteren schreef Anneke Stoffelen een verhaal over een ingewikkelde kwestie rond de zorg voor mensen met meervoudige beperkingen. Naarmate de zinnen elkaar opvolgden, veranderde dat artikel in een in memoriam voor Dexter Budding, die deze herfst tijdens een conflict tussen zijn ouders en een zorgorganisatie onverwacht overleed. Stoffelen schreef de afgelopen jaren vaker over Dexter, en over de strijd van zijn uitgeputte en tegelijk onvermoeibare ouders Josette en Mark voor zorg op maat voor hun zoon. Die strijd werd ruim tien jaar geleden ook al eens op beeld vastgelegd, in Een goede plek voor Dex (EO), van Nan Rosens. Die film begint met een slungelige, blonde puber die door zijn moeder wordt gewekt. Het volgende moment begint hij zichzelf te slaan, iets wat hij vaak doet en waarvoor hij door zijn ouders met kracht behoed moet worden. Hij maakt hoge geluiden die onmogelijk te interpreteren vallen. Af en toe, op de fiets of in het bubbelbad met zijn zusje, lacht hij en baant zijn ontspanning zich een weg naar buiten, via zijn ogen en de ongecontroleerde bewegingen van zijn ledematen. Heel soms, wanneer hij in de armen van zijn vader ligt en Mark en Dexter elkaar aankijken, is er zichtbaar sprake van wederzijds contact, van vertrouwdheid en liefde. Wat zich in Dexters hoofd afspeelt, wat hij denkt en wil, kan hij onmogelijk zelf duidelijk maken. Naar wat hij voelt, blijft het gissen. De film beschrijft de onvoorstelbare taak waarvoor zijn nooit versagende ouders zich gesteld zien. Allebei gaven ze een eigen bedrijf op om er altijd voor hun zoon te kunnen zijn. Ze geven alles, en weten tegelijk: hoeveel we ook geven, het zal nooit voldoende zijn. Hun zoektocht naar een plek waar ze de zorg konden delen, vond na voltooiing van de documentaire zijn bekroning in het Dex-Ster-Huis, een woning bedoeld voor Dexter en mensen zoals hij, met meervoudige handicaps. Blauwdruk voor de toekomst van dit soort ingewikkelde zorg. En in dat huis werd de zorg dit najaar zomaar ineens stopgezet. Waarom belandt het ene verdriet in een laatje van redelijkheid, en grijpt het andere diep in in je gemoed? Heeft dat te maken met wie je bent, met wie of wat je hebt gekend, op wie je denkt te lijken, welke dag het is? Maakt een opgewekte peuter je vatbaarder voor andere ouders, word je begripvoller of juist niet? Stelt zo’n diep, je plompverloren toegevallen geluk je in staat het diepe, hun zomaar toegevallen verdriet van anderen scherper waar te nemen, of blijft het toch bij vergeefs tasten naar aanwijzingen hoe het moet zijn de ander te zijn? In het verhaal van de familie Budding zat iets dat volgens mij een hoop vertelt over de wereld. Het zit er nog, voor wie het eruit wil halen. Vermoedelijk zal het voor iedereen iets anders zijn.  Het is maar net wie je bent. En geef toe: dat verandert nog altijd voortdurend.</p>]]></description>
      <guid>https://www.volkskrant.nl/columns-van-de-dag/het-verhaal-van-dexter-budding-vertelt-een-hoop-over-de-wereld-en-over-onszelf~b3a2a2dd/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[Het klopt niet, aldus een vrouw op X die zelf niet blijkt te bestaan]]></title>
      <description><![CDATA[<p>‘Het klopt niet.’ Dat zeg ik niet, dat zegt Maria Bram, die haar profielpagina op het socialemediaplatform X heeft verluchtigd met een foto van een Nederlandse vlag en die tekst: ‘Het klopt niet.’ Er klopt een hoop niet. Je leest de krant en je denkt: wat klopt er toch veel niet. Er klopt niks, op een enkel sinterklaasliedje na dan. Probleem: Maria Bram klopt zelf ook niet. Ze bestaat niet eens. Ze is een van de honderden nepprofielen op X die goed waren voor tienduizenden berichten in de weken rond de laatste verkiezingen. Dat meldde RTL Nieuws woensdag. Veel profielen komen uit Ghana, een paar uit Cambodja en er zijn aanwijzingen dat de Russen erachter zitten. In de West-Afrikaanse trollenfarms staan Lidewij de Vos, Thierry Baudet en Geert Wilders er goed op. Vanwege onder meer de Russische dreiging ontvangt heel Nederland deze week een overheidsbrochure over zelfredzaamheid in noodsituaties. Kan nooit kwaad om wat blikvoer en flessen water in huis te hebben, maar het was mogelijk effectiever geweest als de overheid jaren geleden al een boekje voor beleidsbepalers had laten drukken, waarin klip en klaar duidelijk werd gemaakt dat je een land het beste voorbereidt op grote calamiteiten door actief bij te dragen aan sterke gemeenschappen, aan leesvaardige jongeren, aan een sterke publieke omroep die zich kwijt van zijn maatschappelijke taak, aan een woningmarkt, een gezondheidszorg en een politieapparaat waar mensen van op aan kunnen in plaats van dat ze er bang voor zijn, aan het tegengaan van xenofobie en discriminatie op alle niveaus, aan het krachtig veroordelen van verdachtmakingen van rechters, universiteiten en journalisten, en aan het je teweerstellen tegen de grenzeloze macht van grote (tech)bedrijven. Dat je voor zelfredzaamheid óók een functionerende gemeenschap nodig hebt, lijkt nauwelijks nog door te dringen. Inmiddels werkt de overheid zichzelf zo doelbewust tegen dat er geen externe dreiging nodig is om de boel te destabiliseren. Deze week stapte de burgemeester van Terneuzen op nadat een stemming over de vergunning voor een asielzoekerscentrum danig was beïnvloed door een actiegroep (die een ‘smoelenboek’ van voorstanders online zette, want: elke tijd zijn eigen schavot) én door een ondernemer die handel zag in vervangende asielopvang op schepen. Een gemeenteraadslid dat van de weeromstuit niet meer vóór durfde te stemmen, liet aan NRC weten dat Den Haag ‘geen houvast’ biedt voor gemeenten, en voor mensen zoals hij. Het bewust niet uitvoeren van de Spreidingswet draagt zo bij aan allerlei lokale, wetteloze machtsvacuüms waar intimidatie een doeltreffend politiek instrument wordt. Zoek het maar uit daar, zegt demissionair minister Mona Keijzer in feite. Regel het zelf. Kan mij het BBBommen. En zo gaat het de hele tijd: dinsdag zei Keijzers partijleider Caroline van der Plas in de Tweede Kamer dat de berichtgeving van de NPO ‘eerder activistisch dan neutraal’ is en vroeg een debat aan. Een dag later deed Keijzer er op X een schepje bovenop, door de NOS indirect te beschuldigen van het klakkeloos overschrijven van Hamas-propaganda. Gevolgd door een smiley, als om te zeggen: ik meen het niet, maar ik meen het toch. En terwijl de NPO almaar verder verdacht wordt gemaakt én uitgekleed, laat Keijzer zich tegen de wil van het COA filmen op een asielboot door haar eigen propagan-, sorry, persteam, zoals het AD vorige week beschreef. Het klopt van geen kant, en het gaat gewoon door. Ook zonder ramp of oorlog is in Nederland ‘ieder voor zich’ al lang de norm. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-klopt-niet-aldus-een-vrouw-op-x-die-zelf-niet-blijkt-te-bestaan~bc3b65fb/</guid>
      <pubDate>Thu, 27 Nov 2025 00:00:00 +0100</pubDate>
    </item>
    <item>
      <title><![CDATA[Het is niet eenvoudig om van voetbal te blijven houden, en dan is daar: Curaçao]]></title>
      <description><![CDATA[<p>Op de website van de NOS staat een filmpje van minder dan een minuut: Mohammed Bin Salman – kroonprins van Saoedi-Arabië en organisator van het WK Voetbal van 2034 – is te gast op het Witte Huis, op bezoek bij een van de organisatoren van het WK van komende zomer, die deze week nog dreigde met militaire acties tegen een van zijn medeorganisatoren, Mexico. De opdrachtgever van de moord op journalist Jamal Khashoggi (die het daar volgens gastheer Donald Trump ook wel een beetje naar had gemaakt) zit aan een lange tafel. Er zijn kaarsen, een pianist pingelt zich een weg naar het voorgerecht en even verderop zit Elon Musk opgefokt voor zich uit te ratelen. En dan loopt plots Gianni Infantino voorbij. Infantino, een man zo glad en link als een beijzelde stoep in de schemering, is voorzitter van wereldvoetbalbond Fifa. Infantino is erin geslaagd een gevoel van heimwee op te wekken naar zijn voorganger Sepp Blatter – ook een Zwitser, ook een corrupte gluiperd, maar dan meer van het klassieke soort: een zwarte-dollars-in-envelopjes-kind-a-guy. Infantino pakt het groter aan. Schaamtelozer ook. Hij runt het voetbal als een stinkend rijk, autocratisch schurkenstaatje, met als voornaamste exportproduct het WK. Daarom heeft hij dat toernooi ook uitgebreid: van 32 naar 48 landen. Een onzalig idee: meer deelnemers, meer wedstrijden, meer live-tv en dus meer geld. Maar ook: meer reizen, meer teams die geen schijn van kans maken en meer uitputting voor de beste spelers. Over die spelers gesproken: tijdens een praatje heette Trump Cristiano Ronaldo speciaal welkom. Ronaldo, die al een tijdje in Saoedi-Arabië voetbalt voor ruim 200 miljoen per jaar, en in ruil daarvoor af en toe mee moet op diplomatieke strooptocht, keek timide, hulpeloos, als iemand die zich ineens realiseert aan welke bende krankzinnigen hij zich heeft uitgeleverd. Die zaal vol mannen in wie onnozelheid en hebzucht elkaar tot zelden geziene hoogten stuwen, vormde een aardige samenvatting van de staat van het wereldvoetbal – ik houd van de sport, maar het wordt je niet makkelijk gemaakt dat vol te houden. En altijd net als je denkt, ‘ik stort me eens op een andere, minder geperverteerde schijnwereld’, gebeurt er zoiets als dinsdagnacht, toen Curaçao zich kwalificeerde voor Infantino’s giga-WK. Een gelijkspel tegen Jamaica was voldoende. Dat lukte, ondanks talloze ballen op paal en lat van de Jamaicanen, ondanks een penaltymoment in de slotseconden dat later weer werd teruggedraaid, ondanks elf minuten extra tijd en ondanks het voortijdige vertrek (wegens familieomstandigheden) van trainer Dick Advocaat, een man die al een keer of vijftien uit zijn pensioen is teruggekeerd. Een 65+-feniks die al een leven lang liever in een bak vogelspinnen ligt dan dat hij een extra aanvaller opstelt. Geheel in zijn geest eindigde de wedstrijd in 0-0. Het feest dat vervolgens overal losbarstte, bewees maar weer eens dat voetbal een spoor van plezier door gemeenschappen kan trekken. Op dat feest werden niet alleen vader en zoon Gorré en Advocaat en de broers Bacuna en het eiland en de Nederlandse voetbalopleiding gevierd, maar ook de underdog, het onverwachte en de trots van een heel volk. En gek genoeg indirect ook Gianni Infantino, over wie ik in de column van Bert Wagendorp las dat hij het WK van 2030 voor 68 landen wil openstellen. Wederom een vreselijk idee, symbool voor de morele rot in het voetbal, met een paradoxale bijvangst: weer nieuwe, ontroerende momenten en nieuwe feesten die je geloof in het goeie en mooie en belangrijke van de sport weer even herstellen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-is-niet-eenvoudig-om-van-voetbal-te-blijven-houden-en-dan-is-daar-curacao~beca9a36/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[Ook in Moerdijk heeft de vaart der volkeren niet bij voorbaat gewonnen]]></title>
      <description><![CDATA[<p>Op de homepage van de gemeente Moerdijk staat, naast de aankondiging ‘Workshop ‘Stevig op de Pedalen’ voor 50-plussers’ (‘Deelname is gratis, maar vol = vol! Let op: u hoeft uw fiets niet mee te nemen’) nog een nieuwsbericht. ‘Oproep gemeente Moerdijk: eerst geven, dan nemen’. Dinsdagavond maakte het college van B en W bekend dat Moerdijk weg moet. De 1.100 inwoners zullen binnen tien jaar moeten vertrekken om een project met de onprettig bombastische naam Powerport mogelijk te maken. Powerport schijnt noodzakelijk te zijn voor de energietransitie, die op haar beurt weer noodzakelijk is, en dus moet Moerdijk weg. Is Moerdijk dan niet noodzakelijk? De vaart der volkeren vindt van niet. In Moerdijk denken ze er anders over. Op de informatieavond in dorpshuis De Ankerkuil was volgens een verslag van Omroep Brabant sprake van ‘gehuil’ en ‘geschreeuw’. De burgemeester sprak van een ‘enorm offer van de inwoners’. De man, Aart-Jan Moerkerke, had het zo zwaar dat hij in raadselen begon te spreken: ‘We proberen een stekkerdoos in de gemeente te krijgen, maar er zijn nog geen stekkers geplaatst.’ Nu gaat het vooral over goede regelingen. Om eerlijke uitkoopprijzen, om het in stand houden van gemeenschappen. Daarin moeten ‘Rijk en provincie hun verantwoordelijkheid nemen’, en daar moeten de Moerdijkers maar op vertrouwen. Makkelijker gezegd dan gedaan, in een land waar bureaucratie, bestuurlijke argwaan en een onuitroeibare voor-een-dubbeltje-op-de-eerste-rangmentaliteit de laatste decennia talloze mensen hebben gesloopt die erop vertrouwden dat het Rijk zijn verantwoordelijkheid zou nemen. En ik dacht aan Emilienne Driesen. In Tom Fassaerts prachtfilm De engel van Doel (2011) gaat het over Doel, een dorpje dat door de uitbreiding van de Antwerpse haven een spookstad zal worden. Een bejaarde pastoor preekt voor een lege kerk over lijden en dood en kernoorlogen en rijdt op zijn driewieler door de stilgevallen straten van zijn parochie. Op een blinde muur van een leegstaande woning staat in dikke graffitiletters ‘DOEL BLIJFT’. Huizen als skeletten, geblaf in de verte. Een uitgestorven goudzoekersstadje, het klapdeurtje van de saloon piept in de wind. De ene inwoner na de andere pakt zijn biezen. Emilienne weigert. Zij pelt garnalen, voert de poes en weigert officiële brieven in ontvangst te nemen. In afwachting van het onvermijdelijke bezoekt zij haar man op het kerkhof. Verzet komt in vele vormen. Toen Delfzijl in de jaren zeventig het Rotterdam van het Noorden moest worden, moesten de dorpjes Oterdum, Heveskes en Weiwerd verdwijnen, om plaats te maken voor een of andere cruciale fabriek. Oterdum en Heveskes werden uit het landschap verwijderd, van Weiwerd is dankzij mondige dorpsbewoners en actiegroepen nog iets over, al verlieten de laatste inwoners het dorp in 2015 en is veel cultureel erfgoed vernietigd voor een aangekondigde economische ontwikkeling die er nooit kwam. Tegenwoordig heet Weiwerd Brainwierde. In de oude dorpswierde bevindt zich een bedrijventerrein, een ‘kansrijk cluster’. Mogelijk is Moerdijk over twintig jaar een naam uit oude atlassen, maar het kan ook best een decor worden voor historische films, een ‘kansrijk cluster’ of een zwijgzaam dorp, bewoond door een handvol onverzettelijke, verrassend stevig fietsende 50-plussers. Emilienne Driesen stierf in 2019. En in Doel wonen nog altijd mensen.</p>]]></description>
      <guid>https://www.volkskrant.nl/columns-van-de-dag/ook-in-moerdijk-heeft-de-vaart-der-volkeren-niet-bij-voorbaat-gewonnen~b40bfb39/</guid>
      <pubDate>Thu, 13 Nov 2025 00:00:00 +0100</pubDate>
    </item>
    <item>
      <title><![CDATA[Even was ik weer zes en zat ik tussen mijn ouders, ‘Het klokhuis’ op tv]]></title>
      <description><![CDATA[<p>De eerste keer is in een televisiestudio. Ik ben tweedejaarsstudent en doe mee aande blufquiz die hij jaren eerder heeft bedacht en nog altijd presenteert. Tussen de opnames richt hij plots het woord tot me. Een vreemde gewaarwording, wanneer iemand die je al je hele leven kent, wiens stem en gezicht je in uiteenlopende gedaanten bij je draagt, van koetsier Jan Toereloer tot To (van Ta) en Lei de Tinnegieter, plots tegen je begint te praten, ook al zit hij aan dezelfde tafel. Het is alsof je jeugd je rechts inhaalt en naar je wuift. Dacht je dat ik weg was? Zijn rollen hebben me altijd een beetje angst aangejaagd. Maar: lekkere angst, een angst die je met plezier ondergaat. Erik Engerd uitgezonderd. Zodra die in beeldkwam, moest de tv uit. Hij heeft, zegt hij, en buigt zijn rug nog wat krommer, een verhaal van me gelezen, kan dat? Zijn stem kraakt nog meer dan op tv. Op dat moment heb ik exact één verhaal gepubliceerd, dus: ja, het kan.‘Mán!’ roept hij, ‘wat doe je dan hier? Schrijven!’ De aflevering eindigt met een beslissingsvraag. Ik druk het snelst. Dit wordt ’m. Mijn eerste en ongetwijfeld enige tv-quizwinst. ‘Sydney!’ ‘Dát kán ik helaas NIET goed rekenen.’ Het goede antwoord is Melbourne.’ Sindsdien kwamen we elkaar sporadisch tegen. Altijd had hij een hartelijke en persoonlijke opmerking voorradig, vaak gevolgd door een snufje kritiek, ingeklemdtussen twee gruizige lachjes. Die kritiek vatte ik op als compliment. De man die me mijn leven lang vergezelde, via sketches, rollen, liedjes, voordrachten, columns, tv- quizzen; de man die vanaf mijn kleutertijd zo vanzelfsprekend bij mijn leven hoorde dat hij in mijn onderbewuste was vastgeklonken, met die stem die gemaakt was om voor te dragen, en die oogopslag die in sommige van zijn rollen duister of juist uitgesproken naïef of melancholisch was, maar, wanneer de rollen gespeeld waren en hij op zijn eigen teksten aangewezen was, vooral vriendelijk was, en gul, en vol interesse in van alles en nog wat. Díe man, die had kennelijk ook even aan mij gedacht. Eén keer zag ik hem van dichtbij aan het werk. In een minuscuul Vlaamswielermuseum werd een rubriek voor een tv-programma opgenomen. Aanwezig: een regisseur, een cameraman en de acteur die de verhalen vanaf de autocue zouvoorlezen. En ik, die die teksten geschreven had. Veel hoefde ik die dagen niet te doen. Ik zat op een kistje, eerste rang om te zien hoe hij ook in de dufste zin levenblies. De een na de ander, de hele dag door. Zo moet het, dacht ik – al kon ik niet formuleren wat dat ‘het’ dan was. Even was ik weer 6 en zat ik tussen mijn ouders, Het klokhuis op tv. De laatste jaren mailden we af en toe. Over hoe het ging, over wie de Tour ging winnen en over welke boeken we lazen. Zijn laatste tip: ReinAard van Tom Lanoye. Het moet merkwaardig zijn om in talloze levens een vanzelfsprekende aanwezigheid te vormen, je te realiseren dat miljoenen mensen die je uit de verte kennen, zich doorjouw aanwezigheid, ergens, weten zij veel waar, geborgen voelen. Zelf achtte hij zich een subtopper. Maar, zei hij dan: subtoppers winnen op goeie dagen grote koersen. Of in de woorden van een van zijn (vele) lievelingsdichters, Jan van Nijlen: ‘Wees vooral niet verbaasd dat langs gewone bomen, een doodgewone trein u voert naar ’t hart van Rome.’</p>]]></description>
      <guid>https://www.volkskrant.nl/columns-van-de-dag/even-was-ik-weer-zes-en-zat-ik-tussen-mijn-ouders-het-klokhuis-op-tv~b94f785e/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[Er valt toch nóg een keer wat te kiezen]]></title>
      <description><![CDATA[<p>Het was de week van de Amerikaanse presidentsverkiezingen die George W. Bush uiteindelijk zou winnen, na eindeloze vertragingen bij het tellen van de stemmen in Florida. Omdat Dit was het nieuws altijd eerder wordt opgenomen en de uitslag elk moment bekend leek te kunnen worden, stelde teamcaptain Raoul Heertje destijds voor om verschillende versies van het gesprek op te nemen voor de uitzending: eentje voor als Bush zou winnen, eentje voor als Al Gore zou winnen. Vervolgens vroeg Heertje zich af welke eventualiteiten zich nog meer zouden kunnen voordoen. ‘Dat het nog niet bekend is! Dat kan toch niet, in een democratie!’ Collega Marc-Marie Huijbregts: ‘Dat ze alle twee gewonnen hebben, ongelofelijk, wie had dat verwacht!’ Omdat de papieren krant tegenwoordig nog sneller ‘zakt’ dan een oude onderbroek weet u, lezer, dingen die ik niet weet. Ik schrijf dit in een land waarin vijf partijen nog denken dat ze de grootste gaan worden, en u leest dit in een land waar het allemaal toch weer helemaal anders uitpakte dan we van tevoren dachten te hebben uitgepeild. Daarom, speciaal voor u: enkele minicolumns. Zo valt er toch nóg een keer wat te kiezen: voor de realiteit waarin u bent wakker geworden, voor de realiteit waarin u had willen wakker worden of voor de realiteit die u goddank bespaard is gebleven. U kunt het bolletje van uw voorkeur inkleuren, uw krant opvouwen en die (na lezing) in een bus naar keuze deponeren. 1. Kort nadat Geert Wilders zegevierend het podium had betreden en had aangekondigd dat hij ‘de grenzen morgen zou sluiten’ en dat ‘Nederland weer Nederland’ zou worden, nodigde de PVV-leider Patrick Crijns en Maikel Boon uit op het podium en liet hen door alle aanwezigen toejuichen. De verkiezingsuitslag en die openlijke rehabilitatie van de twee AI-kneuzen is niet alleen hernieuwde brandstof voor ressentiment en vreemdelingenhaat, maar schetst ook de contouren van een nieuwe wereld waarin straffeloosheid en rancune de grondbeginselen vormen. 2. Zó veel behoefte had Nederland kennelijk aan fatsoen dat men gisteren dan maar massaal uitkwam bij Henri Bontenbal, het in een pak gehesen Postbus 51-spotje van het CDA. Ook was er opbeurend nieuws voor iedereen die zijn ziel verwart met zijn algoritme: FvD behaalde vijf zetels, JA21 zelfs nog wat meer. 3. Gestrand in het zicht van de haven, maar toch waren het de verkiezingen van Rob Jetten, die zo ontzettend graag premier wilde worden dat hij op maandag besloot een seksistische polsstok blind in het gesprek te planten en giechelend de oversteek te maken naar het land van Vandaag Inside. Bijna kwam hij droog aan de overkant. 4. Er was eens een Limburger die zogenaamd niemand als premier wilde hebben en die toch de meeste stemmen kreeg. 5. Wervende leuzen als ‘Rust in de portemonnee’ en ‘Toch maar weer VVD’ ten spijt leed de partij van Dilan Yesilgöz een historische nederlaag. Voor de VVD liepen de verkiezingen, om met Selina Meyer (Veep) te spreken, uit op een ass-kicking contest with no legs and a giant ass. In een eerste reactie feliciteerde Yesilgöz alle winnaars, ook die ‘afschuwelijke’ GroenLinks-PvdA, met wie ze ‘never nooit’ zei te willen samenwerken. Al voegde ze eraan toe dat het land ‘natuurlijk wel gewoon bestuurd moet worden’. 6. Dat ze allemáál gewonnen hebben! Ongelofelijk, wie had dat verwacht?!</p>]]></description>
      <guid>https://www.volkskrant.nl/columns-van-de-dag/er-valt-toch-nog-een-keer-wat-te-kiezen~bbd3c9d0/</guid>
      <pubDate>Thu, 30 Oct 2025 00:00:00 +0100</pubDate>
    </item>
    <item>
      <title><![CDATA[Eén legendarische partij wordt vooralsnog over het hoofd gezien: de comeback van drs. Mallebrootje]]></title>
      <description><![CDATA[<p>Het is historisch slecht gesteld met het vertrouwen van de kiezer in de politiek, het ‘democratisch ethos’ is zelden zo belabberd geweest, maar te kiezen valt er voldoende. De lijsten zijn bezaaid met vreemdsoortige partijen die zich met een minuscuul polsstokje over de kiesdrempel proberen te ‘duplantissen’. Zo heb je de Libertaire Partij (die ‘uitgaat van het Non-Agressie Principe’, met verkiezingsposters waarop een man met een kettingzaag ‘De zaag door Den Haag’ moet voorstellen), De Linie en Vrede voor Dieren. Vorige week nog ging de NOS mee op campagne met de dreumesen BVNL, 50Plus en Bij1. Eén partij wordt vooralsnog in elk debat gemist en bij elke reportage over het hoofd gezien. ‘Geen idee waarom’, zegt drs. Mallebrootje, voormalig Tweede Kamerlid uit Elst, tevens ontwerper van een wetsuit voor afwasborstels, het uitraasveldje voor de halsbandparkiet, een banenplan voor hobbykippen én een beautycase voor de Lelijke Eend. Zijn partij houdt een ‘persmoment’ in de benauwde serre van Hotel De Poffertjespan. De opkomst valt niet mee. ‘Misschien omdat ik niet op TokTok zit. Maar ik ben het wel gewend: ik moest het altijd al vooral doen met aandacht in uw krant.’ De Betuwse backbencher vertoefde een tijd in de politieke marge, maar hoopt na 29 oktober terug te keren in Den Haag. ‘Wij gaan voor zes zetels – en dat gaat lukken. In de peilingen is onze opmars nog ‘niet meetbaar’, maar ik spreek dagelijks mensen in en rond Donkst die een stem op ons overwegen. Ik hoop nog op Vandaag Inside. Met Derksen zou ik gaarne een kelkje slurpen. Slordig denker, prima snor. Bij Nieuwsuur zit ik reserve. Laat Wollaars maar komen, ik lust ’m rauw. Iemand moet de kar trekken. De hardwerkende Nederlander komt op één. Bouwen, bouwen, bouwen. Fatsoen moet je doen. Weg met gelukszoekers en hun rare etensluchtjes. Voor een sterk en veilig Nederland, nu en in de toekomst.’ De doctorandus wist het zweet van het voorhoofd: het blijkt nog een hele klus, om alle soorten kiezers te bedienen. Bovendien heeft hij zojuist een missive ontvangen: zijn verkiezingsprogramma heeft zowel de doorrekening van het CPB als de rechtsstatelijkheidstoets van de Orde van Advocaten niet doorstaan. ‘Dat heeft te maken met ons plan om iedere Nederlander op zijn 18de een hooivork cadeau te doen. En iedereen boven de 50 elke maand een fles streekbrandewijn, zodra de r in de maand zit. Dat is geen gratis bier, dat zijn investeringen in het humeur van een land.’ Op de vraag wat hij denkt van de campagne tot nu toe, schudt de politicus het fictieve hoofd. ‘Het is afschuwelijk. Neem alleen al dat uitsluiten: die sluit die uit, die wil niet met die. Ik wil met iedereen. En ik kan met iedereen, omdat ik bereid ben tot compromissen. Maar de toon! Ik begreep dat Timmermans ‘jokken’ heeft gezegd. Brrrr. En Jetten had het in uw krant over ‘kut’. Zelf zou ik altijd voor ‘kut met peren’ kiezen. Of, netter nog, ‘kut met p’. Maar ja, wat wil je, jongeren vandaag: compleet losgeslagen. Nee, dan Caroline, altijd even hooivorkminded. Of een swingcoalitie met DJ Jopie. Hij boenkeboenkmuziek, ik streekliederen. Wie? Jimmy Dijk? Maar wie is DJ Jopie dan?’ Een dag na het persmoment volgt een persbericht uit Elst. Een voorname lijstduwer zegt haar vertrouwen in de partij op. Volgens het jonge ding uit de achterban richt Lijst Mallebrootje zich onvoldoende op geopolitiek en klimaat, en te veel op extra opvanglocaties voor ontheemde huiskatten en volksdansen. Voorlopig houdt ze haar senaatszetel, maar op de verkiezingstandem is vanaf heden weer een plekje vrij. Geïnspireerd door Remco Campert. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-legendarische-partij-wordt-vooralsnog-over-het-hoofd-gezien-de-comeback-van-drs-mallebrootje~b7d18c87/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[Zeg maar gewoon wat je bedoelt, daar heb je geen schaamvlag meer voor nodig]]></title>
      <description><![CDATA[<p>Ach, de Nederlandse vlag. Persoonlijk zou ik wel zonder kunnen, maar mensen schijnen er dol op te zijn. Prima. Ik associeer hem vooral met glunderende vlaggendragers op de Olympische Spelen en met windstille villawijken op de ochtend van Koningsdag. Nog maar een maand geleden las ik in deze krant een reportage van Patrick van IJzendoorn over het gevlag in Groot-Brittannië, en dan vooral tijdens tamelijk enge antimigratiedemonstraties. Toen vond ik dat nog vrij exotisch, maar inmiddels is de Nederlandse vlag ook hier van een herinnering aan koninklijke verjaardagen verworden tot, ja, tot wat eigenlijk? Deze week besloot de gemeente Uithoorn, waar ruzie is over de komst van een azc, de Nederlandse vlag uit het straatbeeld te weren. Die zou, voor sommige mensen, intimiderend kunnen zijn. De volgende dag hing het hele dorp vol rood-wit-blauw. Gezellig. Een verslaggever van De Telegraaf had zelf een vlag meegenomen en hield die voor het gezicht van een dorpsbewoner. ‘Is dit intimiderend? Nee? En als ik ’m nou dichterbij houd?’ Nee, zei iedereen die De Telegraaf tegenkwam. Het is maar een doek. Een stukkie katoen. En het ‘staat voor Nederland’ – wat mensen daarmee ook mogen bedoelen. Kortom: de symboliek van een vlag werd in één moeite door ontkend én bevestigd. Het deed me denken aan een gigantische kerel die je eerst een tijdje aankijkt alsof hij je elk moment een eind weg kan slingeren, daarna op de mondharmonicatonen van Ennio Morricone naderbij komt, wat potige vrienden wenkt, zijn knokkels laat kraken, vlak voor je gaat staan en dan zacht in je oor fluistert: ‘O, vind je dit intimiderend? Maar ik sta hier alleen maar. Ik mag hier toch wel staan van jou?’ In de eerste Mr. Bean-film wordt het hoofdpersonage in de Verenigde Staten geconfronteerd met een motorrijder die zijn middelvinger naar hem opsteekt. Bean, onbekend met het fenomeen, begint vervolgens naar iedereen opgewekt zijn middelvinger op te steken, en ontdoet het gebaar daarmee blijmoedig van iedere dreiging of belediging. Min of meer het omgekeerde gebeurt nu met de Nederlandse vlag. En het gekke is niet dát het gebeurt. Ik bedoel, sla de recente analyses van historici en politicologen er maar op na. Fascisme, here we come. Nog even wat checks-and-balances slopen en we zijn er weer bij en dat is pri-hi-ma. Wat nu wordt geoogst, is dat wat de afgelopen twintig, dertig jaar lang is gezaaid. Nee, het gekke is dat mensen zich nog altijd in allerlei bochten denken te moeten wringen. Dat ze betogen houden dat het ze gaat om het symbool, om een specifieke vrijheid (die zelden of nooit voor de ander geldt) of een traditie. Boven op de modderschuit van xenofobie en ressentiment wappert een vlag. Zeg nou maar gewoon wat je bedoelt, je opinie wordt gedeeld (én gevoed) door talloze volksvertegenwoordigers, daar heb je tegenwoordig geen schaamvlag meer voor nodig. Voor de vlag zelf is het wel sneu. Daarom pleit ik voor modernisering: iedere Nederlander ontvangt vanaf nu naast een BSN-nummer ook een eigen rood-wit-blauw vlaggetje, ontworpen door een of ander dystopisch AI-programma. Ieder volgend vlaggetje is net even anders dan het vorige. Met dat vlaggetje kan tweemaal per jaar gevlagd worden: op de eigen verjaardag en op een speciaal in te stellen Vlaggetjesdag, waarop je er even aan herinnerd wordt met hoe spectaculair veel spectaculair verschillende mensen je dit land bewoont.</p>]]></description>
      <guid>https://www.volkskrant.nl/columns-van-de-dag/zeg-maar-gewoon-wat-je-bedoelt-daar-heb-je-geen-schaamvlag-meer-voor-nodig~b798bab4/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[Misschien is het geen toeval dat Nobelprijswinnaars geregeld onbereikbaar zijn]]></title>
      <description><![CDATA[<p>Op 12 oktober 2007 zo rond de middag stapt Doris Lessing voor haar huis uit een taxi. Ze heeft zojuist boodschappen gedaan, ondanks een armblessure is haar metgezel belast met het dragen van een streng uien en een losse artisjok. Op de stoep voor haar huis: fotografen en cameraploegen. ‘Are you photographing something?’‘We are photographing you. Have you heard the news?’‘No.’‘You’ve won the Nobel Prize in Literature.’‘O, Christ.’ En, terwijl de taxi wegrijdt: ‘I’m sure you would like some uplifting remarks of some kind.’ Het beste nieuws van deze week was dat van Fred Ramsdell, een van de winnaars van de Nobelprijs voor Geneeskunde. Het duurde bijna een etmaal voor Ramsdell hier zelf van op de hoogte werd gesteld; hij was bezig met een bergwandeltocht. Toen zijn vrouw haar telefoon aanzette en een gil slaakte, vreesde hij dat zij een grizzlybeer had gezien. Een van de wetenschappers met wie Ramsdell de prijs dit jaar deelt, Mary Brunkow, had het telefoontje uit Zweden wel zien binnenkomen, maar ging ervan uit dat het ‘spam’ was en schakelde haar telefoon uit. (Zelf werd ik ooit gebeld tijdens een mondeling tentamen ‘kunstenaarsromans’. Het was een Frans nummer. Spam, dacht ik, want soms ben ik even scherp als een Nobelprijswinnaar, en drukte het weg. Maar het nummer bleef me lastigvallen. Na drie keer nam ik op. Het was Henk Spaan, de Alfred Nobel van Hard Gras, die me vanuit zijn Franse buitenhuis meedeelde dat ik was genomineerd voor, nou ja, iets wat ik destijds ervoer als de Nobelprijs voor Sportjournalistiek.) Nobelprijswinnaars zijn notoir moeilijk bereikbare types. Ze trekken de stekker uit hun telefoontoestel (ze hébben kennelijk nog een telefoon met stekker), zodat partners of buren hen moeten komen verwittigen. Bob Dylan reageerde in het geheel niet; hij negeerde zijn winst zoals anderen een pukkel op hun neus negeren. Misschien gaat het dan vanzelf weer weg. In de woensdagkrant vertelde Tonie Mudde het verhaal van Gerard ’t Hooft, die jaren geleden in Italië een lezing gaf op het moment dat bekend werd dat hem de prijs was toegekend. Het nieuws baande zich een weg door zijn gehoor, rij na rij, fluisterdefluister. Tegen de tijd dat ’t Hoofts speech erop zat, kreeg hij een daverend applaus. Een geïmproviseerde surpriseparty midden in Bologna, waarop je lekker veel aan het woord bent, waarvoor je geen zaaltje hoeft af te huren en waarbij de kans op schunnige liedjes of ongewenste cadeaus praktisch nul is – kan het feestelijker? Ik denk nog geregeld aan Doris Lessings artisjok, en vanaf deze week zal ik ook af en toe even een gedachte wijden aan de fantoomgrizzly van mevrouw Ramsdell. Misschien is het geen toeval dat mensen die uitblinken in wat ze doen geregeld off the grid zijn, op een berg, of op een markt. Het is heilzaam af en toe even een paraplu op te steken tegen de permanente stortbui van contact met anderen, de regen van z.s.m. en asap. Misschien kun je beter bepalen waar je heen moet als af en toe niemand weet waar je bent. Het schijnt dat Donald Trump zich momenteel warmloopt voor de Nobelprijs voor de Vrede. Mogelijk kan iemand hem uitleggen dat hij zijn kansen danig vergroot als hij rustig gaat zitten wachten, alleen, op een berg zonder bereik.</p>]]></description>
      <guid>https://www.volkskrant.nl/columns-van-de-dag/misschien-is-het-geen-toeval-dat-nobelprijswinnaars-geregeld-onbereikbaar-zijn~b3f859b2/</guid>
      <pubDate>Thu, 9 Oct 2025 00:00:00 +0200</pubDate>
    </item>
  </channel>
</rss>
