<?xml version="1.0" encoding="utf-16"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Gratis oplossingen voor de tekorten bij de Nationale Spoorbiels]]></title>
      <description><![CDATA[<p>Waar zouden we zijn zonder de trein? Met zijn honderden op een perron, bellend dat het wat later wordt. Julian Barnes citeerde in Flauberts Papegaai Gustave Flaubert: ‘Ik krijg zo snel genoeg van de trein dat ik na vijf minuten al zit te janken van verveling. De andere passagiers denken dat het een verwaarloosde hond is; helemaal niet, het is M. Flaubert die zucht.’ Flaubert kwam uit de tijd van vóór de stiltecoupé, een tijd waarin je er tijdens het janken in de trein lekker bij kon gaan zitten. Veel mensen zijn anderhalve eeuw later nog altijd aangewezen op de trein. Voor die groep is betaalbaar en bruikbaar OV van levensbelang. Treinreizigers zijn ook mensen, tenzij het dieren zijn. Hoor ik daar een kennel vol verwaarloosde honden janken? Nee, het is de Sprinter richting Kropswolde, die binnenkomt op Spoor 3. Ach, de NS. Gisteren maakte de Nationale Spoorbiels de jaarcijfers bekend. Tussen de rookpluimen van alle nog te blussen binnenbrandjes – personeelstekort, een met eentiende punt gezakte stationswaardering, verouderd spoor dat niet berekend is op hogere snelheden en de zinsnede ‘beperkte verdiencapaciteit met een lager rendement’ – stonden de harde cijfers: de NS maakte in 2023 een half miljard verlies. Het was aan een gulle gift van het kabinet te danken dat de kaartjes niet al te veel duurder hoefden te worden. Als het kabinet dit jaar niet nogmaals over de brug komt, zullen de kaartjes 10 procent duurder worden. Kan minder worden, wordt waarschijnlijk meer – zo gaat dat ook vaak met aangekondigde vertragingen. Het spoor piept en de trein kraakt, en het geld moet ergens vandaan komen. Tuurlijk: je kunt de kaartjes duurder maken, de treinreiziger is toch al gewend fiks te betalen voor zijn tuchtiging. Maar alles heeft een kantelpunt, en voor je het weet, is de machinist nog de enige passagier. Treinen nóg kleiner maken is een andere mogelijkheid, met als bezwaar dat ze dan met het blote oog niet meer waarneembaar zijn. Beter is het daarom te zoeken naar alternatieve verdienmodellen. Bestekjes bij de stationspastaketen. De kleverige pasta die op de grote stations worden verkocht, is al aardig aan de prijs. Slimmer is het om de nu vaak kosteloos verstrekte ‘bestekjes’ duurder te maken. Denk aan een bedrag van 15 euro voor een plastic vorkje, 20 als je er een mesje bijkoopt. Noem het ‘duurzaamheidstoeslag’. Wie met een kartonnen koker kokende penne in zijn handen staat, en geen bestek bij zich heeft, is tot alles bereid. Pleiten voor een verlengde termijn voor minister Yesilgöz. Die op haar beurt de verkeersboete nog een paar maal duurder maakt, tegen elk advies in, tot iedere foutparkeerder in de schuldsanering zit en de laatste paar auto-Mohikanen uit zelfbescherming een dalurenabonnement aanschaffen. Aantal bovenleidingen terugsnoeien. Een aanzienlijk deel van de vertragingen vindt zijn oorsprong in ‘iets met de bovenleiding’. Als iets voor zó veel problemen zorgt, is het misschien tijd om ermee te stoppen. Zo gebeurt dat vaker, bij de NS. Bijkomend voordeel is dat hiermee ook miljoenen kunnen worden bespaard op de koffie en thee die nu bij elke vertraging gratis worden aangeboden. ‘Openbaar’ uit het begrip ‘Openbaar Vervoer’ schrappen. En zo voorkomen dat mensen met lagere inkomens, mensen met een beperking, mensen buiten de Randstad en mensen met last van principes abusievelijk menen dat de trein er voor iedereen is. Het kabinet voor een voldongen feit stellen door je stiekem op eigen houtje te re-nationaliseren. Omdat je een klimaatvriendelijke nutsvoorziening bent, en geen luxeproduct. [Hier de tekst overheen typen of plaatsen]</p>]]></description>
      <guid>https://www.volkskrant.nl/columns-opinie/gratis-oplossingen-voor-de-tekorten-bij-de-nationale-spoorbiels~b50aec9f/</guid>
      <pubDate>Wed, 28 Feb 2024 00:00:00 +00:00</pubDate>
    </item>
    <item>
      <title><![CDATA[In de botsinkjes tussen journalisten en politici klinkt de impliciete dreiging]]></title>
      <description><![CDATA[<p>Emily Maitlis vertelde eens in een lezing over een gesprek dat ze voerde met Robert De Niro. Maitlis was lange tijd de presentator van BBC Newsnight en dan spreek je nog eens iemand. In dat interview begon De Niro te fulmineren over zijn lievelingsonderwerp: de verbluffende incompetentie van Donald Trump op ieder denkbaar terrein, en dan met name zijn coronabeleid. Na afloop was Maitlis teleurgesteld. Het hele interview lang had ze zich het hoofd gebroken over de vraag hoe ze De Niro kon tegenspreken, wat ze tegen zijn woorden kon inbrengen, zo bevreesd was ze om bevooroordeeld over te komen. Als ze straks maar niet denken zus… Als ze me maar niet kunnen pakken op zo… De stroom aan woedende reacties op haar gebrekkige objectiviteit echoden al door haar gedachten, nog voor het gesprek überhaupt was uitgezonden. Wat er kan gebeuren wanneer iemand iets onaangenaams zegt, ondervond Tijs van den Brink, presentator van Op1, toen hij enkele dagen na de verkiezingen op X de wind van voren kreeg van de grote winnaar van die verkiezingen. Van den Brink zou een gast hebben ‘uitgelokt’ om het woord ‘fascist’ te gebruiken. Het betrof een uitzending waarin aan tafel een conservatief en voornamelijk rechtsdraaiend panel de gevolgen van de verkiezingsuitslag besprak. De vrouw in kwestie zat in het publiek, in talkshows zelden de plek waar de meest prominente gasten worden neergezet. Ze had deelgenomen aan een demonstratie ‘tegen het fascisme’ en kwam daarover vertellen. Met andere woorden: Van den Brink ontlokte die demonstrante het ‘f-woord’ op dezelfde manier waarop je aan een kennis die je met twee volle boodschappentassen uit een supermarkt ziet komen het ‘b-woord’ ontlokt, maar Tijs kreeg het publiekelijk voor zijn kiezen van de beoogd premier alsof-ie het f-woord er live op tv uit had gemarteld. Afgelopen weken kwamen hier nog twee akkefietjes bij: de minister van Justitie protesteerde online tegen het woord ‘laf’ (l-woord) in een stuk van NRC-columnist Carolina Trujillo (in werkelijkheid ging het om ‘getuigt van een lafheid’, maar vooruit), en de beoogd premier voer uit tegen Sander Schimmelpenninck, die maandag op deze plek uitlegde hoe extreem-rechts alles omdraait, waarop nogal wat mensen online beweerden dat juist extreem-links altijd alles omdraait – een ingewikkelde uitwisseling van perspectieven waarin uiteindelijk iedereen zijn eigen gelijk weerspiegeld zag. In beide boze reacties viel het woord ‘beveiliging’. Een aantal politici wordt beveiligd, een enkeling zelfs al jarenlang, een situatie die zo door en door verdrietig is dat je haast zou vergeten dat die omstandigheid niet geldt als valide argument, hoogstens tegen het bedreigen van politici, of van journalisten trouwens, of van welke andere groep dan ook. Alsof iemand op de stoep tegen je aan fietst en vervolgens woedend verklaart dat dat komt omdat zijn auto is vernield, vast door net zo’n voetganger als jij. Het zouden onbeduidende incidenten kunnen zijn, ego-botsinkjes met alleen blikschade, slechts betekenisvol voor dat handjevol volhouders dat in de door Elon Musk lek geprikte Twitter-vijver nog wat lethargisch is blijven ronddrijven tussen het kroos van crypto-advertenties en bot-accounts. Maar er gaat nog iets anders onder schuil: een impliciete waarschuwing. In het hoofd van eenieder die overweegt bepaalde politici te bekritiseren, klinkt al bij voorbaat de echo van grenzeloze woede. De wetenschap dat die woede door politici zelf op ieder gewenst moment kan worden opgepookt, is een in potentie gevaarlijk machtsmiddel.</p>]]></description>
      <guid>https://www.volkskrant.nl/columns-van-de-dag/in-de-botsinkjes-tussen-journalisten-en-politici-klinkt-de-impliciete-dreiging~bd54110d/</guid>
      <pubDate>Wed, 21 Feb 2024 00:00:00 +00:00</pubDate>
    </item>
    <item>
      <title><![CDATA[Deze nummers waren nét te actueel voor de Nederlandstalige Top-100]]></title>
      <description><![CDATA[<p>Woensdag werd eindelijk bekend welk Nederlandstalig nummer bovenaan staat in de Volkskrant Top-100. De jury zette Watskeburt?! van De Jeugd van Tegenwoordig op 1. Onderstaande liedjes zijn te recent uitgekomen en dongen zodoende nog niet mee naar een plek in de Top-100. Robbie &amp; De Jettens – Doe toch salderen Dé carnavalshit van 2024, die vooral in koophuizen luidkeels wordt meegezongen. Op de melodie van Sollicitere van de Janse Bagge Bend (en dus ook van Gimme Some Lovin’) worden ‘energietransitie’ en ‘terugverdientijd’ opzwepend bezongen. Enigszins verwarrend wordt het wanneer hiphopcollectief Vandebron er halverwege dwars doorheen begint te rappen. De zin ‘Ik geef niet over, ik doe terugleverkotsen’ blijft lang hangen. Het Sneeker Mannenkoor – Trije brêgen Koraal over een stadje dat in verzet komt tegen een wereldmacht. Wanneer een gemeente drie bruggen ‘fictief sluit’ om Google Maps te misleiden en zo de verkeersdrukte in de binnenstad te verminderen, verandert álles. Verhaal wordt verteld vanuit het perspectief van een overbodig geworden navigatiesysteem. Opera-achtige allure. Fantasma – (Ruim 1.350 kilo) Sterrenstof Oranje-buitenspeler van wie altijd dreiging uitgaat bezingt in gecodeerde encrochat-zinnen de geneugten van de smokkel van harddrugs. Alweer een intelligent, opgewekt nummer van de artiest die eerder hits had met Familiefeest, Bij verstek en Geef mij maar Moskou-Stad. B.B.B. King – Kom terug Bluesy Spinvis-cover, was de eerste single van het gelijknamige album van King (alias Caroline van der Plas), dat helemaal gaat over een plots vertrokken collega. De plaat bevat verder boeiende variaties op hits van Volumia! (Blijf bij mij), Armand (Ben ik te min) en Meisjeskoor Sweet Sixteen (‘Waarom doe ik alles fout / ben ik warm of koud / dat komt door Pieter, dat komt door Pieter’), maar wordt afgesloten met het schrijnende Alleen naar de kermis van Thijs Boontjes (‘Ik ben alleen naar de kermis en het valt me niet mee / want ik zit nu in m’n eentje in een bakje voor twee’). Wie Kom terug beluistert als feuilleton, hoort een verhaal zonder happy end. U-niq. feat Mr. Plasterk – Mijn brief Gelegenheidsformatie over een moeizame samenwerking. Deze tekstueel onnavolgbare afscheidsbrief in liedvorm duurt 27 minuten, maar wie er een beetje kriskras doorheen scrollt, komt al gauw tot de conclusie dat niet ieder afscheid een einde hoeft te betekenen, of andersom, of vice versa. Hoogte- of dieptepunt van deze elegie is het catchy refrein: ‘We zijn niet toegekomen aan een gezamenlijk antwoord op de vraag of er perspectief is voor overeenstemming.’ Kan zomaar de klapper van de festivalzomer worden. Dorpsmensen – In de ijskast Op de wijs van In the Navy heeft Dorpsmensen (37 zetels, één bandlid) een knaller van een nummer 1-hit te pakken. De zegeningen van het bekende keukenapparaat worden uitvoerig bezongen: je kunt er van alles in zetten, en dan lijkt het op het oog weg, maar ondertussen blijft het lekker lang goed en je kunt het gewoon pakken zodra je er weer zin in krijgt. Amnesty – Mensenrechten R&amp;B-ballad over de risico’s van de verwording van de Nederlandse politiek en de acute dreiging die uitgaat van antidemocratische krachten. Weinig hitpotentie. ‘Altijd weer hetzelfde liedje’, aldus het enige bandlid van Dorpsmensen. En de Minister van Justitie noemt Mensenrechten ‘gewoon niet echt iets voor mij’.</p>]]></description>
      <guid>https://www.volkskrant.nl/columns-opinie/deze-nummers-waren-net-te-actueel-voor-de-nederlandstalige-top-100~b6dcba8d/</guid>
      <pubDate>Thu, 15 Feb 2024 00:00:00 +00:00</pubDate>
    </item>
    <item>
      <title><![CDATA[Pieter Omtzigt en de intergalactische eindstrijd]]></title>
      <description><![CDATA[<p>Elke keer dat ik Pieter Omtzigt zie, denk ik aan Richard Krajicek. Dat komt door Joost de Vries, die in zijn Omtzigt-profiel in De Groene Amsterdammer enkele maanden geleden noteerde dat Pieter Omtzigt ooit lid werd van het CDA omdat hij de vut wilde afschaffen, een tamelijk verrassend vergezicht dat bij De Vries herinneringen opriep aan die keer dat Krajicek werd gevraagd waar hij ’s nachts van wakker lag. En dat die toen in volle ernst schijnt te hebben gezegd: ‘De staatsschuld.’ Tegen de achtergrond van wat sippe fans van zangeres Meau – die niet kwam, en dat kwam door hem – zat Pieter Omtzigt dinsdagavond in de Humberto-talkshowstudio. Hij oogde even beteuterd als zijn toehoorders, al is ‘beteuterd’ bij hem de directe buurman van zijn neutrale expressie. Toch was het helder: hier zat iets allerminst snor. Zelfs de kuif oogde geagiteerd. De eerste paar minuten zei hij niets. Niet omdat hij zich hulde in een gekweld stilzwijgen, maar omdat hem niets werd gevraagd. Zijn daden dienden eerst geduid. Duiders du jour: Elodie Verweij en Joost Vullings. Want die gekke tweets, ja, dat was me wat geweest, toen was het de politieke junkies al wel duidelijk dat ‘het bal was’ aan de onderhandelingstafel. En toen had Verweij (‘sinds kort van het AD’) dus de scoop binnengehengeld. Of nou ja: zij wist een paar minuten eerder dan de rest dat de formatiegesprekken waren gestrand / opgeschort / gepauzeerd / afgerond / verbreed / verdiept / gestaakt / gefnuikt / gefrustreerd / vastgelopen. Dat moest gevierd worden. Want de politieke richting van het landsbestuur is boeiend, maar media over media, da’s als een rouwstoet op je theorie-examen: bij twijfel altijd voorrang geven. ‘Ik kom straks bij u’, zei Humberto Tan tegen the man of the hour. Pieter Omtzigt lachte, het ging niet vanzelf. Ook voor lachen is aanleg vereist. Ondertussen transformeerde de studio in een tandartspraktijk. Door een kier van de deur kon je de boor al horen warmdraaien. Ik kom straks bij u. (‘Vanavond is de aarde aangevallen door buitenaardse wezens. De kapitein van deze wezens zit bij ons aan tafel. Ik kom straks bij u. Eerst Gijs van het opiniepanel. Gijs, zit de Nederlander eigenlijk wel te wachten op een intergalactische eindstrijd?’) Uiteindelijk kwam Omtzigt dan toch aan het woord. Hij vertelde over geheime brieven, vol financiële tegenvallers, een soort omgekeerde schatkaarten eigenlijk, die hem te laat ter hand waren gesteld. ‘Het is dus een procesding!?’, constateerde Vullings verontwaardigd. Alsof je tegen Bassie roept: ‘Het is dus gewoon kattekwaad!?’ Tja. Procesdingen zijn Omtzigts zwakke plek. Hier werd de man, die een politieke ster werd door alles uitentreuren achter de komma na te rekenen, afgerekend op zijn veronderstelde wens alles uitentreuren achter de komma na te rekenen – behalve zijn verkiezingsprogramma als het CPB met de Casio in de hand op de stoep staat. En de actualiteit boemelt voort. Zelfs in een impasse verschuift alles – en zelden de goede kant op. De essentie is niet Omtzigts eeuwige twijfel, of de sinistere schoolpleinvibes op X, of wie wat wanneer wist en via welk medium, en welke journalist welk nieuwtje. De essentie is de normalisering van het abnormale, elke dag opnieuw, in het achteloze gebruik van ‘grondwettelijk’ en ‘antirechtsstatelijk’. En het verschil zit niet in cijfers, niet in een nonchalant ingetrokken wetsvoorstel. Het zit dieper en is te allen tijde onoverbrugbaar. Dacht ik. Hóópte ik. Van dat soort dingen kun je best wakker liggen. En dan heb je óók nog die staatsschuld.</p>]]></description>
      <guid>https://www.volkskrant.nl/columns-van-de-dag/pieter-omtzigt-en-de-intergalactische-eindstrijd~b63a139f/</guid>
      <pubDate>Wed, 7 Feb 2024 00:00:00 +00:00</pubDate>
    </item>
    <item>
      <title><![CDATA[De dissident als wandelende dode, die weigert vergeten te worden]]></title>
      <description><![CDATA[<p>Een paar jaar geleden hield de gevangenenkolonie in Charp een open dag. Charp is een nederzetting in het uiterste noorden van Rusland, permafrostgebied, het geld wordt er voornamelijk verdiend in de cementindustrie. Journalisten en cameraploegen kwamen een kijkje nemen. Online is een fragment te vinden van een vermagerde gevangene die de karaokemicrofoon ter hand neemt in een recreatieruimte die in een aangrijpend soort paars geschilderd is. Op andere beelden zie je de gevangenen achter het hek in zwarte kleding eindeloos rondmarcheren. Voor de toegangspoort stond destijds – en misschien nog wel – een beeld van een liggende poolwolf. Daar, in Charp, arriveerde eind december 2023 Aleksej Navalny, nadat wekenlang elke vorm van contact met hem onmogelijk was geweest. Rond de kerstdagen liet Navalny weten dat hij nog leefde, op die diep-ironische toon van hem die de uitzichtloosheid van zijn situatie inmiddels onmogelijk nog kan verbloemen. Elke keer laat hij weer van zich horen, en elke keer oogt hij onverwoestbaar opgewekt, geestelijk ongebroken, maar ook: verzwakt, vermagerd, uitgeput. Navalny lijkt me iemand die je er op een karaokeavond goed bij kunt hebben, zonder twijfel kent hij zijn campy klassiekers, maar ik betwijfel of hij wordt toegelaten tot die paarse recreatieruimte. Ik moest aan Navalny en aan karaokeavondjes rond de poolcirkel denken, toen ik deze week las over zijn collega-dissident, de journalist en activist Vladimir Kara-Moerza. Kara-Moerza, die ooit een documentaireserie maakte over oud-dissidenten uit het Sovjet-tijdperk (Choose Freedom, te zien op YouTube), zit inmiddels zelf al twee jaar vast, wegens kritiek op Poetin en de oorlog in Oekraïne. Al is de aanklacht ‘zweetvoeten’ voor Russische oppositieleiders inmiddels ook al voldoende om naar een strafkamp te worden afgevoerd. Sinds deze week weet niemand meer waar Kara-Moerza is. Een aan hem gerichte brief, verzonden aan de gevangenis in Omsk, kwam retour afzender, met de mededeling dat de betreffende gevangene niet meer op die plek verbleef. Net als Navalny heeft Kara-Moerza een cv vol aanslagen op zijn leven. En net als Navalny keerde hij terug naar Rusland, in de zekerheid dat hij daar onmiddellijk gearresteerd zou worden, en zonder te weten of hij vervolgens ooit nog vrij zou komen. In zijn column in The Washington Post schreef hij nog niet zo lang geleden over zijn land. ‘In ruil voor een hogere levensstandaard hebben we democratische principes opgegeven.’ Talloze politieke gevangenen zitten intussen opgeborgen in de oude betonnen barakken uit de tijd van de goelag. Lang niet allemaal zijn ze in staat het woord te richten tot de wereld daarbuiten, maar af en toe duikt er iemand op die verslag doet van wat er gebeurt, van de nauwelijks voorstelbare schaal waarop ieder onwelgevallig geluid wordt gesmoord. Neem de tekening van de jonge kunstenaar Pavel Krisevitsj, die Paul Alexander beschreef in de opening van zijn artikel over Krisevitsj in De Groene Amsterdammer: ‘Een skelet in gevangenistenue gaat in een zwierige buiging diep door de knieën. Wij nemen onze pet af voor de Repressie heet de tekening.’ Het wemelt van de skeletten in Krisevitsj’ werk. De dissident als wandelende dode, die al geen deel meer uitmaakt van de wereld. Die zorgvuldig wordt ontmenselijkt, en is opgeborgen in afwachting van zijn overlijden en de onvermijdelijke vergetelheid. Een aantal van Krisevitsj’ werken wordt vanaf vandaag geëxposeerd in De Balie, in Amsterdam. Wie ze gaat bekijken, zal weer even hardhandig herinnerd worden aan alles wat Poetin en Poetin-achtigen liefst zo snel mogelijk willen doen vergeten.</p>]]></description>
      <guid>https://www.volkskrant.nl/columns-opinie/de-dissident-als-wandelende-dode-die-weigert-vergeten-te-worden~bd8b73c2/</guid>
      <pubDate>Wed, 31 Jan 2024 00:00:00 +00:00</pubDate>
    </item>
    <item>
      <title><![CDATA[Het nieuws over dreigende gevaren gaat je verbeelding te boven, dus train je fantasie]]></title>
      <description><![CDATA[<p>Eerst was de winkel er nog niet, nu wel. In een smal straatje in het centrum, tussen de koffiebranders, de patatbakkers en een handelaar in goedkoop ondergoed, was een nering geperst die alles verkocht wat je nodig hebt om te overleven in een crisissituatie, ‘of je daar nu gepland of ongepland in terechtkomt’. Het fenomeen ‘preppen’ kende ik vooral uit ellenlange reportages over geschifte internetmiljardairs die, in een psychotische draaikolk van doodsangst, verveling en een onbestemd schuldgevoel over de eigen rijkdom, in Nieuw-Zeeland ondergrondse bunkers lieten ontwerpen, met voldoende blikvoer en hoogwaardig entertainment om burgeropstanden, klimaatrampen en nucleaire conflicten een beetje comfortabel te kunnen uitzingen. De enige keer dat ik er direct mee in aanraking was gekomen, had een buurjongen een boomhut volgeladen met petflessen water en lang houdbare ontbijtkoek. Terwijl hij zijn voorraden liet zien, puilden zijn ogen uit hun kassen: hier sprak iemand die niet kon wachten tot het grote overleven zou gaan beginnen. Nu, zo’n 25 jaar na die boomhut, passeerde ik die overleefwinkel en dacht voor het eerst níét: wat zijn mensen soms toch raar. Betekende dat dat ik nu zelf ook raar begon te worden? Ging mijn fantasie met me op de loop, of mijn realiteitszin? Wie het nieuws volgt, ziet soms nauwelijks nog het onderscheid tussen mee- en doordraaien. Her en der verschijnen de laatste tijd weer berichten over de kans op oorlog in West-Europa; in Rusland schijnt er onophoudelijk over gefantaseerd te worden en hoge legerofficieren en hoogleraren conflictstudies en andere specialisten zingen in canon het lied over onze gebrekkige paraatheid. Omdat we ons geen andere situatie dan vrede kunnen voorstellen, is voorbereiding op iets anders dan vrede een hele klus. Nieuwsuur sprak dinsdagavond met een Nederlandse soldaat, inclusief camouflagestrepen op het gezicht. Hij was er klaar voor. Ook dat soort reportages herinner ik me uit andere tijden; het is niet voor het eerst dat een hoge generaal wijst op een instabiele wereldorde, en dat je je dus moet voorbereiden op het onverwachte. Nooit was mijn verbeelding krachtig genoeg om die woorden werkelijk te verstaan. Ander voorbeeld: ik luisterde naar een podcast van deze krant waarin het ging over de meer dan een miljoen Duitsers die dit weekend de straat op gingen tegen de radicaal-rechtse AfD. Prominente AfD’ers bezochten een geheime bijeenkomst waar massadeportaties van migranten en andersdenkenden werden besproken. Dat laatste detail was me ontgaan, zodat ik even in de war was, tijdens het vouwen van de was, toen ik hoofdredacteur Pieter Klok plots tamelijk zakelijk aan correspondent Remco Andersen hoorde vragen: ‘Dat deportatieplan, worden daar ook nog details bij gegeven, hoe ze dat voor zich zien?’ Het is zelden aangenaam om je het onvoorstelbare voor te stellen. De klimaatcrisis is een crisis van de verbeelding, schreef Amitav Gosh. Je kunt je niet voorstellen wat er kan gebeuren als er te weinig gedaan wordt, maar het moet toch. Hetzelfde geldt in zekere zin voor de wereldorde. Het is niet voor niets dat de geweldige documentaireserie Niemand die het ziet (BNNVara, elke maandag op NPO2) op zijn beste momenten aan fictie doet denken: een film van Pakula, een boek van Le Carré, zoiets. Tijdens het kijken wint je fantasie geleidelijk aan kracht. En dat is nodig, want alleen dan slaag je erin je te realiseren: veel van wat je verbeelding te boven gaat, kan gebeuren. En een steeds groter deel daarvan gebeurt.</p>]]></description>
      <guid>https://www.volkskrant.nl/columns-van-de-dag/het-nieuws-over-dreigende-gevaren-gaat-je-verbeelding-te-boven-dus-train-je-fantasie~b052979c/</guid>
      <pubDate>Wed, 24 Jan 2024 00:00:00 +00:00</pubDate>
    </item>
    <item>
      <title><![CDATA[Een eigen Joep, Doei en De Mazzel-zetel voor Eric van der Burg]]></title>
      <description><![CDATA[<p>Hallo, Spreidingswet. Met dank aan Eric van der Burg, die als Joop Zoetemelk in de laatste meters van het wereldkampioenschap wielrennen van 1985 bij zijn tegenstanders is weggereden: onverwacht, in de laatste rechte lijn, zonder uit het zadel te komen en volkomen verdiend. Over Van der Burg is al veel gezegd, en hij zegt zelf ook vaak het nodige. Wanneer mensen hem omschrijven, valt het woord ‘aimabel’ nogal eens. Ook wordt zonder uitzondering zijn harde werken bijna benadrukt. Toch druppelen er nog altijd verse details over zijn olympische volharding naar de buitenwereld door. In een reportage van Remco Meijer, woensdag in deze krant, werd hij omschreven als een man die zijn bril ‘meestentijds in het haar’ draagt, die kopjes thee met suiker drinkt om de immer hese keel te smeren en verder: ‘een spreker bij wie de toehoorder zich niet snel verveelt. Hij is een geboren optimist, heeft humor, wisselt technische uitleg af met volkse uitroepen als ‘joep, doei en de mazzel’.’ (Ik had nog nooit van ‘joep, doei en de mazzel’ gehoord. Om te controleren of dat aan mijn gebrekkige kennis van het volkse lag, of aan iets anders, googlede ik de uitdrukking even. Ik trof de uitdrukking onder meer in een artikel over de geschiedenis van discotheek Starlight te Nijkerkerveen – in een citaat van Bert ‘DJ Bird’ Haverkamp – en in een biografietje van een van de leden van Offroadteam Flakkee, een motorcoureur met de naam Adriaan van Dis.) Evenzogoed: wát een man, die Van der Burg. In een periode waarin de mensen op plekken waar asielzoekers arriveren het maar moeten uitzoeken, in een tijd waarin iedereen zich almaar verder terugtrekt op zijn eigen erf – soms zelfs letterlijk, zoals Pieter Hotse Smit en Iva Venneman woensdag beschreven in hun reportage vanuit het tegen een asielhotel gekante dorpje Albergen – voelt het als een zegen dat een bewindspersoon zijn taak tracht uit te voeren, met inachtneming van enige medemenselijkheid. Arnon Grunberg beschreef in zijn boek De vluchteling, de grenswacht en de rijke Jood Van der Burgs beperkte manoeuvreerruimte: ‘Ingeklemd tussen lidstaten van de EU die menen dat asielzoekers vooral het probleem zijn van andere lidstaten en een electoraat in Nederland dat gedeeltelijk denkt dat de paradijselijke toestand uit de jaren vijftig (…) zal terugkeren als de asielzoekers allemaal zijn verdwenen.’ Ergens tussen de idee-fixe dat een teruggang in de tijd vooruitgang zal opleveren, en het cynisme van mensen die zo gehecht zijn aan het probleem dat ze elke oplossing frustreren, bevond Van der Burg zich de laatste jaren, manoeuvrerend op de vierkante meter, in een ruimte waarvan de muren langzaam naar elkaar toe bewogen. Chronisch hees van de gure wind tegen die hem van binnen en buiten de eigen gelederen in het gezicht waait, heeft Van der Burg doorgezet. En het – nou ja: dit – is hem gelukt. Een eigen prijs, dat zou verdiend zijn. Een Philippe Petit-beker voor onvermoeibaar gekoorddans, een vetleren medaille voor onverwoestbaar optimisme, een Eric-penning, een Van der Burg-bokaal. Of anders: een nieuwe, hoge bestuursfunctie, voor een probleemoplosser de luxe. Want de stapel problemen blijft onafzienbaar, en de stapel mogelijke oplossingen is altijd een stuk kleiner, maar hij ís er echt, en we zullen het ermee moeten doen. Tussen die twee stapels zetten we een stoel. Erop: een man of vrouw. Bril in het haar, kop thee in de hand. De Joep Doei en De Mazzel-zetel.</p>]]></description>
      <guid>https://www.volkskrant.nl/columns-van-de-dag/een-eigen-joep-doei-en-de-mazzel-zetel-voor-eric-van-der-burg~bb34b288/</guid>
      <pubDate>Wed, 17 Jan 2024 00:00:00 +00:00</pubDate>
    </item>
    <item>
      <title><![CDATA[Woede na column: lezers Volkskrant Magazine massaal in opstand]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week: online artikelen die drie tweets samenvatten. Lezers van de Volkskrant waren not amused toen zij zaterdagochtend het zaterdagse magazine van de krant onder ogen kregen. Met name de rubriek Laat Het Stoppen vormde een nogal onaangename verrassing voor de lezers van het populaire tijdschrift, zo blijkt uit reacties op verschillende sociale media. Volkskrant Magazine staat al vele jaren bekend om zijn ontroerende columns, zijn spraakmakende interviews, de verrassende fotografie, de restaurantrecensies en de treffende rubrieken die de tijdgeest vaak in enkele lichtvoetige streken weten te schetsen. Een van die lezersfavorieten is de rubriek Laat Het Stoppen, waarin een wisselend collectief van schrijvers op vaak humoristische wijze de pijlen richt op trends en nieuwigheden in ons leven. De redactie van de krant, die zetelt in het iconische Init-gebouw dat je passeert als je met de trein vanaf Amsterdam Centraal zuidwaarts reist, formuleert het zelf in de inleiding van de rubriek als volgt: ‘Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen kunnen – nee, móéten – verzetten.’ Het moge duidelijk zijn: Laat Het Stoppen is een komische rubriek die je het best met een korrel zout kunt nemen, en die op zaterdagochtend voor een glimlach op veler lippen zorgt. Dat ook een ervaren redactie de plank weleens volkomen misslaat, bleek deze week, toen Laat Het Stoppen-schrijver Frank Heinen in de geliefde rubriek een hoogst particuliere irritatie besloot te beschrijven. Heinen (38), al jaren een vaste medewerker van het magazine, maakte in zijn stukje korte metten met de neiging van veelbezochte websites om nieuws te maken van een paar willekeurige reacties op sociale media. Dat niet alle lezers van het magazine zijn ergernis hierover deelden, blijkt dit weekend wel uit de storm aan reacties op sociale media. ‘WTF is dit voor onleesbare bagger’, schrijft Cato uit Serooskerke in een reactie onder het Facebookbericht waarin de krant het artikel onder de aandacht van zijn lezers brengt. ‘Linkse kut krant WEF Kaaglovers saneren die boel!’ Andere lezers zetten hun vraagtekens bij de actualiteitswaarde van het artikel. Zo vraagt Caro uit Koudekerke ‘Is dit nieuws?’, en Amin uit Kruiningen vraagt zich dan weer af ‘Waarom dit in hemelsnaam nieuws is’. Op X (het voormalige Twitter) is men vooral niet te spreken over de vorm die Heinen heeft gekozen. ‘Flauwe parodie op onzinstukjes = onzinstukje’, stelt Bernice uit Utrecht onomwonden vast, en Aise uit Heerlen is niet te spreken over de omlijsting van de column: ‘Betaalmuur, maar die kop en die foto slaan al nergens op.’ Er vielen ook enkele positieve reacties te noteren, met name van mensen die het eens waren met de scribent. ‘Erger me al langer aan dit soort non-journalistiek’, schrijft Sabawon uit Kockengen. Khaibar uit Groet is bondiger als hij naar het artikel verwijst: ‘Spijker, kop.’ Marijke uit Dwingeloo reageerde met de emoji van een betraand gezichtje, maar dat bleek een respons op een Australisch filmpje van een parkiet die meelift op het schild van een schildpad. De columnist zelf heeft niet op alle ophef gereageerd. De redactie van de Volkskrant lijkt zich achter hem te scharen: het Instagrambericht waarin het artikel wordt aangeprezen is vooralsnog niet offline gehaald. Dit is de laatste aflevering van de rubriek Laat het stoppen.</p>]]></description>
      <guid>https://www.volkskrant.nl/volkskrant-magazine/woede-na-column-lezers-volkskrant-magazine-massaal-in-opstand~bc0a13d8/</guid>
      <pubDate>Thu, 11 Jan 2024 00:00:00 +00:00</pubDate>
    </item>
    <item>
      <title><![CDATA[Bijna alle pakketjes bereikten hun bestemming. Tot het laatste. Dat verdween, spoorloos]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week raakt een pakketje van Frank Heinen zoek en komt hij bíjna in opstand. Omdat er een nieuw iemand bij ons zou intrekken, diende de werkkamer opgeruimd, leeggeveegd ende ontsmet. Nogal een karwei: sinds we in ons huis waren gaan wonen, had ik de ruimte meer en meer dichtgemetseld met ontelbare formulieren, twaalf enveloppen van de Hema-fotoservice, veertien mappen met verknipte Voetbal Internationals van eind vorige eeuw, 27 voor minder dan de helft volgekalkte notitieboekjes, 6 kilo aan correspondentie van Ohra en de Belastingdienst, en boeken. Vaak, als het weer eens gaat over de enorme hoeveelheid boeken die in Nederland wordt uitgegeven, zeker in verhouding tot het aantal boeken dat de gemiddelde Nederlander in een jaar leest, stelt iemand vroeg of laat de vraag: maar wie kóópt al die boeken dan? Ik. Lees ik al die boeken dan ook echt? Wie weet, ooit. Was ik Hercules geweest, dan had ik de Vecht een zetje gegeven, zodat hij mijn augiasstallen even kon schoonspoelen, maar ik had al maanden geen sportschool van binnen gezien, dus er zat niks anders op dan afdalen in de aangekoekte resten van mijn verzamelwoede. Helm met een lampje op het hoofd, boterhammendoos aan de riem en Glück auf, koempels. Ik ging diep, tot bij een paar vergeten dozen van het Centraal Boekhuis. In het huis van iemand die zelf weleens een boek heeft geschreven, kan de aanwezigheid van dozen van het Centraal Boekhuis twee dingen betekenen: 1) het boek is een succes geweest en heeft verschillende herdrukken gehad, waarvan je elke keer een contractueel vastgesteld aantal exemplaren hebt ontvangen, of 2) om ‘vernietiging’ te voorkomen, heb je de onverkoopbare resten van de eerste druk opgekocht. Misschien, dacht ik, kon ik die boeken nog aan iemand verpatsen. Nou, dat kon. Aan meerdere iemanden zelfs. Het gevolg van een argeloos berichtje op het Elon Musk-haatprikbord was dat we zomeravondenlang voordelig geprijsde boeken voor verzending zaten te prepareren. Terwijl het buiten maar zacht en zonnig bleef, zaten wij tot ver na het spookuur pakketten samen te stellen, enveloppen te meten, persoonlijke opdrachten in boeken te pennen, verzendkosten te berekenen en de verschillende verzendgemachtigden tegen elkaar af te wegen op basis van gebruiksvriendelijkheid, veiligheid en dubbeltje-op-de-eerste-rang-gehalte. Zodoende gingen we in zee met de pakkettengigant in de clubkleuren van de B&amp;A Boys, het ehemalige voetbalteam van Bassie &amp; Adriaan. Even dacht ik aan Sorry we missed you, de film van Ken Loach waarin een freelancepakketbezorger volledig te gronde gaat aan alle boekenpakketten die hij niet op tijd bezorgd krijgt. Een ellendige film die me voorgoed van het onnadenkend internetbestellen heeft afgebracht, maar ditmaal was de gedachte niet krachtig genoeg om de hele boel af te blazen en alle bestellers gewoon een gesigneerd ebook in het vooruitzicht te stellen. En dus zwermden de pakketten uit en werden wij overspoeld met mailtjes – ‘Wij hebben uw pakket ontvangen.’ ‘Uw pakket is verstuurd naar het distributiepunt.’ ‘Wij staan morgen bij de ontvanger voor de deur tussen 13.00 en 15.00.’ ‘Wij staan vandaag bij de ontvanger voor de deur tussen 14.00 en 14.45.’ En dat dan keer tachtig. Bijna alle pakketjes bereikten hun bestemming. Tot het laatste, want zo gaat dat nu eenmaal. Het laatste pakketje verdween. Spoorloos. Mailen kon niet, de pakketgigant bleek een bedrijf dat groot genoeg is om zichzelf onbereikbaar te maken. Gebeld. Twintig minuten in de wacht gestaan. Afgepoeierd. Uiteindelijk bij de chatbot toch een mailadres losgepeuterd. Gemaild. Het pakket bleek correct geleverd, de digitale klantenservice kon er niks anders van maken. Alles nagekeken, chauffeur gesproken, met infrarooddrones boven de buurt van de geadresseerde gevlogen – niets dat wees op een haar in de soep. Niet bij de buren, niet bij een pakketpunt, gewoon: in de juiste handen. Geit gemolken, mission accomplished, geen dank. Ik terug naar de ontvanger-in-wording. ‘Het pakketje is geleverd.’ ‘Goed nieuws! Waar?’ ‘Bij jou.’ De ontvanger-in-wording ontkende. Niks gezien, niks getekend, niks ontvangen. Wel betaald, trouwens. Und jetzt? Terug naar de pakketboer maar weer. Niks ontvangen? Dat was onfortuinlijk. Maar ze hadden alles gedaan, en ze hadden de chauffeur erop aangesproken, en die bezwoer... Dus wat hen betreft... ‘U kunt uw pakket ook digitaal volgen’, schreef de klantenservice. Gekeken. Ja hoor. ‘Pakket bezorgd’. ‘Onzin!’, wilde ik schrijven. ‘Ik klaag jullie aan, laaienlichters, jullie gaan dit tot de laatste cent vergoeden, wie is die chauffeur?’ En toen dacht ik gelukkig net op tijd weer aan Ken Loach.</p>]]></description>
      <guid>https://www.volkskrant.nl/volkskrant-magazine/bijna-alle-pakketjes-bereikten-hun-bestemming-tot-het-laatste-dat-verdween-spoorloos~ba0907ab/</guid>
      <pubDate>Thu, 30 Nov 2023 00:00:00 +00:00</pubDate>
    </item>
    <item>
      <title><![CDATA[De man, de winnaar en de echo]]></title>
      <description><![CDATA[<p>De man is nog geen dag in functie, en nu staat-ie al in het volle licht, tegenover de glorieuze winnaar. Samen zullen ze, voor het oog van de camera’s, de gesprekken voor de regeringsformatie officieel inluiden. Zenuwen? Nee, daar is-ie te oud voor, en te goed. Gezonde wedstrijdspanning, hoogstens. ‘Goed je te zien’, zegt de winnaar en steekt zijn hand uit. ‘Ook mooi om je weer te zien’, beaamt de man. ‘Mooie kamer.’ ‘Mooie kamer.’ ‘Eerste gesprek.’ ‘Het eerste gesprek natuurlijk.’ ‘Eerste gesprek.’ Op het gebied van ongemakkelijke ontmoetingen voor een camera is de man geen beginner. Ooit was hij als minister de baas van een publieke omroep, waar de ander liever vandaag dan morgen een einde aan maakt. Destijds smeet de presentator van een nieuwe omroep, eentje die hij hoogstpersoonlijk het publieke bestel had binnengeregeld, met belastinggeld bekostigde champagne uit een Hummer, om te laten zien hoe zinvol dat geld besteed werd. Hij vond dat hij er prima uitkwam. Goed, hij lachte wat ongemakkelijk, en het was niet allemaal even verheffend, maar hij kwam toch innemend over, en in het geheel niet onnozel. ‘Waar wil je me hebben?’ vraagt de winnaar. De man gebaart naar een houten stoel aan de kant van de tafel. ‘Mooie stoel’, zegt hij. Zelf loopt hij naar zijn plaats en denkt: nu nog iets zeggen, iets constructiefs. ‘Daar zitten we dan.’ ‘Daar zitten we dan.’ ‘Wie had dat…?’ De man aarzelt – kan hij dat zeggen? ‘Wie had dat verwacht?’ mompelt de winnaar. ‘Jajaja’, zegt de man. ‘Ja. Jaja’, zegt de winnaar ter bevestiging. Kennissen en oude vrienden hebben zich de laatste jaren weleens afgevraagd wat er zich onder zijn hoed heeft afgespeeld. Waarom hij zo wegdreef bij wie hij vroeger leek te zijn, wat dat voor vuur was waarmee hij columns ging schrijven in die krant, columns waarin hij wekelijks een progressief thema in hapklare mootjes hakte, voor op de conservatieve borrelplank. Die mensen geloven dat het aan hem ligt, terwijl hij zeker weet dat het aan hen ligt. Hij is een bèta, hij telt eenvoudigweg de enthousiaste reacties op zijn columns. Van heel andere mensen dan vroeger, wat vast ook een goed teken is. Op weg hierheen hoorde hij op de radio dat donderdag een nieuwe klimaattop begint, aan het eind van het warmste jaar ooit, en dat de verwachtingen rond die klimaattop tamelijk laag liggen, onder meer omdat de voorzitter ditmaal een sultan is die in het dagelijks leven baas is van het staatsoliebedrijf van de Emiraten. De toon was pessimistisch, je zou je bijna zorgen gaan maken. Wat een geluk dat de winnaar en hij klimaat allebei onzin vinden. Ze kunnen het gerust onbesproken laten. Later die dag zal de man zien hoe de winnaar hun gesprek als ‘aangenaam’ betitelt. Daarna herhaalt hij wat hij hem al onder vier ogen heeft verteld. ‘We gaan niemand het land uitzetten.’ Wat een verbinder, nu al. De man weet natuurlijk niet zeker of dat dankzij hem is, maar hij krijgt er hoe dan ook een warm gevoel van. Hij is er weer bij, en dat is prima.</p>]]></description>
      <guid>https://www.volkskrant.nl/columns-van-de-dag/de-man-de-winnaar-en-de-echo~b55e70ec5/</guid>
      <pubDate>Wed, 29 Nov 2023 00:00:00 +00:00</pubDate>
    </item>
  </channel>
</rss>
