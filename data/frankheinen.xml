<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Discriminatie en uitsluiting worden vaak zo ernstig, je kunt er ook wat lucht in blazen]]></title>
      <description><![CDATA[<p>‘Het schijnt dat ze helemaal niet is weggegaan vanwege racisme. Heeft ze zelf gezegd, tegen Hart van Nederland.’ ‘De minister lag er anders even helemaal af. Je moet bedenken: mensen koppelen ‘racisme’ nu aan hem. En zijn kinderen… brrr. Je zag echt een vorm van vochtige ogen bij hem.’ ‘Het zal je gebeuren… Groepen bewindslieden over één kam scheren, daar kan ik echt hels om worden. Het gaat om benoemen, niet om benoemd worden.’ ‘Afwachten maar tot de notulen zijn gelekt, dan weten we wat er is gebeurd.’ ‘Eén borrelplank, twee rijsttafels.’ ‘Ik bedoelde meer: wat er is gezegd.’ ‘Als die uitspraak van die pus en die puist daadwerkelijk gedaan is, dan zou dat wel schokkend zijn. Ik vind: je begint niet over pus zolang mensen nog aan het eten zijn. Ook niet over overdrachtelijke pus.’ ‘Volgens Schoof was en is er geen sprake van racisme.’ ‘Zo’n man zegt dat toch ook niet zomaar?’ ‘Caroline zei dat ze er nog wel op zou terugkomen, dat mensen worden neergezet als racist. En Caroline zei vorige week nog dat ze niet zegt dat we alle Marokkanen het land uit moeten gooien, dus als íemand geen racist is...’ ‘Ik vind onterecht neergezet worden als racist geloof ik het ergste wat iemand kan overkomen.’ ‘Het is in feite een vorm van discriminatie.’ ‘Onterechte discriminatie, ook nog eens.’ ‘Wouter de Winther formuleerde het weer eens het puntigst, bij Eva. Dat niemand de aantijging van racisme opgeplakt wil krijgen, en zeker niet als die ten onrechte is.’ ‘Scherp. Juist dan niet. Ik krijg er rillingen van, weet je dat? Het kan ons ook overkomen. Iederéén. Dat maakt het zo eng.’ ‘Ik hoorde Sophie Hilbrand zich afvragen of ‘kutmarokkaan’ eigenlijk racistisch is. Lijkt me een beetje een semantische kwestie, maar waar het natuurlijk werkelijk om gaat, is hoe je het noemt als je iemand die dat woord gebruikt zomaar even wegzet als ‘racist’. Alsof er niet zoiets bestaat als toon, of context, of terechte zorg, of een zekere verbale kortademigheid. Alsof zo’n woord niet in specifieke gevallen een heel adequate omschrijving van de werkelijkheid kan zijn. En dan zou je dat niet mogen zeggen zonder dat je daardoor wordt gestigmatiseerd, ja, dat vind ik wel beangstigend. Dan vraag ik mezelf af: is dit de manier waarop je met elkaar een open debat wil voeren? Daar zet ik mijn vraagtekens bij.’ ‘Wel superbenieuwd wat dit doet met de peilingen.’ ‘Dat wordt superinteressant. Je hoort toch wel dat de mensen in het land niet alleen xenofobe praatjes willen horen, maar dat ze ook graag minderheden kleinerende daden willen zien. En nu die twijfelaars zijn vertrokken, kan er worden doorgepakt, dus dat is mooi nieuws voor de coalitie.’ “Willen jullie meer of minder NSC’ers?’ Grapje van staatssecretaris Jansen, op de app.’ ‘Zelfspot, mooi. Discriminatie en uitsluiting worden vaak zo ernstig, je kunt er ook wat lucht in blazen. Het is maar politiek jongens, denk ik dan. Het is maar spel.’ ‘Maar woorden doen er soms best wel toe. Ik bedoel: ‘racist’, dan zet je iemand echt wel onbehoorlijk weg. Ik vind: je kunt inhoudelijk met elkaar van mening verschillen over hoe je bevolkingsgroepen marginaliseert, maar laten we wel een beetje decorum bewaren met z’n allen.’ ‘Het schijnt trouwens dat ze helemaal niet is weggegaan wegens racisme. Zegt ze zelf.’ ‘Nou ja, waar hébben we het dan helemaal over?’</p>]]></description>
      <guid>https://www.volkskrant.nl/columns-van-de-dag/discriminatie-en-uitsluiting-worden-vaak-zo-ernstig-je-kunt-er-ook-wat-lucht-in-blazen~bf113a05/</guid>
      <pubDate>Wed, 20 Nov 2024 00:00:00 +0100</pubDate>
    </item>
    <item>
      <title><![CDATA[Glossarium van zomaar een politieke week]]></title>
      <description><![CDATA[<p>Onverwoestbare openingszin van elke politicus die wordt geconfronteerd met vormen van terrorisme, uitkeringsfraude, antisemitisme, voetbalgeweld of misbruik van hondenpoepzakjes, en die niet benieuwd is naar de oorzaak of gevolgen van gebeurtenissen. Abstractie. Gevaar, of anders: potentieel gevaar. Oorzaak van vele fouten. Doen wij zelf eens iets fout, dan zijn wij daartoe door De Ander gedwongen. Vandaar: bij twijfel met argwaan te bezien. De Ander zelf denkt hier overigens vaak diametraal anders over – en daarmee hetzelfde. Begrip uit begin deze eeuw. Bedoeld wordt: nare dingen zeggen over wat er schort aan De Ander (zie: Ander, de), in de veronderstelling dat je daarmee een constructieve bijdrage levert. Voorbeeld: ‘Laten we die kwesties gewoon eerst eens benoemen.’ Heeft aanvallen van ‘aankaarten’ en ‘adresseren’ afgeslagen en viert zodoende binnenkort zijn 25-jarig jubileum in de huidige betekenis. Dat wordt overigens niet groots gevierd. Wel alom benoemd. Uitzonderlijke categorie extreem zware misdaden als gevolg waarvan men zijn Nederlanderschap kan verliezen. Momenteel aan oprekking onderhevig, zodat je als Nederlander met dubbel paspoort in elk geval één ding zeker weet: iedereen is voor de wet gelijk, behalve ik. In het verleden: iets om even kalm af te wachten. In het nu: veldboeket waar je je eigen lievelingsbloemen uit kunt trekken, waarna je de rest als onkruid in de kliko keilt. In de toekomst: anachronisme. Tweedehands, maar goed onderhouden begrip. Bedoeld wordt: segregatieproblematiek, maar aangezien de oplossingen daarvoor veel meer tijd, begrip en energie vergen, meer moeite kortom, is dit praktischer. Behoeft geen toelichting. Moeten sowieso onderschreven worden. En voorgeleefd. En nageleefd. En geïncorporeerd. En ingeprent. Gewoon, onze kernwaarden. De W van Wakker, stamppot eten. Te allen tijde. Juist die zaken die we allemaal… Nou ja, je weet wel. Dingen. Zijn er ook. Echt. Mag niet worden vergeten. Horen erbij. Lieve Turkse buren en zo. De premier is premier van álle welwillende Nederlanders met een migratieachtergrond. Mogen we best trots op zijn. Nadere definitie van ‘welwillend’ volgt binnenkort, in een kabinetsnota. Schuld van De Ander (Zie: ‘Ander, de’) Mensen die zich misdragen (bijvoorbeeld zeer ernstig) en die er anders uitzien of er andere gewoonten op nahouden dan jijzelf. Mogelijk ook: familie, vrienden en docenten van mensen die zich misdragen (al dan niet zeer ernstig) en die er anders uitzien of er andere gewoonten op nahouden dan jijzelf. Bij uitbreiding: mensen die het luidruchtig niet met je eens zijn. (Zie: ‘Ander, de’) Geruststellend woord. Huishoudelijker, gezelliger dan het technische, wat ongelukkig, verouderde ‘deporteren’. Kan met een knipperend lampje, én met mensen die zich misdragen. Uitzetten = probleem oplossen. Zal, aldus politieke kopstukken, uitsluitend gebeuren met tuig (zie: ‘Tuig’). Wat ik zeg: geruststellend.</p>]]></description>
      <guid>https://www.volkskrant.nl/columns-van-de-dag/glossarium-van-zomaar-een-politieke-week~b7135723/</guid>
      <pubDate>Fri, 15 Nov 2024 00:00:00 +0100</pubDate>
    </item>
    <item>
      <title><![CDATA[Miljoenen mensen willen met hem mee, op volle kracht nergens heen]]></title>
      <description><![CDATA[<p>Halverwege de nacht klinkt er gerommel in het holst van het huis.‘Wat is dat?’, vraagt de vrouw.‘Niks’, zegt de man. Zijn stem klinkt nog half in slaap, maar in werkelijkheid ligt hij al uren wakker, piekerend over verkiezingen ver, ver weg, en toch om de hoek. Hij is er al twee keer uit geweest, heeft gedraald voor de tv, en is nu toch weer terug in bed. Overal in de omringende huizen lichten ramen op in de mist, ramen waarachter beeldschermen flikkeren waarop te zien is hoe de democratie wordt verpatst aan de hoogste bieder. De staatsvorm verkeert in erbarmelijke staat, maar voor erbarmen komt de meerderheid al een tijdje haar bed niet meer uit. Mensen kijken bij wijze van verzetje in kroegen en concertzalen en tv-studio’s, met Bud en Coke en van die rode frisdrankbekers en ballonnen en stars-and-stripes-bow ties. Ergens gedurende de nacht gaat een nieuwe, real-life rampenfilm in première. Weer gerommel, krakende planken.‘De wind’, zegt de man. Sinds een tijdje bekruipt hem soms het gevoel dat de wereld in een zeepkistenrace verwikkeld is. Met z’n allen zonder remmen steil naar beneden, richting een ravijn waarvan niemand weet hoe diep het is, en of een zachte landing nog tot de mogelijkheden behoort. ‘Het is boven. Zal ik gaan kijken?’, vraagt de vrouw.Boven staat de tv, waar ongetwijfeld op elke zender mensen aan het woord zijn die alles wat zij toch al vinden weerspiegeld zien in wat er dan ook maar te gebeuren staat, terwijl miljoenen anderen hun adem inhouden, nu al heerlijk high van de aanstaande chaos. Eén botsing in slow-motion, één wereldwijde kijkersfile. Nee, de man gaat wel. Hij is toch al wakker.Boven zit de volgende president van de Verenigde Staten onderuit, midden op de driezitsbank. Zijn rode stropdas ligt uitgeteld op zijn buik, en het wereldberoemde, in de oven ingezakte gezicht flakkert in het tv-scherm waarop zich zijn rampzalige zege aftekent. De man kijkt naar het gezicht dat hem doet denken aan een omschrijving van Bret Easton Ellis over door plastische chirurgie onherstelbaar verbeterde hoofden: een gezicht dat een gezicht nabootst. De ogen zijn open, maar lijken weinig waar te nemen. Daarachter moet het zo leeg zijn dat je het per ongeluk met orde zou kunnen verwarren. Niet direct de aanblik van een man over wie wordt beweerd dat hij de loop van de geschiedenis zal gaan bepalen. Geen leraar die hem het beheer over het klassenboek zou toevertrouwen. Miljoenen mensen volgden hem jarenlang op de voet en zagen een malafide halvegare, met de fysiek van een rolpoef en de binnenwereld van een beschimmelde druif – en gaven hem vervolgens hun stem. Ze willen met hem mee, volle kracht nergens heen. De volgende president zwijgt, zijn mond hangt op halfzeven, maar zijn bedoelingen zijn helder: hij gaat nergens heen. Voortaan zullen de man en de vrouw om hem heen moeten bestaan. Zonder een woord met de ongenode gast te wisselen keert de man terug naar bed. Zij slaapt alweer. ‘Wat was het nou gister?’, vraagt de vrouw de volgende ochtend. Buiten trekt de nieuwe wereld zich op gang, die in veel op de oude lijkt. Fietsen, brommers, dageraad. En overal groezelige gezichten waarin de man denkt te kunnen lezen dat in talloze huizen die nacht min of meer hetzelfde heeft plaatsgevonden.En hij zegt: ‘Misschien was het niks, maar ik ben bang van niet.’</p>]]></description>
      <guid>https://www.volkskrant.nl/columns-van-de-dag/miljoenen-mensen-willen-met-hem-mee-op-volle-kracht-nergens-heen~b0fc47fd/</guid>
      <pubDate>Wed, 6 Nov 2024 00:00:00 +0100</pubDate>
    </item>
    <item>
      <title><![CDATA[Het ik-niet-dan-jij-zeker-niet-sentiment krijgt het hoger onderwijs in het vizier]]></title>
      <description><![CDATA[<p>Een trosje mensen wacht een touringcar op. De schemering is ingevallen, het miezert, er is politie op de been. Een voor een komen de asielzoekers uit de bus die hen vanuit Ter Apel naar Ugchelen heeft gebracht, 140 kilometer rijden. En de volgende ochtend weer terug. Kastje, muur, kastje, muur. Koffers, tassen, rugzakken. Allemaal richting de noodopvang waar een paar weken eerder nog een ontploffing heeft plaatsgevonden. Een vrouw roept, de stem schril van verontwaardiging: ‘Nog een duurdere jas dan ik, what the fuck.’ Op de dag dat een bus in Ugchelen hatelijk welkom werd geheten, maakte de Universiteit Utrecht bekend zes opleidingen uit het curriculum te schrappen: wie aan een bachelor Duits, Frans, islam en Arabisch, Italiaans, Keltisch of religiewetenschappen denkt, zoekt zijn heil vanaf het studiejaar 2026-27 maar elders. De vraag is alleen: waar? In Leiden gaan Duits, Frans en Italiaans mogelijk op in een bachelor Europese talen en culturen, en in Nijmegen wordt de dalende interesse in talenstudies gecompenseerd door het zoeken van ‘oplossingen voor actuele maatschappelijke discussies’ in die studies. ‘Twee vliegen in één klap’, kopte universiteitskrant Vox, al kun je je afvragen of je het niet gewoon bij één vlieg per klap moet houden. Je kunt ranja niet eindeloos blijven aanlengen en het toch ranja blijven noemen. Op een gegeven moment serveer je gewoon water. De kabinetsbezuinigingen op het hoger onderwijs staan niet op zichzelf: Het wetenschappelijk tijdschrift Nature schreef deze week dat op meerdere plekken in ‘far right Europe’ stevig wordt gekort op de wetenschap. En vaak krijgen de geesteswetenschappen het dan het eerst en het hardst voor de kiezen. Er wordt al veel langer bezuinigd op de wetenschap. Eerst was dat vooral dankzij de idee-fixe dat een universiteit onderworpen moet zijn aan de wetten van de economie. Dat nut meetbaar is, en de rest spielerei voor elitaire casanova’s. Geprivilegieerd gefröbel. Dat hele studierichtingen daarbij vermalen werden en de academie meer en meer als een kruidenierswinkel moest worden gerund, werd niet beschouwd als drama, en überhaupt niet als chefsache. Nu lijkt een nieuwe periode aangebroken. Dat van de unverfroren vernielzucht. Van het koud hebben en denken: ik kan anders ook gewoon het schuurtje van de buren in de fik steken. ‘They don’t really seem to care, and they don’t have a policy’, vatte Robert-Jan Smits, voorzitter van het college van bestuur van de TU Eindhoven, de anti-immigratiepolitieke visie op wetenschap samen. Met een regeerprogramma als een mixed grill van ressentiment, rancune en redeloosheid in de ene hand, en een als kaasschaaf vermomde bijl in de andere, gaat men de talen te lijf. De prima donna’s van Schoof laten hun entourage zonder schwung en staccato meedelen dat er volgens hun fingerspitzengefühl geen behoefte is aan Frans, Duits of Italiaans. En aan al die andere talen ook niet echt, en trouwens: aan die hele rest ook niet. Rücksichtslos snoeien die hap, presto. Dat zich weinig mensen voor een opleiding inschrijven, is gefundenes Fressen voor de slopers, maar ook deels een selffulfilling prophecy: wie taal- en leesvaardigheid bij de wortel verwaarloost, kan niet verwachten dat er elke lente nieuwe knoppen aan de takken verschijnen. Het punt van argumentatie is allang gepasseerd. Het leitmotiv van het anti-wetenschappelijk hooliganisme hangt samen met een algemeen ik-niet-dan-jij-zeker-niet-sentiment dat almaar meer bon ton wordt en dat zich ergens halverwege jalousie de métier en schadenfreude bevindt. En ik dacht aan het a-capellagegil in Ugchelen, en aan die pico bello jassen. Ik niet, dan jij zeker niet.</p>]]></description>
      <guid>https://www.volkskrant.nl/columns-van-de-dag/het-ik-niet-dan-jij-zeker-niet-sentiment-krijgt-het-hoger-onderwijs-in-het-vizier~b01a45ec/</guid>
      <pubDate>Wed, 30 Oct 2024 00:00:00 +0100</pubDate>
    </item>
    <item>
      <title><![CDATA[‘Ach’, zei de blonde raadsheer, ‘als je maar genoeg met je vuist zwaait, klopt het altijd wel ergens’]]></title>
      <description><![CDATA[<p>Er was eens een man die zomaar koning werd. Op een dag was hem plots verzocht op de troon plaats te nemen. De vorige koning was weggepromoveerd naar iets hoogs in het Melkwegstelselbestuur. De man schoof zijn online-nepaccounts terzijde en werd Koning Dick. ‘Maar wat moet ik dan doen?’, vroeg hij vertwijfeld. ‘Het stelt niks voor’, stelde zijn blonde raadsheer hem gerust. Het koninkrijk stond er niet goed voor. Er waren nauwelijks huizen om in te wonen, nauwelijks vergezichten om in te geloven en nauwelijks alfabete jongeren om mee te lezen. Er hing iets nurks over het land, behalve bij sportwedstrijden, waar Koning Dick zelf graag aan deelnam en waar hij aan de finish in zijn endorfinehigh passanten probeerde te omhelzen. Er waren trouwens nog enkele raadsheren en -vrouwen, maar die waren op geen enkele wijze tegen hun collega opgewassen. Zelf hadden ze het, tijdens schielijke rookpauzes op de binnenplaats, liever over ‘compromissen’. En dus runde de blonde raadsheer de hele handel. Koning Dick maakte onderwijl een wat verweesde indruk, alsof hij een hoopje bladeren was dat niemand wil opvegen. Hij was de hele dag in de weer met het toelichten van dingen die hij niet had bedacht. Daarin was hij overigens onnavolgbaar; de ambtelijke zinnen stroomden uit hem als water uit een lekke pijp. Onderdanen die hem noodgedwongen aanhoorden, werden overvallen door het geruststellende gevoel dat je krijgt als je in het vliegtuig door een inflight-magazine bladert: je gaat ervan uit niets van enig belang of gewicht aan te treffen, en dat vind je dan ook niet. Af en toe nam de twijfel bezit van Koning Dick. Wanneer plannen hem te cru leken, bewoordingen te grof en uitleg te Kleverig, liep hij naar zijn raadsheer en informeerde of het allemaal wel klopte. ‘Ach’, antwoordde die. ‘Als je maar genoeg met je vuist zwaait, klopt het altijd wel ergens.’ Op vrije dagen zette Koning Dick de ramen van de enige paleistoren tegen elkaar open. Van alle kanten wapperde het mestprobleem het paleis binnen, in het oosten klonk het dreigende gerommel van oorlogszuchtige heersers in naburige koninkrijken en wanneer hij naar het zuiden keek, zag hij een vervallen hospitaal – uit een van de ramen bungelde een vlecht van een onder-raadsvrouw, die met beleid wachtte tot haar haar lang genoeg was om private-equity-jongens door het raam naar binnen te laten zwendelen. Wanneer hij ’s avonds gevloerd op zijn troon neerzeeg, met barstende koppijn van de wolk oppositioneel gezever die eeuwig rond hem hing, fantaseerde hij over een plek, een soort ‘hub’ waaruit hij terug kon naar zijn oude leven – hij zou er bij wijze van spreken voor naar de andere kant van de wereld willen vluchten. Tegelijk kreeg hij de indruk dat die troon elke avond een beetje lager leek. Ook vond hij hoopjes zaagsel bij de poten. Volgens de raadsheer was hij overspannen. Misschien kon hij een rondje gaan hardlopen? ’s Nachts droomde Koning Dick van de verschillen tussen ideeën en plannen. Geregeld werd hij wakker, badend in de ambtelijke stijlbloempjes. De kamer rook dan naar muf jargon en hij klopte de woorden ‘procedures’ en ‘draagvlak’ uit het koninklijke bed. Slaapdronken liep hij naar de spiegel. Hij keek, en zag een onderdaan met een mooi marathon-pr. Als hij bleef kijken, zou hij mogelijk een dweil zien, ideaal om alle gelekte plasjes van de paleisvloer te vegen. En dus keek hij altijd maar kort, en zo leefde hij nog lang en onmachtig.</p>]]></description>
      <guid>https://www.volkskrant.nl/columns-van-de-dag/ach-zei-de-blonde-raadsheer-als-je-maar-genoeg-met-je-vuist-zwaait-klopt-het-altijd-wel-ergens~b09b114f/</guid>
      <pubDate>Thu, 24 Oct 2024 00:00:00 +0200</pubDate>
    </item>
    <item>
      <title><![CDATA[Wantrouwen is in, vertrouwen is voor mensen zonder overzicht en voor baby’s]]></title>
      <description><![CDATA[<p>Wanneer ik mijn dochter naar het kinderdagverblijf breng, vertel ik haar onderweg waar we naartoe gaan. Ze begrijpt me nog niet – of ze negeert me al, wonderkind dat het is – maar hopelijk hoort ze aan mijn toon dat er iets vertrouwds te gebeuren staat. Daar vertrouw ik maar op. Geregeld stel ik me voor hoe het is om niet te weten wat de volgende tel zal gebeuren. Je wordt opgetild, meegenomen, in een stoel gezet, bij vreemden op schoot, naar buiten, in bad. Wie zijn die mensen, waar ga ik heen, wat moet dat? Een baby kan niet anders dan zich overgeven. Af en toe trekt een wolk van wantrouwen over haar gezicht. Even zet ze zich schrap en verzet ze zich tegen alles. Gelukkig nooit lang: ze vergeet snel, en argwaan helpt haar niet verder. Wantrouwen is in. Ook Giro 555 – dat eens in de zoveel rampen een nationale tv-actie optuigt, inclusief bekende mensen die zich zo expliciet niet-ijdel opstellen dat het op ijdelheid gaat lijken (wantrouw ik die mensen? Ik vrees het) – heeft het zwaar: er is discussie over waar het opgehaalde geld heen gaat. (Zei ik discussie? Ik bedoel natuurlijk: giftige-ruzie-met-online-doodsbedreigingen.) Gevers vertrouwen het voor geen charitatieve cent. De een vreest dat Hamas er met de poet vandoor gaat, een ander jongleert met het aloude strijkstokargument. En Giro 555-voorzitter Harm Goossens zich maar de blaren op zijn tong kletsen. Tegen Loes Reijmer zei hij: ‘Wij maken constant inschattingen waar de nood het hoogst is. (…) Dat is heel fluïde, het gaat bijna om dagkoersen.’ Eerlijk, maar de toch al aarzelende weldoener las: wat het ene moment een goed doel lijkt, kan het volgende een misrekening blijken. Uw geld kan in theorie verkeerd terechtkomen, maar vertrouw ons. Juist dat vertrouwen wordt krachtig uit de samenleving geperst. Mensen vertrouwen niet meer op de grote kaart waarop ze zelf een minuscuul stipje zijn, maar op hun op persoonlijke wensen gekalibreerde kompas dat hen altijd in het middelpunt plaatst. De hoofdredacteur van deze krant stelde in een podcast vast dat het ‘politiek niets betekent’ als een partijleider bijvoorbeeld online suggereert dat een burgemeester misschien beter het land uit kan. Kan zijn, maar wie eindeloos argwaan verspreidt, creëert wantrouwen. Dat wantrouwen zet zich om in een verziekte sfeer, in een gebrek aan gemeenschapszin en uiteindelijk: in een nieuwe politieke realiteit. Zo verrijst een wankele torenflat aan de rand van de wereld, waar plek is voor wie de boel niet meer vertrouwt. Vanuit hun enige venster op de werkelijkheid kijken de flatbewoners uit over het land, ze horen over oorlog en ellende, maar ze ondervinden zelf vooral ellende van poep op de galerij. De buurman zegt dat zijn hond ‘zoiets niet doet’, maar niemand die hem gelooft. Wegens gebrek aan vertrouwen in alles sluiten de flatbewoners de gordijnen en plaatsen bij alles kanttekeningen – wie zijn die mensen, waar gaat dat geld heen, wat moet dat? Het klinkt nieuwsgierig en erg kritisch, maar het is bovenal voordelig. Niemand in de flat geeft. Immers, niemand kan de boel volledig overzien, laat staan: er zelf iets aan veranderen. Voor je het weet komt het tientje dat je bedoeld had voor de een terecht bij de ander. Kun je het beter zelf houden, want het vertrouwen van de flatbewoners in zichzelf is wonderlijk genoeg onaangetast. Maar voor de rest is vertrouwen vooral nog iets voor mensen zonder overzicht, mensen die het nog altijd niet willen snappen, en voor baby’s.</p>]]></description>
      <guid>https://www.volkskrant.nl/columns-van-de-dag/wantrouwen-is-in-vertrouwen-is-voor-mensen-zonder-overzicht-en-voor-baby-s~b6412a1d/</guid>
      <pubDate>Thu, 17 Oct 2024 00:00:00 +0200</pubDate>
    </item>
    <item>
      <title><![CDATA[En de Nobelprijs voor de Pijnlijke Stilte gaat naar…]]></title>
      <description><![CDATA[<p>Het zijn de Nobelprijsweken. Gezellig. Officieel zijn er vijf Nobelprijzen. Zes, als je die voor Economie (die officieel geen Nobelprijs is) meerekent. En elf, als je de volgende prijzen ook gewoon meetelt. Moet nog worden uitgereikt. Als elk jaar zijn er weer vele kanshebbers, maar de bookies geloven vooralsnog in Caroline van der Plas, die met haar onafgebroken gezemel over media die berichten op een manier die haar niet aanstaat (zelfs als later blijkt dat die media helemaal niet hebben bericht zoals zij dacht dat ze berichtten) niet alleen haar onvrede uit, maar tegelijk onvrede oproept. Het doelbewust verkeerd interpreteren van nieuwsberichten om die onvrede verder kunstmatig op te kloppen, zou haar zomaar een mooie prijs kunnen opleveren. Moet nog worden uitgereikt, maar kan dhr. G. Wilders nauwelijks ontgaan. Diens jarenlange intensieve onderzoek naar de chaostheorie in de politieke praktijk begint werkelijk boeiende resultaten op te leveren. Gaat dit jaar naar het kabinet Schoof. Dik verdiend, dankzij het gemeenschappelijk zwijgen na een zoveelste griezelige opmerking van een partijleider van de grootste partij, ditmaal over de burgemeester van de hoofdstad. Speciale vermelding in het juryrapport voor mevrouw Hermans (VVD), die geregeld duidelijk maakt per se niet met uitingen van de partijleider van de grootste partij te willen worden geconfronteerd, wat ieders goed recht is, behalve voor die paar mensen die intensief samenwerken met die grootste partij. Haar stiltes omschrijft de jury als ‘onvergetelijk pijnlijk’.Dhr. G. Wilders vist helaas achter het net. Hij deed op een bijeenkomst in Noord-Italië afgelopen weekend een vergeefse gooi naar de onderscheiding, toen hij een gezelschap glazig kijkende Italianen toesprak die alleen voor de heren Salvini en Orbán waren gekomen. Gaat, gezien de peilingen, wéér naar alle politiek duiders op tv. Zij doen al jarenlang collectief onderzoek naar hoe bont beleidsbepalers het kunnen maken, en wat de maximale hoeveelheid ennui is waarmee je die excessen kunt ondergaan. De duiders zullen een eventuele prijs niet zelf komen ophalen. In een reactie laten ze weten dat ze ‘gewoon hun werk doen, net als altijd. En het zijn voorlopig maar peilingen’. Gaat óók naar het kabinet-Schoof, daarmee de grote winnaar van de Nobelprijzen. Al snel was duidelijk dat de prijs – bestaande uit het bronzen beeld ‘Oogkleppen’ van de Amerikaanse kunstenaar Helene Milton, dat een weggewaaid dorp voorstelt, en een Shell-aandelenpakket van 250 duizend euro het kabinet nauwelijks kon ontgaan. Citaat uit het juryrapport: ‘De belangrijkste taak van goochelaars is dat ze met veel bombarie, rook, handgebaren en halfnaakte assistentes de aandacht afleiden van wat er daadwerkelijk gebeurt: de truc zelf. Kabinet-Schoof heeft als geen ander bewezen de aandacht van het publiek onafgebroken te kunnen vasthouden, dankzij de radslagen van assistentes – in de vorm van geruzie, geroddel, gescheld, geleuter, getweet en oeverloze discussies over fatbikes en noodmaatregelen – en zo iedere vorm van belangstelling voor wezenlijke kwesties te smoren in alledaagse boosaardigheid van de onderste plank. Een teamprestatie. Weergaloos, en spectaculair cynisch. Felicitaties aan alle winnaars!’</p>]]></description>
      <guid>https://www.volkskrant.nl/columns-van-de-dag/en-de-nobelprijs-voor-de-pijnlijke-stilte-gaat-naar~b12a6b01/</guid>
      <pubDate>Thu, 10 Oct 2024 00:00:00 +0200</pubDate>
    </item>
    <item>
      <title><![CDATA[De gretigheid waarmee mensen de Derde Wereldoorlog willen uitroepen, verrast me nog steeds]]></title>
      <description><![CDATA[<p>Dinsdagmiddag ging het opeens even vanzelf. Het werk vorderde, de verkoudheid ebde weg en de regen liep op z’n laatste benen. Ik zat er het tegenovergestelde van doorheen, opgewektheid dreigde. Dit soort momenten zijn het resultaat van een chemisch proces waarbij de juiste stofjes in de juiste hoeveelheden door je hersenen stromen, maar zo voelt het niet. Integendeel: de vrede lijkt niet slechts van binnenuit te komen, je lijkt erdoor omringd, wind in de rug, iedereen vriendelijk, alles picobello. Je wéét wel dat de realiteit anders is – zeg maar: een zeldzame klerezooi, zo ver het oog reikt – maar je vóélt er even nauwelijks iets van. Vaak maak je in deze toestand allerlei afspraken waar je later spijt van krijgt, maar die je niet meer kunt afzeggen, al was het maar omdat het wat vreemd overkomt als je laat weten dat je tijdelijk ontoerekeningsvatbaar was, door redeloos optimisme bedwelmd. Dinsdagavond, toen Sander van Hoorn op tv in een van zijn kreukloze, donkerblauwe polo’s de laatste onheilstijdingen afkondigde, was dat optimisme wel verdampt. In de kamer heerste nu weer realiteitszin, een bewustzijn vol woorden en begrippen die veel ellende (en nog veel meer toekomstige ellende) betekenden.‘Beperkte invasie’. ‘Escalatie’. ‘Aanzienlijke vergelding’. ‘Rakettenregen.’ Op X werd de Derde Wereldoorlog uitgeroepen. Nu begint de Derde Wereldoorlog op X gemiddeld vijftien keer per jaar, maar de gretigheid waarmee mensen hem willen uitroepen, alsof het de eerste zomerdag betreft, verrast me nog steeds. Kennelijk wordt de Derde Wereldoorlog beschouwd als een klusje dat je snel moet aanpakken, anders blijft het je aanstaren. De oorlog als een stapel nog niet gelegde plinten. Naarmate de werkelijkheid meer aanleiding tot cynisme geeft, zijn realiteitszin en cynisme makkelijker met elkaar te verwarren. Optimisme gaat daarentegen steeds meer op onnozelheid lijken. Zelf lees ik de krant al een tijdlang als het verslag van ontwikkelingen waar de hoop door een onzichtbare hand uit gesnoeid lijkt. Maar er zijn ongetwijfeld mensen die in al dat nieuws slechts voorspelbare hobbels zien op de weg naar een betere wereld, die zich concentreren op al het kleine en mooie om te kunnen doen alsof het grote en lelijke niet bestaat, en er zitten natuurlijk ook mensen tussen voor wie de actualiteit reden is voor hoop en optimisme. Het is zoals Max Brod schreef toen hij zijn goede vriend Franz Kafka trachtte op te beuren: ‘Er is hoop, veel hoop zelfs, maar niet voor ons.’ Hoop is er voor Oostenrijkers voor wie de rechtsstaat al jaren een doorn in het oog is, voor Nederlanders die lang vreesden dat de Afghaanse bewakers die in Nederlandse dienst werkten hier de boel zouden komen kaalvreten. En hoop is er voor Amerikanen die, wanneer het tijdens een verkiezingsdebat gaat over oplossingen voor huisvestingsproblematiek, blij verrast zijn door het plan ‘mass deportation to ease demand’. Voor die mensen zitten krant en nieuwsuitzendingen vol kleine straaltjes licht. De rest moet het doen met het bericht over een Picasso, die jarenlang als goedkoop prutswerk werd gedoogd aan de muur in een huisje in Pompeii. Op internet trof ik een door de tijd verkleurde foto. Een vrouw breed lachend in een stoel. Aan de ene muur links, hangt de Picasso. Rechts, iets lager, een lijstje waarvan we door het tegenlicht niet kunnen zien wat er precies omlijst wordt. Wie weet een nog te ontdekken schets van Caravaggio. Hoop doet leven, even.</p>]]></description>
      <guid>https://www.volkskrant.nl/columns-van-de-dag/de-gretigheid-waarmee-mensen-de-derde-wereldoorlog-willen-uitroepen-verrast-me-nog-steeds~b5436b19/</guid>
      <pubDate>Thu, 3 Oct 2024 00:00:00 +0200</pubDate>
    </item>
    <item>
      <title><![CDATA[Een ‘probleem’ klinkt stomvervelend, maar noem het een ‘uitdaging’ en je krijgt er zin in]]></title>
      <description><![CDATA[<p>Drukke dagen voor Chris Jansen, staatssecretaris van Openbaar Vervoer en Milieu (PVV). Deze week meldde hij zich tweemaal met ontnuchterend nieuws bij de Tweede Kamer. Het eerste bericht betrof de Lelylijn en de Nedersaksenlijn. De Nedersaksenlijn – tussen Groningen en Almelo – wordt twee keer zo duur als begroot, de Lelylijn – tussen Groningen en Lelystad – mogelijk vijf keer. In Goedemorgen Nederland noemde Jansen dit maandagochtend ‘een enorme uitdaging’. Verrukkelijk woord, ‘uitdaging’. Het betekent niets, maar het vervult je met geruststellende warmte. Het is niet zo dat dingen niet kúnnen, dingen zijn een ‘uitdaging’, die je ‘aangaat’, niet ‘oplost’. Dit kabinet is dol op uitdagingen. Uitdagingen zijn uitdagend en uitdagend is challenging. In problemen heeft niemand zin. ‘Probleem’ klinkt stomvervelend, maar noem het een ‘uitdaging’ en je kunt niet wachten ermee aan de slag te gaan. Daarnaast zit er ook iets prettig vrijblijvends in ‘uitdaging’, alsof het eindresultaat minder belang heeft dan de poging. Dinsdag liet klimaatminister Sophie Hermans (VVD) weten dat het regeerprogramma onvoldoende ruimte biedt om de klimaatdoelstellingen te halen. Daarmee liep ze vast vooruit op de doorrekening van de kabinetsplannen. ‘Daaruit gaat blijken dat we nog een uitdaging hebben, daar hoef je geen helderziende voor te zijn’, zei ze. Eppo Bruins (NSC) schreef een opiniestuk voor het Financieele Dagblad over alle ‘maatschappelijke uitdagingen’ en werd niet lang erna gebeld voor een ministerspost. Nu heeft hij een nieuwe, particuliere uitdaging: het hoger onderwijs in mootjes hakken, zodat het als rode ui door de Verelendungssalat van het kabinet-Schoof kan worden geroerd. Alle geld weg bij ontwikkelingssamenwerking en dat vervolgens uitleggen op een VN-top? Dick ‘Challenge Accepted’ Schoof. Ook bij minister Barry Madlener (PVV) ligt ‘uitdaging’ in de mond bestorven – hij gebruikte het woord recentelijk in zijn sollicitatiebrief. Soms echter blijkt een kwestie zelfs voor een liefhebber van uitdagingen té uitdagend, bijvoorbeeld als het gaat om het herkennen van een bepaald soort levensgevaarlijke fiets als precies die levensgevaarlijke fiets. Al kan het ook zijn dat Madleners weerzin om strenger te handhaven op fatbikes samenhangt met zijn onwil om Nederlandse traumachirurgen hún uitdagingen af te nemen. Maar goed: staatssecretaris Jansen dus, de funshopper die zonder portemonnee noordwaarts is gestuurd. Bij datzelfde Goedemorgen Nederland had hij, bijna terloops, laten vallen dat hij nog altijd achter Wilders’ ‘Minder, minder’-toespraak staat. Een dag later nam hij dit alweer terug, middels een ongeïnspireerd briefje, waarin hij benadrukte dat hij dat ‘binnen zijn functie’ niet vond, maar wel als privépersoon. Zat Chris Jansen als privépersoon bij Goedemorgen Nederland? En met welke aanleiding dan? En hoe ging dat dan als hij bij het kabinetsberaad arriveerde? Bewaarde hij zijn xenofobie dan zolang in een kluisje, naast zijn regenjas en een zak paprikachips? En stond naast hem dan PVV-collega Marjolein Faber te vloeken, omdat die al haar omvolkingsideeën niet in dat kleine klotekluisje kreeg? En was er dan een beveiliger die zei: ach, neemt u ze dan maar mee, maar zodra ik merk dat ze het kabinetsbeleid binnensluipen, zwaait er wat? Ellende wordt verplaatst, problemen worden uitdagingen, uitdagingen die toch problemen blijken worden bij een nietsvermoedende ander over de schutting gekieperd, personen splitsen zichzelf op zodra er verantwoordelijkheid genomen moet worden, en zo lost alles zich vanzelf op, in een rudimentaire goocheltruc waar we met z’n allen bovenop staan, en waarvan we jammer genoeg precies zien hoe ze het doen.</p>]]></description>
      <guid>https://www.volkskrant.nl/columns-van-de-dag/een-probleem-klinkt-stomvervelend-maar-noem-het-een-uitdaging-en-je-krijgt-er-zin-in~bdbf1753/</guid>
      <pubDate>Thu, 26 Sep 2024 00:00:00 +0200</pubDate>
    </item>
    <item>
      <title><![CDATA[Welkom op de Algemene Beschouwingen Kermis! Maak een rondje in de botsauto’s en probeer zonder stuur het parlement te omzeilen]]></title>
      <description><![CDATA[<p>‘Dámes en heren, koeken en peren, boeren, burgers en bewegingen! Welkom op de Grote Algemene Beschouwingen Kermis! We zijn weer in het land, in het weiland om precies te zijn. De komende dagen kunt u met uw poten in de klei (en uw hoofd ook) genieten van schitterende attracties en dystopische vooruitzichten! Met minder regels, minder voorzieningen voor mensen die het zwaar hebben en minder academisch geleuter! Kom bijvoorbeeld genieten in ons knusse Wat-Kan-Wel?-En-Niet-Wat-Kan-Niet?-kabinet, waar je elke vijf minuten een redevoering van onze premier kunt bijwonen. Voor iedere hardloopbeeldspraak ontvangt elke aanwezige een lootje voor de woningmarkttombola – dus misschien ga jij aan het eind van de dag wel naar huis met de kans op een huis! Of ga heerlijk oud-Hollands touwtje trekken bij onze goed-bestuurkraam! Heel spannend: trekken jullie aan hetzelfde touwtje, of word je stiekem tegengewerkt door een of andere jurist? Wees gerust: als je een beetje doorzet, geeft de kraamhouder er misschien wel de brui aan! Loop dan direct even langs het mestoverschommelschip, spring een tijdje gedachteloos mee op het Normaal Doen-luchtkasteel, of hengel mee naar de gunst van de kiezer. En in onze speciale kermis-podcast Zuur, zuurder, mild-kritisch voorspelt Agemagica journalisten live een duistere toekomst. Verder wordt er op het hele terrein in ruime mate voorzien in Koppen van Jut: plekken waar je je kunt afreageren op tamelijk willekeurig gekozen opponenten, over alles wat jij wilt en wat nog steeds niet geregeld is. Heb je zelf ook bedenkingen bij het kabinetsbeleid, ben je cultureel geïnteresseerd of zelfs internationaal georiënteerd? Neem dan eens plaats op Wilder! Hoe lang hou jij het vol op onze dolle rodeostier die je er net zo lang van langs geeft tot je in een hoek van de tent ligt en uitgeteld alles over je heen laat komen? Even tot rust komen te midden van je eigen mensen? Neem plaats op de Opt-out-Plaza: de plek om je even heerlijk terug te trekken uit het gewoel, en uit internationale afspraken. Bestel een ijsje zonder spikkels én zonder hoorntje bij Lik-op-stuk, drink een eerlijk glas melk op de meest efficiënte boerenmarkt ter wereld en maak nog een rondje in de botsauto’s, waarbij je moet proberen om zonder stuur het parlement te omzeilen. Neem voor je vertrekt zeker ook nog even een kijkje in het spookhuis, een vervallen theater waarin dichters, strijkkwartetten, dansgezelschappen en andere elitaire flessentrekkers je vanuit het schemerduister vergasten op ‘kunst’ waar je niet om gevraagd hebt. Publiekstrekker dit jaar is de zogenaamde lemniscaatbaan. Daar kunt u machteloos toezien hoe asielmigranten in afgeragde karretjes in een eindeloze loop over de kop gaan, tot alle inzittenden kotsmisselijk en murw zijn en er verder niets is veranderd. Bij elke ronde wordt er een foto gemaakt van de actuele situatie, die je als bezoeker gratis op X kunt zetten om te onderstrepen dat er dringend iets gedaan moet worden. Onze kermis is kortom een plek voor, door en met gewone Nederlanders die het gewoon gezellig willen houden. Kom wel op tijd, want we verwachten lange rijen aan de kassa wegens extra controles. Die zijn helaas noodzakelijk met al die mensen die we de toegang hebben ontzegd, en die nu rond het kermisterrein in het gras liggen te maffen. Excuus vast voor eventuele overlast, die kunnen we helaas onmogelijk voorkomen. En tip: níét vooraf boeken, want dan moeten we alsnog 21 procent rekenen.’</p>]]></description>
      <guid>https://www.volkskrant.nl/columns-van-de-dag/welkom-op-de-algemene-beschouwingen-kermis-maak-een-rondje-in-de-botsauto-s-en-probeer-zonder-stuur-het-parlement-te-omzeilen~bc479c72/</guid>
      <pubDate>Thu, 19 Sep 2024 00:00:00 +0200</pubDate>
    </item>
  </channel>
</rss>
