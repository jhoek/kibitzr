<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[En de Nobelprijs voor de Pijnlijke Stilte gaat naar…]]></title>
      <description><![CDATA[<p>Het zijn de Nobelprijsweken. Gezellig. Officieel zijn er vijf Nobelprijzen. Zes, als je die voor Economie (die officieel geen Nobelprijs is) meerekent. En elf, als je de volgende prijzen ook gewoon meetelt.Nobelprijs voor de OnvredeMoet nog worden uitgereikt. Als elk jaar zijn er weer vele kanshebbers, maar de bookies geloven vooralsnog in Caroline van der Plas, die met haar onafgebroken gezemel over media die berichten op een manier die haar niet aanstaat (zelfs als later blijkt dat die media helemaal niet hebben bericht zoals zij dacht dat ze berichtten) niet alleen haar onvrede uit, maar tegelijk onvrede oproept. Het doelbewust verkeerd interpreteren van nieuwsberichten om die onvrede verder kunstmatig op te kloppen, zou haar zomaar een mooie prijs kunnen opleveren.Nobelprijs voor de WiskundeMoet nog worden uitgereikt, maar kan dhr. G. Wilders nauwelijks ontgaan. Diens jarenlange intensieve onderzoek naar de chaostheorie in de politieke praktijk begint werkelijk boeiende resultaten op te leveren.Nobelprijs voor de Pijnlijke StilteGaat dit jaar naar het kabinet Schoof. Dik verdiend, dankzij het gemeenschappelijk zwijgen na een zoveelste griezelige opmerking van een partijleider van de grootste partij, ditmaal over de burgemeester van de hoofdstad. Speciale vermelding in het juryrapport voor mevrouw Hermans (VVD), die geregeld duidelijk maakt per se niet met uitingen van de partijleider van de grootste partij te willen worden geconfronteerd, wat ieders goed recht is, behalve voor die paar mensen die intensief samenwerken met die grootste partij. Haar stiltes omschrijft de jury als ‘onvergetelijk pijnlijk’.Dhr. G. Wilders vist helaas achter het net. Hij deed op een bijeenkomst in Noord-Italië afgelopen weekend een vergeefse gooi naar de onderscheiding, toen hij een gezelschap glazig kijkende Italianen toesprak die alleen voor de heren Salvini en Orbán waren gekomen.Nobelprijs voor de Routineuze BlikGaat, gezien de peilingen, wéér naar alle politiek duiders op tv. Zij doen al jarenlang collectief onderzoek naar hoe bont beleidsbepalers het kunnen maken, en wat de maximale hoeveelheid ennui is waarmee je die excessen kunt ondergaan. De duiders zullen een eventuele prijs niet zelf komen ophalen. In een reactie laten ze weten dat ze ‘gewoon hun werk doen, net als altijd. En het zijn voorlopig maar peilingen’.Nobelprijs voor de GoocheltrucGaat óók naar het kabinet-Schoof, daarmee de grote winnaar van de Nobelprijzen. Al snel was duidelijk dat de prijs – bestaande uit het bronzen beeld ‘Oogkleppen’ van de Amerikaanse kunstenaar Helene Milton, dat een weggewaaid dorp voorstelt, en een Shell-aandelenpakket van 250 duizend euro het kabinet nauwelijks kon ontgaan. Citaat uit het juryrapport: ‘De belangrijkste taak van goochelaars is dat ze met veel bombarie, rook, handgebaren en halfnaakte assistentes de aandacht afleiden van wat er daadwerkelijk gebeurt: de truc zelf. Kabinet-Schoof heeft als geen ander bewezen de aandacht van het publiek onafgebroken te kunnen vasthouden, dankzij de radslagen van assistentes – in de vorm van geruzie, geroddel, gescheld, geleuter, getweet en oeverloze discussies over fatbikes en noodmaatregelen – en zo iedere vorm van belangstelling voor wezenlijke kwesties te smoren in alledaagse boosaardigheid van de onderste plank. Een teamprestatie. Weergaloos, en spectaculair cynisch. Felicitaties aan alle winnaars!’</p>]]></description>
      <guid>https://www.volkskrant.nl/columns-van-de-dag/en-de-nobelprijs-voor-de-pijnlijke-stilte-gaat-naar~b12a6b01/</guid>
      <pubDate>Thu, 10 Oct 2024 00:00:00 +0200</pubDate>
    </item>
    <item>
      <title><![CDATA[De gretigheid waarmee mensen de Derde Wereldoorlog willen uitroepen, verrast me nog steeds]]></title>
      <description><![CDATA[<p>Dinsdagmiddag ging het opeens even vanzelf. Het werk vorderde, de verkoudheid ebde weg en de regen liep op z’n laatste benen. Ik zat er het tegenovergestelde van doorheen, opgewektheid dreigde. Dit soort momenten zijn het resultaat van een chemisch proces waarbij de juiste stofjes in de juiste hoeveelheden door je hersenen stromen, maar zo voelt het niet. Integendeel: de vrede lijkt niet slechts van binnenuit te komen, je lijkt erdoor omringd, wind in de rug, iedereen vriendelijk, alles picobello. Je wéét wel dat de realiteit anders is – zeg maar: een zeldzame klerezooi, zo ver het oog reikt – maar je vóélt er even nauwelijks iets van. Vaak maak je in deze toestand allerlei afspraken waar je later spijt van krijgt, maar die je niet meer kunt afzeggen, al was het maar omdat het wat vreemd overkomt als je laat weten dat je tijdelijk ontoerekeningsvatbaar was, door redeloos optimisme bedwelmd. Dinsdagavond, toen Sander van Hoorn op tv in een van zijn kreukloze, donkerblauwe polo’s de laatste onheilstijdingen afkondigde, was dat optimisme wel verdampt. In de kamer heerste nu weer realiteitszin, een bewustzijn vol woorden en begrippen die veel ellende (en nog veel meer toekomstige ellende) betekenden.‘Beperkte invasie’. ‘Escalatie’. ‘Aanzienlijke vergelding’. ‘Rakettenregen.’ Op X werd de Derde Wereldoorlog uitgeroepen. Nu begint de Derde Wereldoorlog op X gemiddeld vijftien keer per jaar, maar de gretigheid waarmee mensen hem willen uitroepen, alsof het de eerste zomerdag betreft, verrast me nog steeds. Kennelijk wordt de Derde Wereldoorlog beschouwd als een klusje dat je snel moet aanpakken, anders blijft het je aanstaren. De oorlog als een stapel nog niet gelegde plinten. Naarmate de werkelijkheid meer aanleiding tot cynisme geeft, zijn realiteitszin en cynisme makkelijker met elkaar te verwarren. Optimisme gaat daarentegen steeds meer op onnozelheid lijken. Zelf lees ik de krant al een tijdlang als het verslag van ontwikkelingen waar de hoop door een onzichtbare hand uit gesnoeid lijkt. Maar er zijn ongetwijfeld mensen die in al dat nieuws slechts voorspelbare hobbels zien op de weg naar een betere wereld, die zich concentreren op al het kleine en mooie om te kunnen doen alsof het grote en lelijke niet bestaat, en er zitten natuurlijk ook mensen tussen voor wie de actualiteit reden is voor hoop en optimisme. Het is zoals Max Brod schreef toen hij zijn goede vriend Franz Kafka trachtte op te beuren: ‘Er is hoop, veel hoop zelfs, maar niet voor ons.’ Hoop is er voor Oostenrijkers voor wie de rechtsstaat al jaren een doorn in het oog is, voor Nederlanders die lang vreesden dat de Afghaanse bewakers die in Nederlandse dienst werkten hier de boel zouden komen kaalvreten. En hoop is er voor Amerikanen die, wanneer het tijdens een verkiezingsdebat gaat over oplossingen voor huisvestingsproblematiek, blij verrast zijn door het plan ‘mass deportation to ease demand’. Voor die mensen zitten krant en nieuwsuitzendingen vol kleine straaltjes licht. De rest moet het doen met het bericht over een Picasso, die jarenlang als goedkoop prutswerk werd gedoogd aan de muur in een huisje in Pompeii. Op internet trof ik een door de tijd verkleurde foto. Een vrouw breed lachend in een stoel. Aan de ene muur links, hangt de Picasso. Rechts, iets lager, een lijstje waarvan we door het tegenlicht niet kunnen zien wat er precies omlijst wordt. Wie weet een nog te ontdekken schets van Caravaggio. Hoop doet leven, even.</p>]]></description>
      <guid>https://www.volkskrant.nl/columns-van-de-dag/de-gretigheid-waarmee-mensen-de-derde-wereldoorlog-willen-uitroepen-verrast-me-nog-steeds~b5436b19/</guid>
      <pubDate>Thu, 3 Oct 2024 00:00:00 +0200</pubDate>
    </item>
    <item>
      <title><![CDATA[Een ‘probleem’ klinkt stomvervelend, maar noem het een ‘uitdaging’ en je krijgt er zin in]]></title>
      <description><![CDATA[<p>Drukke dagen voor Chris Jansen, staatssecretaris van Openbaar Vervoer en Milieu (PVV). Deze week meldde hij zich tweemaal met ontnuchterend nieuws bij de Tweede Kamer. Het eerste bericht betrof de Lelylijn en de Nedersaksenlijn. De Nedersaksenlijn – tussen Groningen en Almelo – wordt twee keer zo duur als begroot, de Lelylijn – tussen Groningen en Lelystad – mogelijk vijf keer. In Goedemorgen Nederland noemde Jansen dit maandagochtend ‘een enorme uitdaging’. Verrukkelijk woord, ‘uitdaging’. Het betekent niets, maar het vervult je met geruststellende warmte. Het is niet zo dat dingen niet kúnnen, dingen zijn een ‘uitdaging’, die je ‘aangaat’, niet ‘oplost’. Dit kabinet is dol op uitdagingen. Uitdagingen zijn uitdagend en uitdagend is challenging. In problemen heeft niemand zin. ‘Probleem’ klinkt stomvervelend, maar noem het een ‘uitdaging’ en je kunt niet wachten ermee aan de slag te gaan. Daarnaast zit er ook iets prettig vrijblijvends in ‘uitdaging’, alsof het eindresultaat minder belang heeft dan de poging. Dinsdag liet klimaatminister Sophie Hermans (VVD) weten dat het regeerprogramma onvoldoende ruimte biedt om de klimaatdoelstellingen te halen. Daarmee liep ze vast vooruit op de doorrekening van de kabinetsplannen. ‘Daaruit gaat blijken dat we nog een uitdaging hebben, daar hoef je geen helderziende voor te zijn’, zei ze. Eppo Bruins (NSC) schreef een opiniestuk voor het Financieele Dagblad over alle ‘maatschappelijke uitdagingen’ en werd niet lang erna gebeld voor een ministerspost. Nu heeft hij een nieuwe, particuliere uitdaging: het hoger onderwijs in mootjes hakken, zodat het als rode ui door de Verelendungssalat van het kabinet-Schoof kan worden geroerd. Alle geld weg bij ontwikkelingssamenwerking en dat vervolgens uitleggen op een VN-top? Dick ‘Challenge Accepted’ Schoof. Ook bij minister Barry Madlener (PVV) ligt ‘uitdaging’ in de mond bestorven – hij gebruikte het woord recentelijk in zijn sollicitatiebrief. Soms echter blijkt een kwestie zelfs voor een liefhebber van uitdagingen té uitdagend, bijvoorbeeld als het gaat om het herkennen van een bepaald soort levensgevaarlijke fiets als precies die levensgevaarlijke fiets. Al kan het ook zijn dat Madleners weerzin om strenger te handhaven op fatbikes samenhangt met zijn onwil om Nederlandse traumachirurgen hún uitdagingen af te nemen. Maar goed: staatssecretaris Jansen dus, de funshopper die zonder portemonnee noordwaarts is gestuurd. Bij datzelfde Goedemorgen Nederland had hij, bijna terloops, laten vallen dat hij nog altijd achter Wilders’ ‘Minder, minder’-toespraak staat. Een dag later nam hij dit alweer terug, middels een ongeïnspireerd briefje, waarin hij benadrukte dat hij dat ‘binnen zijn functie’ niet vond, maar wel als privépersoon. Zat Chris Jansen als privépersoon bij Goedemorgen Nederland? En met welke aanleiding dan? En hoe ging dat dan als hij bij het kabinetsberaad arriveerde? Bewaarde hij zijn xenofobie dan zolang in een kluisje, naast zijn regenjas en een zak paprikachips? En stond naast hem dan PVV-collega Marjolein Faber te vloeken, omdat die al haar omvolkingsideeën niet in dat kleine klotekluisje kreeg? En was er dan een beveiliger die zei: ach, neemt u ze dan maar mee, maar zodra ik merk dat ze het kabinetsbeleid binnensluipen, zwaait er wat? Ellende wordt verplaatst, problemen worden uitdagingen, uitdagingen die toch problemen blijken worden bij een nietsvermoedende ander over de schutting gekieperd, personen splitsen zichzelf op zodra er verantwoordelijkheid genomen moet worden, en zo lost alles zich vanzelf op, in een rudimentaire goocheltruc waar we met z’n allen bovenop staan, en waarvan we jammer genoeg precies zien hoe ze het doen.</p>]]></description>
      <guid>https://www.volkskrant.nl/columns-van-de-dag/een-probleem-klinkt-stomvervelend-maar-noem-het-een-uitdaging-en-je-krijgt-er-zin-in~bdbf1753/</guid>
      <pubDate>Thu, 26 Sep 2024 00:00:00 +0200</pubDate>
    </item>
    <item>
      <title><![CDATA[Welkom op de Algemene Beschouwingen Kermis! Maak een rondje in de botsauto’s en probeer zonder stuur het parlement te omzeilen]]></title>
      <description><![CDATA[<p>‘Dámes en heren, koeken en peren, boeren, burgers en bewegingen! Welkom op de Grote Algemene Beschouwingen Kermis! We zijn weer in het land, in het weiland om precies te zijn. De komende dagen kunt u met uw poten in de klei (en uw hoofd ook) genieten van schitterende attracties en dystopische vooruitzichten! Met minder regels, minder voorzieningen voor mensen die het zwaar hebben en minder academisch geleuter! Kom bijvoorbeeld genieten in ons knusse Wat-Kan-Wel?-En-Niet-Wat-Kan-Niet?-kabinet, waar je elke vijf minuten een redevoering van onze premier kunt bijwonen. Voor iedere hardloopbeeldspraak ontvangt elke aanwezige een lootje voor de woningmarkttombola – dus misschien ga jij aan het eind van de dag wel naar huis met de kans op een huis! Of ga heerlijk oud-Hollands touwtje trekken bij onze goed-bestuurkraam! Heel spannend: trekken jullie aan hetzelfde touwtje, of word je stiekem tegengewerkt door een of andere jurist? Wees gerust: als je een beetje doorzet, geeft de kraamhouder er misschien wel de brui aan! Loop dan direct even langs het mestoverschommelschip, spring een tijdje gedachteloos mee op het Normaal Doen-luchtkasteel, of hengel mee naar de gunst van de kiezer. En in onze speciale kermis-podcast Zuur, zuurder, mild-kritisch voorspelt Agemagica journalisten live een duistere toekomst. Verder wordt er op het hele terrein in ruime mate voorzien in Koppen van Jut: plekken waar je je kunt afreageren op tamelijk willekeurig gekozen opponenten, over alles wat jij wilt en wat nog steeds niet geregeld is. Heb je zelf ook bedenkingen bij het kabinetsbeleid, ben je cultureel geïnteresseerd of zelfs internationaal georiënteerd? Neem dan eens plaats op Wilder! Hoe lang hou jij het vol op onze dolle rodeostier die je er net zo lang van langs geeft tot je in een hoek van de tent ligt en uitgeteld alles over je heen laat komen? Even tot rust komen te midden van je eigen mensen? Neem plaats op de Opt-out-Plaza: de plek om je even heerlijk terug te trekken uit het gewoel, en uit internationale afspraken. Bestel een ijsje zonder spikkels én zonder hoorntje bij Lik-op-stuk, drink een eerlijk glas melk op de meest efficiënte boerenmarkt ter wereld en maak nog een rondje in de botsauto’s, waarbij je moet proberen om zonder stuur het parlement te omzeilen. Neem voor je vertrekt zeker ook nog even een kijkje in het spookhuis, een vervallen theater waarin dichters, strijkkwartetten, dansgezelschappen en andere elitaire flessentrekkers je vanuit het schemerduister vergasten op ‘kunst’ waar je niet om gevraagd hebt. Publiekstrekker dit jaar is de zogenaamde lemniscaatbaan. Daar kunt u machteloos toezien hoe asielmigranten in afgeragde karretjes in een eindeloze loop over de kop gaan, tot alle inzittenden kotsmisselijk en murw zijn en er verder niets is veranderd. Bij elke ronde wordt er een foto gemaakt van de actuele situatie, die je als bezoeker gratis op X kunt zetten om te onderstrepen dat er dringend iets gedaan moet worden. Onze kermis is kortom een plek voor, door en met gewone Nederlanders die het gewoon gezellig willen houden. Kom wel op tijd, want we verwachten lange rijen aan de kassa wegens extra controles. Die zijn helaas noodzakelijk met al die mensen die we de toegang hebben ontzegd, en die nu rond het kermisterrein in het gras liggen te maffen. Excuus vast voor eventuele overlast, die kunnen we helaas onmogelijk voorkomen. En tip: níét vooraf boeken, want dan moeten we alsnog 21 procent rekenen.’</p>]]></description>
      <guid>https://www.volkskrant.nl/columns-van-de-dag/welkom-op-de-algemene-beschouwingen-kermis-maak-een-rondje-in-de-botsauto-s-en-probeer-zonder-stuur-het-parlement-te-omzeilen~bc479c72/</guid>
      <pubDate>Thu, 19 Sep 2024 00:00:00 +0200</pubDate>
    </item>
    <item>
      <title><![CDATA[Onze achtertuin verdient het een paradijs te blijven, vrij van ziekte en sterven]]></title>
      <description><![CDATA[<p>De dinsdagkrant berichtte over gênant geëmmer in Bloemendaal. De dreiging van een procedure door een paar buurtbewoners torpedeerde de voorgenomen komst van een hospice. In Abel Bormans’ reportage stonden de argumenten van de tegenstanders opgesomd: er was sprake van bedlampjes die ’s nachts zouden blijven branden, en van buurtkinderen die met terminaal zieke mensen zouden kunnen worden geconfronteerd. Ook zou de parkeerdruk toe­nemen en was er mogelijk sprake van precedentwerking: voor je het weet, heb je naast een hospice ook een woning voor verstandelijk gehandicapten, een revalidatiekliniek of de tijdelijke opvang van enkele tientallen minderjarige asielzoekers. Heb je zo je hele lommerrijke laan vol brandende nachtlampjes, een oplichtend spoor van stille verwording. Met dat laatste, die tientallen minderjarige asielzoekers die tijdelijk zouden worden opgevangen in een leegstaande pastorie, werd Bloemendaal een jaar geleden trouwens ook al het ­epicentrum van een giechelbeving. Destijds rukten journalisten massaal uit en zwiepten hun microfoons in de rondte op raadsvergaderingen waar geagiteerde rijke stinkerds elkaar in de ­haren vlogen. Over die kwestie schreef ik destijds dat het gek ­genoeg nog steeds verbazing wekte dat inwoners van miljonairsdorpen niet allemáál enorm geneigd zijn tot ruimhartig delen. Het is niet moeilijk lachen om miljonairsdorpen. Neem deze ­column, de zinnen glijden als vanzelf onder mijn vingers vandaan. Weinig eenvoudiger en bevredigender dan schrijven over egocentrische mensen met geld. Uiteindelijk bleek het in Bloemendaal te gaan om slechts een paar buurtbewoners die de boel middels procederen wilden traineren. Ze kregen hun zin. En zo ging de rest van het artikel over de procedeerhonger van Nederlandse burgers. Zelfs een ­minister met een uitgesproken hekel aan stikstofregels procedeerde privé met haar buren tegen de komst van een woonzorgcentrum, door zich te beroepen op diverse stikstofregels.We lijden collectief aan het Syndroom van Nimby: onze achtertuin verdient het een paradijs te blijven, een steriele, schaduwrijke omgeving, vrij van ellende, ziekte, beperking, een plek waar de dood niet bestaat. Zodra wij met de buitenwereld geconfronteerd worden, bellen we de politie, de krant of een advocaat. Wij hebben niet om de wereld gevraagd, dus wat doet-ie op onze stoep?Ja, een pad thai, die hebben we besteld, maar andere mensen? Kan ik me niet herinneren. ‘Samenleving’? Wat is er eigenlijk ­tegen een meteenpaargelijkgestemdensamenleving? Zelfs sterven, een van de meest wezenlijke én minst overlastgevende activiteiten waar de mens toe in staat is, moet ver weg gebeuren. Als we het maar niet horen, als onze kinderen maar niets merken. In Een kind schrijft Thomas Bernhard: ‘Iedereen sterft, ik niet, iedereen, niet mijn grootvader, daar was ik zeker van.’ Dood, dat gaan de anderen. Meestal mensen die te beroerd zijn hun bedlampje uit te knippen. En echt: het zijn niet alleen de villadorpen, het zijn niet alleen die paar miljonairs die ’s nachts wakker schieten en huilend ‘precedentwerking’ gillen. We lijden allemaal aan het Syndroom van Nimby, Bloemendaal is niet meer dan de lachspiegel waarin we onszelf kunnen herkennen. En wat betreft het terugkerende gedoe rond miljonairsdorpen, stel ik voor dat die paar straten en hun inwoners eerlijk worden verdeeld over de rest van het land; iedere gemeente neemt er een paar op. Alleen zo wordt het overal in Nederland weer leef- en sterfbaar.</p>]]></description>
      <guid>https://www.volkskrant.nl/columns-van-de-dag/onze-achtertuin-verdient-het-een-paradijs-te-blijven-vrij-van-ziekte-en-sterven~bbcd7f51/</guid>
      <pubDate>Thu, 29 Aug 2024 00:00:00 +0200</pubDate>
    </item>
    <item>
      <title><![CDATA[Spoorwegen in 2034: een monument voor Alle Tussengelegen Stations waar geen trein meer stopt]]></title>
      <description><![CDATA[<p>Vanuit de centraal gelegen stad Utrecht sporen wij in de Rail Away-aflevering van vandaag, 22 augustus 2034, zuidwestwaarts, richting havenstad Rotterdam.  Het traject voert ons door het binnenland, langs rivieren en kanalen, dwars door een van de dichtstbevolkte stukjes van West-Europa. Deze geel-blauwe trein vertrok zo’n anderhalf uur geleden en staat nu al enige tijd stil voor een rood sein ter hoogte van het pittoreske Woerden. Reden voor de vertraging is voorlopig onbekend; mogelijk een tekort aan materieel, of een tekort aan technisch personeel, iets met de leiding of de bovenleiding. Reizigers zijn het oponthoud zichtbaar gewend; men draagt koelboxen, campingstoeltjes en badmintonsets naar buiten en maakt het zich gemakkelijk langs de rails. Er is hoog bezoek op deze trein: deze meneer is al veertien jaar lang president-directeur van de Nederlandse Spoorwegen. Het is een feestelijke spoortijd: vanaf deze week is het eerste binnenlandse treinkaartje van precies 100 euro te koop. En het is zelfs driedubbel feest: kreeg de president-directeur vorige maand al een lintje voor zijn niet-aflatende inspanningen voor de auto-industrie, later vandaag onthult hij het monument voor Alle Tussengelegen Stations, waar sinds enige tijd geen trein meer stopt. In vroeger tijden was de trein in Nederland een vorm van Openbaar Vervoer, waar iedere Nederlander tegen geringe vergoeding gebruik van kon maken. Het oorspronkelijke idee was om alle Nederlanders op een snelle en comfortabele manier van A naar B te vervoeren, maar die doelstelling verloor in de loop van de 21ste eeuw allengs aan allure. In 2028 werd de ‘perrontoeslag’ ingevoerd, waarbij reizigers niet alleen betaalden voor hun treinreis, maar ook voor de tijd die zij ijsberend doorbrachten op perrons – een onderzoeksbureau becijferde dat de slijtage van de tegels op die perrons als gevolg van ‘onnodig gebruik’ het staatsbedrijf op jaarbasis zo’n 15 miljoen euro kostte (een veelvoud voor het overvloedig zitten op de stalen bankjes op de perrons). Het was een van de vele vernieuwingen die de president-directeur zou doorvoeren: in 2029 al volgde de sta-trein, in 2030 de ‘traaginstapboete’ (mensen met een beperking konden via hun zorgverzekeraar een ontheffingsapp downloaden) en in datzelfde jaar werd de snelheid van de roltrappen op alle stations verdrievoudigd. In 2032 werd de ‘dienstregeling’ opgeheven, een service die reizigers een indicatie gaf hoe laat hun trein zou vertrekken, en vanaf welk perron. Volgens het vervoersbedrijf legde dat schema een onnodige druk op de medewerkers. Bijkomende ergernis betrof de hardnekkigheid waarmee reizigers maar bleven reizen op trajecten waarvan ze wisten dat het er mis kon gaan. Treinreizen, zo stelde de conducteur destijds, moest weer een avontuur worden. ‘Balen natuurlijk,’ vond de president-directeur, ‘maar ergens ook wel kicken.’ De bovenleiding lijkt hersteld, de avonturiers springen aan boord en de trein komt op gang. Tot Gouda Goverwelle zijn wij te gast in een zogenaamde stiltecoupé, waar reizigers op gemiddeld volume zonder oortjes TikToks kunnen bekijken. De Nederlandse Spoorwegen zijn een boeiend en internationaal bediscussieerd fenomeen, een dienstverlening die het klanten zo min mogelijk naar de zin wil maken, en toch al jaren de hoeveelheid klanten niet aankan. Mensen hier kúnnen vaak niet anders, zij zijn aangewezen op de peperdure, primitieve voorzieningen die hun ten dienste staan. Op Rotterdam Alexander stappen we even uit om te genieten van de in art-nouveaustijl gerenoveerde woonboulevard die in 2031 een museum voor rendabele kunst werd. En ook: voor een sanitaire stop, want wc’s maken sinds 2027 geen deel meer uit van het treinreisbasispakket. Maar vlug vlug, want de trein kan elk moment vertrekken (of niet), een pittige, primitieve en ongewisse toekomst tegemoet.</p>]]></description>
      <guid>https://www.volkskrant.nl/columns-van-de-dag/spoorwegen-in-2034-een-monument-voor-alle-tussengelegen-stations-waar-geen-trein-meer-stopt~be257a5f/</guid>
      <pubDate>Wed, 21 Aug 2024 00:00:00 +0200</pubDate>
    </item>
    <item>
      <title><![CDATA[Minister Van Weel en het gevaar van een meerderheid die het wel prima vindt]]></title>
      <description><![CDATA[<p>Pillenpotjes worden opgediept uit plastic tasjes op de stoep voor het Metropolitan Museum of Art. Zometeen zullen demonstranten die potjes in het museum in een waterpartij smijten, terwijl ze ‘Sacklers lie! People die!’ scanderen, terwijl een suppoost ontredderd tussen de demonstranten loopt en ‘dit mag niet’ mompelt.  Zo begint All the Beauty and the Bloodshed, de documentaire over fotograaf Nan Goldin (dinsdagavond uitgezonden bij Het Uur van de Wolf), en over haar persoonlijke strijd tegen de opiatenfamilie Sackler. Die familie werd stinkend rijk dankzij de pijnstiller oxycodon, waaraan talloze Amerikanen verslaafd raakten – vaak met de dood tot gevolg. Bij het zien van die suppoost moest ik aan minister David van Weel denken. Van Weel gaf maandag een interview in deze krant, waarin hij uitlegde wat hij van plan is op Justitie &amp; Veiligheid. Er stonden confessies in om over na te denken. Neem: zijn weerzin tegen polarisatie. De grijstinten moesten terug, mensen moesten het op feestjes weer in alle ontspanning politiek met elkaar oneens kunnen zijn. Met die wens in dit kabinet plaatsnemen lijkt mij vergelijkbaar met een vegetariër die penningmeester wordt van de Vereniging van Keurslagers, maar goed: met het uitgangspunt kun je het niet oneens zijn. Of wel, maar dan in gemoedelijke grijstinten. Van Weel had ook enkele gedachten over het demonstratierecht.  Dat zou hij willen inperken. Of nee, toch niet. Dezelfde dag benadrukte hij op Radio 1 een keer of twintig dat dat niet was wat hij had gezegd. Ben je mal. Hoe mensen daar bij het lezen van de zin ‘Ik wil kijken of we binnen het demonstratierecht grenzen kunnen stellen’ toch bij kwamen?! In feite ging het slechts om een verkapte oproep aan demonstranten zich te gedragen. Vriendelijk verzoek om leuk mee te doen. Grijstinten, ahoy. Als voorbeeld noemde de minister op de radio de vreedzame bijeenkomst dit weekend van Eritreeërs die demonstreerden tegen de dictatuur in hun land. De ironie van dat voorbeeld ontging hem. Het zijn immers juist de demonstraties tegen de zittende macht, tegen de status quo, de demonstraties waar de politiek zich toe moet verhouden die voor gedoe zorgen. Zodra er voor of tegen een politiek gevoelig onderwerp wordt gedemonstreerd – dat klimaat nog steeds een politiek gevoelig onderwerp is, is gekmakend, maar goed – zijn het voornamelijk Van Weels collega’s bij wie de woorden ‘tuig’ en ‘schoonvegen’ en ‘oppakken’ vóór in de tweet bestorven liggen. Zeg wat je wilt, zei Van Weel in feite, maar zeg het waar niemand je hoort. ‘Ik denk dat een groot deel van de bevolking dat prima zou vinden,’ voegde hij eraan toe. O ja, vast. En daar zit precies het probleem: afkalvende tolerantie van de meerderheid jegens mensen die niet tot die meerderheid behoren. Jegens mensen die hardnekkig zijn, ergerlijk principieel of krankzinnig opportunistisch, extreem lucide of lichtjes in de war. En daarmee ook: de politieke onverschilligheid voor alles wat niet prima gevonden wordt door de meerderheid. Als grijs de kleur van desinteresse blijkt, laat dan maar zitten. Aan het eind van de Goldin-documentaire zit een fragment van een Zoom-hoorzitting, waarin leden van de Sackler-dynastie (digitaal) oog in oog staan met slachtoffers van hun ‘monumentale hebzucht’. Wanneer de afgrijselijke opname van een noodtelefoontje na een overdosis pillen wordt afgespeeld en vervolgens de ouders van de overleden jongen in beeld verschijnen, staart Richard Sackler uitdrukkingsloos naar zijn scherm. Maar je zíét dat hij luistert, écht luistert – en dat is soms al genoeg.</p>]]></description>
      <guid>https://www.volkskrant.nl/columns-van-de-dag/minister-van-weel-en-het-gevaar-van-een-meerderheid-die-het-wel-prima-vindt~b2df9455/</guid>
      <pubDate>Thu, 15 Aug 2024 00:00:00 +0200</pubDate>
    </item>
    <item>
      <title><![CDATA[Hoe een kangoeroe in de dierentuin van Charkiv van de ene werkelijkheid in de andere belandt]]></title>
      <description><![CDATA[<p>In de vroege ochtend van woensdag 24 juli ontplofte een uit koers geraakte Russische drone in Feldman Ecopark, een dierentuin buiten Charkiv. Onmiddellijk hierna vlogen de stallen in brand, later sloegen de vlammen over naar een gastenverblijf. Volgens onbevestigde berichten zou één kangoeroe zijn ontsnapt. Zie daar: oorlogsnieuws-tevens-premisse-van-een-prentenboek. Op elke plaat zit een dier verstopt, laten we zoeken! Daar, achter de deur van die flat met dat gapende gat van een raket: een wasbeer! En uit dat gebroken raam van dat verlaten huis hangt een gibbon! De struisvogelfamilie? Precies, in het zwartgeblakerde gat in de weg! En zie je het stokstaartje? Heel knap, dat verstopt zich inderdaad tussen de infusen van patiëntjes die in pyjama’s op de stoep staan te rillen nadat de oncologie-afdeling van het kinderziekenhuis is gebombardeerd! Ooit zullen dierentuinen achterhaalde instituten zijn, waarop we vol onbegrip over onze eigen kortzichtigheid zullen terugkijken, als op musea vol levende roofkunst, terwijl we gelijktijdig de natuurlijke leefomgeving van de dieren op grote schaal sloopten en vervuilden. John Berger noemde dierentuindieren eens ‘levende monumenten van hun eigen verdwijning’, en dat zijn het natuurlijk ook, maar de plek zelf – een groot, afgesloten terrein in een stad, vol bomen en beesten, een plek waar kinderen min of meer gevaarloos kunnen rondrennen en de lucht verzadigd is van een doordringende stront-en-frituurlucht – is vol van nostalgie, vervult de bezoeker met een gevoel van onbekommerdheid. Het is een park dat zich aan het echte leven onttrekt, waar zelden iets groots verandert en waar het bestaan zich op een vredig, parallel spoor voortbeweegt. Een plek ook die immuun lijkt voor wat er buiten de hekken gebeurt. En juist als die twee werkelijkheden, die van de dierentuin en die van de wereld eromheen, door elkaar gaan lopen, word je de ellende in volle omvang gewaar. Dat overkwam me bij de berichten over de dierentuin van Rafah, waarvan de meeste dieren in mei werden geëvacueerd, maar – nogal Dick Maas-achtig – drie leeuwen (‘uitgehongerd’) achterbleven, en het gebeurt elke keer wanneer ik post ontvang van Stichting Aap, over de redding van twee Syrische dwergmangoesten, of het geslaagde transport van een ontheemde rode panda uit Kabul. Bij het bericht over die kangoeroe in het Feldman Ecopark gingen mijn gedachten al gauw naar de laatste pagina’s van De Welwillenden van Jonathan Littell. Max Aue, hoge SS’er van het laagste allooi, struint door een aan flarden gebombardeerd Berlijn en tracht dwars door de Zoo te vluchten: ‘Ik ploeterde voort, rond het eiland met de bavianen, waar de kleintjes zich met hun minuscule handjes vastgrepen aan de buik van hun radeloze moeder, ik zigzagde tussen papegaaien, dode apen, een giraf die met zijn lange hals over een hek heen hing, bebloede beren.’ Littells roman beslaat bijna duizend pagina’s en staat vol secure beschrijvingen van gruwelijkheden en nauwelijks voorstelbare misdaden die ik goeddeels vergeten ben, maar dat beeld van een park vol tentoongestelde dieren dat in één klap transformeert in een stuk stad vol angstige, gewonde en dode wezens, zal ik altijd onthouden. Ongetwijfeld zegt dat wat over mij, en over mijn aanleg voor sentimentaliteit, maar soms zijn het juist dit soort beelden die je eraan herinneren dat dit nog gaande is, elke dag weer, en ook aan hoe bruusk de ene, vernietigende werkelijkheid de ogenschijnlijke idylle van de andere kan vernielen.</p>]]></description>
      <guid>https://www.volkskrant.nl/columns-van-de-dag/hoe-een-kangoeroe-in-de-dierentuin-van-charkiv-van-de-ene-werkelijkheid-in-de-andere-belandt~bfae2d95/</guid>
      <pubDate>Wed, 24 Jul 2024 00:00:00 +0200</pubDate>
    </item>
    <item>
      <title><![CDATA[Misdaadnieuws als het sleutelgat waardoor we onszelf zien]]></title>
      <description><![CDATA[<p>Openingsshot: jonge vrouw in stampvolle metro. Airpods in de oren. Harde muziek die haar afsluit van het omgevingsgeluid. Ze verlaat de metro, stapt op een roltrap, en gaat traag omhoog, het daglicht in. Nu zoomt de camera uit. De vrouw wordt eerst een van vele krioelende hoofden, en daarna een druppel in een mensenzee, anoniem, onzichtbaar. Volgende scène: de vrouw staat in de dienstlift. Achter haar: twee collega’s, die giechelen en kletsen. Op de vijfde verdieping pingt de lift open. De vrouw duwt een schoonmaakkarretje over het dikke tapijt van wat onmogelijk iets anders dan een gang in een chic hotel kan zijn. Haar collega’s volgen treuzelend. De vrouw houdt halt voor de deur van de suite, klopt gedachteloos aan en houdt haar medewerkerskaart voor het digitale slot. En dan de titel: De soep was nog warm. Zo stel ik het me voor, de opening van de onvermijdelijke film over de meervoudige gifmoord die dinsdagavond werd ontdekt in een suite in het Grand Hyatt Erawan in Bangkok. Elke nieuwsbron ter wereld had er aandacht voor, en in al die berichten werd met veelzeggende details gestrooid: zes levenloze lichamen in de suite, sporen cyanide in kopjes en thermosflessen en zes onaangeroerde maaltijden op tafel (soep met garnalen, gebakken rijst en roergebakken groenten). Details als broodkruimels die je steeds verder het sprookjesbos van de waargebeurde misdaad in voeren. Het populairste podcastgenre (naast dat van zeverende BN’ers) is het uitpluizen van oude moorden. Een tiener kan geen avond zoek zijn, of Netflix serveert er een in zes gangen opgeknipt bingebacchanaal van. En journalistieke crimeboeken boemelen vanzelfsprekend de bestsellerlijsten binnen. Over die uitzonderlijke populariteit hebben zich de afgelopen jaren talloze schrijvers en onderzoekers het hoofd gebroken. Hoe kon true crime zo snel van de scharrige uithoeken van de cultuur naar de mainstream zijn gedreven? Als een van de mogelijke oorzaken werd vaak de meepuzzelpotentie genoemd: de mogelijkheid dat je als amateur vastgelopen onderzoeken vlot kunt trekken, dat je zelf Hercule Poirot of Lisbet Salander kunt zijn, als je maar doorzet. Voor wie wil weten hoe dat soort speurwerk met je op de loop kan gaan, raad ik de miniserie I’ll be gone in the dark aan. Voor interessante gedachten over het wezen van true crime, en de aantrekkingskracht ervan: Cassandra, van Niña Weijers. De true crime uit het nieuws van afgelopen week bezat een hoog gehalte van de meer klassieke detective, een bedaagd, veilig, verouderd maar toch ook onverwoestbaar genre: de cyanidemoord in Thailand, de moord op een Londens stel door (lijkt het) een vakantievriend en het verhaal van een seriemoordenaar in Kenia, die in twee jaar tijd 42 vrouwen heeft omgebracht. Die laatste werd – weer zo’n detail – gearresteerd terwijl hij in een café naar de EK-finale zat te kijken. Er viel weinig mee te puzzelen, de vermoedelijke dader werd er steeds kant en klaar bij geleverd, inclusief bekentenis of mogelijk motief: zo zou de hotelgifmoord te maken hebben met een faliekant misgelopen miljoeneninvestering. Georges Simenon zei dat de aantrekkingskracht van ieder (misdaad)verhaal – of het nou een detective is of true crime of een familieroman – is dat je door een sleutelgat kunt kijken om te controleren of andere mensen dezelfde gevoelens en instincten bezitten als jij. Je wilt weten wat de ander bezielt, omdat je wilt weten wat jou bezielt. Zou ik ook…? Werkelijk…? Nee toch…? En hoe dan…? Want het echte raadsel, het mysterie dat nooit volledig wordt opgehelderd, zijn we natuurlijk zelf.</p>]]></description>
      <guid>https://www.volkskrant.nl/columns-van-de-dag/misdaadnieuws-als-het-sleutelgat-waardoor-we-onszelf-zien~bad2b902/</guid>
      <pubDate>Thu, 18 Jul 2024 00:00:00 +0200</pubDate>
    </item>
    <item>
      <title><![CDATA[In de chauvinistische mood komen met de NOS: ‘Ja, Neerlands trots! Moejjekijke, wat een mooie oranje wortels’]]></title>
      <description><![CDATA[<p>Als u dit leest, is Nederland – Engeland voorbij.Je zou kunnen zeggen dat u een voorsprong op me heeft. In elk geval: in kennis. Hier, aan deze kant van de tekst, kan alles nog. Waar ik me bevind, is er nog geen uitslag, geen aanvechtbare scheidsrechterlijke beslissing, geen VAR-discussie, geen ‘onvoldoende doorstappende’ verdedigers. Hier sluimert slechts de voorpret: in de tuin van het studentenhuis hierachter zitten ze al uren inleidend te zingen, de ambulance rijdt vast een oefenrondje langs de pleinen en op tv schakelen ze om de haverklap met Dortmund, waar Oranjefans het stadscentrum overnemen. De lyrische reportages over vrolijke massa’s die zich ritmisch van links naar rechts bewegen, zijn inmiddels vervangen door reportages over buitenlanders die vol bewondering toekijken bij zoveel, ja, pret. Of is het angst? Maakt niet uit, het is feest. Namens de NOS stortte verslaggever Danny Simons zich woensdagmiddag in de jalalalalalala-zingende menigte. Hij trof een man met een bos wortelen op zijn rug. ‘Ik was vanmorgen ook al bij de NOS. Toen filmden jullie me bij de grens.’ ‘Maar u bent nu live hier, met wortels. Wat is het verhaal hierachter?’ ‘Ja, Neerlands trots! Moejjekijke, wat een mooie oranje wortels.’ Het interview werd ruw onderbroken door een beschonken dame die ‘Nooijjjt meer naar huis! Winnen! WINNNEEEE!’ in de microfoon brulde. Het duurt bij mij soms even voor ik in de chauvinistische mood kom, dus zo’n reportage helpt dan wel. Wie weet is het 5-4 geworden, ondanks de coaches Koeman en Southgate, die nog liever in een vergeten graatje stikken dan dat ze hun teams vrijuit laten aanvallen. Mogelijk hebben we dus een meer afwachtende wedstrijd doorstaan, een schaakpartij beslist door een enkel geniaal moment van een individuele speler. Een moment van improvisatie in een in steen gehouwen script. Zoals in 1993, toen Ronald Koeman tijdens Nederland – Engeland op 17 meter van het doel een vrije trap mocht nemen, zich gereedmaakte voor een van zijn beroemde kogels en toen, in een moment van grote helderheid, inzag dat hij de bal beter over het muurtje kon scheppen, zoals Willem Vissers maandag memoreerde. Zo’n inzicht, daar komt het op aan. In de uitwedstrijd destijds, op Wembley, werden trouwens nóg twee historische doelpunten gemaakt: Bergkamp scoorde met een toverachtige lob waarbij hij een fraai passje van Jan Wouters ineens uit de lucht nam en in de lange hoek deponeerde door de bal op zijn in de juiste richting gebogen rechtervoet te laten ploffen. Een doelpunt als een natuurkundig probleem. Eén zo’n moment moet volstaan. Die pass, die zou Veerman nog wel kunnen geven. Maar die lob? Bergkamp-achtigen zijn dun gezaaid. Gelukkig er was destijds, in ’93, óók nog een strafschop. Afgedwongen door Marc Overmars, die ongewenst was bejegend en daar bij de leiding terecht melding van had gemaakt. De bal werd binnengeschoten door Peter van Vossen uit Zierikzee. Een Zeeuw met een mat en een snor. Had op dat moment alleen nog in België gevoetbald, half Nederland had geen flauw idee wie hij was. IJzig kalm hield hij Nederland toen in de race. Dikke kans dat u, daar, aan de kant van de toekomst die u heden noemt, ligt uit te puffen van een historische penaltyreeks. Voor de Van Vossen-rol van de beslissende trap zie ik één perfecte kandidaat: Joshua Zirkzee. Maar het zal wel weer helemaal anders zijn gelopen. Want dat doet de toekomst: bouwen aan een verleden dat je vooraf onmogelijk kon voorzien.</p>]]></description>
      <guid>https://www.volkskrant.nl/columns-van-de-dag/in-de-chauvinistische-mood-komen-met-de-nos-ja-neerlands-trots-moejjekijke-wat-een-mooie-oranje-wortels~b2e59761/</guid>
      <pubDate>Thu, 11 Jul 2024 00:00:00 +0200</pubDate>
    </item>
  </channel>
</rss>
