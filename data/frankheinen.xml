<?xml version="1.0" encoding="utf-16"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[‘Kan ik je even bellen?’ Dat kan niet anders dan slecht nieuws zijn]]></title>
      <description><![CDATA[<p>‘Kan ik je even bellen?’ Frank Heinen kan niet tegen deze onheilspellende woorden in een berichtje. Wéér zo’n voorbeeld van een modern ongewenst verschijnsel. Een van die zaken waar we ons tegen ­kunnen – nee, móéten – verzetten. Gemiddeld eens per week ontvang ik Het Bericht. Ontvangen andere mensen dat ook zo vaak? En hoe gaan zij daarmee om? Joost mag het weten.Dit is Het Bericht: Kan ik je even bellen?Geen inleiding, geen toelichting, geen groet. Alleen dat omineuze zinnetje, die vraag waarin voortdurend nieuwe valluiken opengaan.Kan ik je even bellen? Het kan niet anders dan slecht nieuws zijn. Het bericht dat iemand met me wil bellen, is al slecht nieuws. Ik ben geen groot beller, ik ga liever tijdens een onweersbui met een ijzeren staaf in een open veld staan dan dat ik met vreemden telefoneer. Dat schijnt vaker voor te komen onder mensen van mijn leeftijd, maar meer dan aan een generatiegebonden zenuwtrek zou ik mijn belangst willen toeschrijven aan een strikt persoonlijke incompetentie: ik zeg in telefoongesprekken voortdurend dingen die ik niet meen. Zo komt het weleens voor dat iemand me iets vervelends voorstelt, iets waar geen mens die ze alle 24 in het kratje heeft zin in zou hebben, een voorstel waarop de enige juiste reactie ‘Nee, dankjewel, nog in geen miljoen jaar’ luidt. Zo’n soort voorstel kan, live aan de lijn, bij mij altijd op een ongemeend ‘Ja, leuk!’ rekenen. Een ander bezwaar van telefoneren, is dat ik er niet mee kan ophouden. Ik blijf praten. Dat klinkt vreemd, voor iemand die het haat, maar ik telefoneer zoals andere mensen aan een korstje krabben: je gaat door tot het bloedt. De ander moet met harde hand een einde aan het gesprek maken, me botweg in de rede vallen of mij desnoods het zwijgen opleggen door me gewoon weg te drukken. Ik vrees dat ik om die reden in sommige kringen ondanks alles bekend sta als beller. ‘Hij is misschien wat lastig te pakken te krijgen, maar als je hem eenmaal aan de lijn hebt, dan houdt-ie niet meer op.’ Daarom wil ik dus niet bellen. Kan ik je even bellen? Het komt zelden van een goede bekende. Vaak is het een collega, soms een ver familielid. Er zit iets onheilspellends in die op zich eenvoudige vraag, een verborgen diepte die gedijt bij een soundtrack van Angelo Badalamenti eronder. Wat bezielt de Kan ik je even bellen?-stuurder? Waarom houdt hij of zij de reden van zijn contactverzoek zo krampachtig voor zich? Het kan Iets Heel Ergs zijn, of Iets Heel Erg Leuks. Maar ja, je kent de Kan ik je even bellen?-stuurder niet goed genoeg om Heel Erge of Heel Erg Leuke berichten te ontvangen. En dóór draait de molensteen van fantasie, en maalt beendermeel van de botten van alledaagse ellende. Oneervol ontslag, een rechtszaak, een gevangenisstraf? Minstens. Kan ik je even bellen? De ernstigste variant is: mensen die eerst bellen, geen gehoor krijgen en je vervolgens een bericht sturen, mailen zelfs. Deze mensen zijn gevaarlijk. De vraag suggereert bescheidenheid, en legt ongeduld bloot. Hij bezet onmiddellijk al je gedachten. Het is de geestelijke variant van nog voor het ontbijt je handdoek op een zwembadstoel leggen, bij het zwembad van de buren. Kan ik je even bellen? Is dat werkelijk wat je wil weten? Wie zijn de mensen die dit sturen? Zijn dit dezelfde mensen die aan vreemde vrouwen vragen of ‘het gewenst’ is, mensen die in de ochtendspits met een patatje naast je in de trein gaan zitten en je er eentje aanbieden? De ‘Kan ik je even bellen?’-stuurder vraagt om 2 uur ’s nachts in een vol café om een gemberthee, om er direct erna aan toe te voegen, ‘of niet, als het te veel werk is’. De ‘Kan ik je even bellen?’-stuurder gebaart dat hij eerst zijn mond moet leegeten, maar begint toch al aan een antwoord als zijn mond nog verre van leeg is.Bel gewoon. Of beter: bel niet, en schrijf me wat je bellend had willen bespreken.</p>]]></description>
      <guid>https://www.volkskrant.nl/volkskrant-magazine/kan-ik-je-even-bellen-dat-kan-niet-anders-dan-slecht-nieuws-zijn~b96cf5c3/</guid>
      <pubDate>Thu, 29 Jun 2023 00:00:00 +00:00</pubDate>
    </item>
    <item>
      <title><![CDATA[Met het leedvermaak om Bloemendaal lacht Nederland zichzelf uit]]></title>
      <description><![CDATA[<p>Aan het einde van vorig jaar vroeg de boekenredactie van de Volkskrant 23 schrijvers naar wat het komende jaar zou moeten veranderen, en wat hun boek daaraan zou kunnen bijdragen. Arnon Grunberg schreef over de vlucht als revolutie en de vluchteling als revolutionair: ‘Als mijn boek eraan bijdraagt dat in 2023 dat merkwaardige woord instroom – dat mij aan kunstmatige inseminatie doet denken – uit de debatjes verdwijnt en het besef postvat dat de revolutie Nederland niet zal overslaan omdat de gemeente Oldenzaal geen zin heeft in revolutionairen, dan al was het niet voor niets. (Overigens geen kwaad woord over Oldenzaal, moge Gods zegen op Oldenzaal blijven rusten.)’ Grunbergs Oldenzaal bleek Bloemendaal, een villadorp dat zich de afgelopen weken vergeefs verzette tegen het tijdelijke verblijf van enkele tientallen minderjarige vluchtelingen in een leegstaande pastorie. Dat inwoners van miljonairsdorpen niet allemáál enorm geneigd zijn tot ruimhartig delen, leidt gek genoeg nog tot verbazing. De rel leverde wat leutige Telegraaf-koppen op, plus een paar genante filmpjes waarin lokale Ons Soort Mensen zich misdroegen tegen verslaggevers. Ook werd Jaïr Ferwerda, Jinek-correspondent Politiek en Sneu Geld, straal genegeerd, wat in de reportage op even weinig begrip kon rekenen als het potsierlijke gesputter over noodhulp aan minderjarigen. Hoewel tv je soms anders kan doen geloven, bestaat er niet zoiets als een morele verplichting om je op straat over je gebrek aan solidariteit te laten ondervragen door een gladiool met een plopkap. In de Bloemendaalse gemeenteraad stemden ze woensdag uiteindelijk overtuigend vóór de opvang, waarop een van de tegenstemmers bij Jinek in pure verwarring opeens allerlei extra opvanglocaties binnen zijn gemeente begon te suggereren – nu de gewenste status quo onhaalbaar was gebleken, werd Bloemendaal plots de bakermat van de revolutie. Onderwijl kwamen onophoudelijk berichten door over het de voorgaande nacht voor de kust van Kalamata gekapseisde vluchtelingenschip. Over vrouwen en kinderen die benedendeks waren en geen schijn van kans hadden. Over de getuigenissen van opvarenden dat de Griekse kustwacht het schip richting Italiaanse wateren zou hebben willen slepen, een pushback dus, wat net iets minder onprettig klinkt dan ‘het terugduwen van mensen in nood, de open zee op, de dood tegemoet’. Over de steeds gevaarlijker en drukker bevaren vluchtwegen richting Europa, waar het aantal verdronken migranten voor dit jaar nu boven de duizend ligt. Over vele honderden doden. Even waren die berichten groot nieuws, even ging er een schokje door de landen waar die honderden mensen, die deelnemers aan een dodelijke loterij, zoals Rosa van Gool ze recentelijk omschreef, naartoe op weg waren: o ja, dat gebeurt ook nog. Maar het schokje ebde weg, en er waren weer andere problemen, en andere nieuwtjes. Het leedvermaak om paniekerige miljonairs voor wie weinig meer op het spel staat dan de huizenprijs en wat gescharrel aan de andere kant van de heg is overzichtelijker en prettiger dan het échte nieuws, de misdadige toestanden aan de EU-buitengrenzen die nauwelijks nog tot brede verontwaardiging leiden, het cynisme en de vruchteloosheid van deals met landen waarvandaan de boten vertrekken, de ontelbare, diep xenofobe onlinereacties op nieuwsberichten over migranten (niet alleen van bots en halvegaren, maar ook van politici), de tienduizenden die al gestorven zijn en de tienduizenden die nog zullen sterven en het ongemakkelijke gevoel dat als de wereld naar Nederland kijkt, ze één groot sputterend villadorp ziet.</p>]]></description>
      <guid>https://www.volkskrant.nl/columns-opinie/met-het-leedvermaak-om-bloemendaal-lacht-nederland-zichzelf-uit~b9b5f5d5/</guid>
      <pubDate>Tue, 20 Jun 2023 00:00:00 +00:00</pubDate>
    </item>
    <item>
      <title><![CDATA[Ook nu hij er niet meer is, behoudt hij de hoofdrol]]></title>
      <description><![CDATA[<p>Vandaag is er in Italië een dag van nationale rouw. In de kathedraal van Milaan wordt een voormalig stofzuigerverkoper en zanger op cruiseschepen met een staatsbegrafenis uitgeluid. Is zijn politieke loopbaan hiermee dan werkelijk ten einde? De kans bestaat, maar het lijkt me waarschijnlijker dat zijn partij nu al bezig is een of ander semilegaal achterdeurtje in de Italiaanse kieswet te forceren, zodat de man postuum de volgende verkiezingen kan winnen. Voor een land dat al een halve eeuw lijdt aan een obsessie met die ene figuur is de dood niet meer dan een onnozele horde die genomen moet worden. Een tussenstation, geen eindhalte. In het eerste seizoen van de tv-serie 1992 gaat het over ‘Mani Pulite’, het grootschalige anticorruptie-onderzoek waarin de Italiaanse justitie dat jaar begon met het in kaart brengen van de verstrengeling van de boven- en onderwereld, van de steekpenningen en van de rot in het Italiaanse bestuur. Hoe fanatieker de onderzoekers graven, hoe dieper ze spitten, hoe hoger ze komen – tot aan de premier, de socialist Craxi. Ook Hij komt in beeld, vanwege een betaling van een van zijn vele bedrijven, uitgeverij Mondadori. Aan het eind van dat seizoen besluit de man die nog geen enkele keer in beeld is geweest maar wiens aanwezigheid toch in elke scène voelbaar is, zelf de politiek in te gaan. Slechts een enkeling gelooft hem als hij zegt dat hij dat doet ‘om het land te redden’. Het is zijn eigen hachje dat gered moet worden. Het goeie aan dat eerste seizoen is dat hij niet alleen nauwelijks in beeld komt, maar ook niet bij naam wordt genoemd. Personages hebben het consequent over ‘hij’ en ‘hem’, alsof er slechts één man in Italië woont. Ook in Loro, Sorrentino’s biopic uit 2018, komt de oud-premier de eerste veertig minuten niet voor. We zien zijn villa, we zien zijn entourage, we zien zijn feestjes, maar niet de man zelf. Ook hier gaat het voortdurend over ‘Lui’: Hem, God zelf. Of in elk geval: zijn stofzuigers en soapseries verpatsende plaatsvervanger op aarde. Wonderlijk: in die films en series lijkt vroeg of laat iedereen rondom hem zich te compromitteren, mensen belanden in elkaars vaarwater, dragen elkaars geheimen met zich mee. Behalve hij: hij is niet te raken. Zijn gebrek aan schaamte is zijn superkracht. Zo ging het ook in werkelijkheid: zijn acties trokken de aandacht, maar het was die vreemdsoortig lichtvoetige schaamteloosheid die de aandacht vasthield. Je schaamde je dat je je bleef interesseren voor een man die die emotie zelf alleen uit de verte kende, ook toen hij allang uitgerangeerd was, een halvezool in de marge die dankzij een oranjebruin masker dat over zijn echte gezicht gespannen was minder op zichzelf leek dan de acteurs die hem vertolkten. Tot zijn dood deed hij denken aan voetballers die onschuldig lachend toekijken bij het resultaat van hun vernietigende tackle: o, dat been is kapot, hè wat naar nou. Het zijn vaak diezelfde spelers die bij het minste duwtje ter aarde storten, doorrollen tot ze precies voor de camera liggen en dan, tussen het bekkentrekken door, even knipogen naar de kijker thuis. Jij bent medeplichtig, zegt dat knipoogje. Vanaf nu zitten we er samen in. We zijn door hem ingepakt, we hebben een stofzuiger bij hem gekocht, we hebben de films gezien en de rechtszaken gevolgd – en het was op een ellendige manier goed, en het is op een niet-ellendige manier beter als het voorbij is.</p>]]></description>
      <guid>https://www.volkskrant.nl/columns-opinie/ook-nu-hij-er-niet-meer-is-behoudt-hij-de-hoofdrol~b27471d6/</guid>
      <pubDate>Tue, 13 Jun 2023 00:00:00 +00:00</pubDate>
    </item>
    <item>
      <title><![CDATA[Er zit iets sinisters in de vernietiging die het water van de Dnipro aanricht, als in een rampenfilm]]></title>
      <description><![CDATA[<p>Eerst is er niets dan water. De camera scheert over een lichtjes rimpelend oppervlak, duikt dan onder. Tegen de achtergrond van de onderwaterwereld worden wat namen geprojecteerd, en vervolgens de titel van de film. Возвращение. Meer dan een minuut blijven we onder water. Luchtbellen en het wrak van een oude duikboot. Dan wordt het beeld plots gebroken door twee benen die van bovenaf het oppervlak splijten. Dan pas ziet de kijker wat er aan de hand is: op een metershoge houten stellage aan de rand van een meer staan vijf jongens in zwem- en onderbroeken. Een voor een werpen ze zich van het kleine platformpje, in vrije val, het water tegemoet. Tot er nog twee over zijn, twee broers. De grotere, Andrej (Vladimir Garin) en de jongere, Ivan (Ivan Dobronravov). Andrej springt. Ivan niet. De twijfel neemt het over van zijn wens erbij te horen, en terwijl zijn broer en vrienden op de dam naar hem roepen en hem manen op te schieten, zit hij alleen, meters boven de grond, met zijn rug naar het water, tot de zon ondergaat. Op die onvergetelijke manier begint de Russische film The Return (Возвращение), die in 2003 een Gouden Leeuw won op het Filmfestival van Venetië. Poetin was destijds zó trots dat hij debuterend regisseur Zvjagintsev uitnodigde op het Kremlin. Bij die gelegenheid schijnen president en regisseur de film samen te hebben bekeken. Dat vertelde althans de verbannen filmcriticus Anton Dolin enkele maanden geleden in NRC. Van de ontmoeting tussen Zvjagintsev en Poetin staat een foto online. Op dat beeld heeft Poetin iets in zijn handen wat op een videoband lijkt, alsof hij elk moment zelf de VHS in de speler kan steken en de ‘De op deze videoband vastgelegde werken zijn auteursrechtelijk beschermd en mogen uitsluitend in huiselijke kring worden vertoond’-boodschap gaat doorspoelen. Volgens Dolin heeft Poetin van cultuur en film niet veel kaas gegeten. Beeldspraak is abracadabra voor hem. Mede daarom schijnt Zvjagintsev, wiens films Leviathan en Loveless een wreed, deprimerend en onvergetelijk beeld van Poetin-Rusland toonden, nog lang min of meer in vrijheid te hebben kunnen werken. Inmiddels woont en werkt de regisseur in Parijs, en een paar weken geleden werd bekend dat tegen Zvjagintsevs vaste producent Oleksandr Rodnyansky een arrestatiebevel is uitgevaardigd, omdat hij een ‘buitenlandse agent’ zou zijn. Ook zou Rodnyansky’s werk ‘moeten worden verwijderd uit de culturele agenda van de Russische Federatie’. Sinds het opblazen van een dam in de Dnipro, dinsdagochtend, is het gebied rond Nova Kachovka het decor van een klassieke rampenfilm. Gedurende de dag liepen buitenwijken onder water en zwanen dreven rond het lokale Cultuurpaleis. Even verderop dreef een kloeke eengezinswoning voorbij. Er zit iets sinisters in de vernietiging die het water rond Nova Kachovka aanricht. Het is een oorlogsdaad als een Zvjagintsev-film: de stilte, de bedrieglijke kalmte van stromend en stilstaand water, de sinistere ondertoon en de onzichtbaarheid van de dader, zorgen ervoor dat je het geweld niet direct ervaart, maar dat het langzaam maar zeker tot je doordringt, tot je doordrenkt bent van wat er werkelijk aan de hand is. Water verhult vaker onvermoede gevaren. Toen de 16-jarige Vladimir Garin, Andrej in The Return, kort na de filmopnamen terugkeerde naar de houten toren waar de openingsscène was gefilmd, daagden zijn vrienden hem uit nogmaals springen, ‘in het echt’ nu.Garin deed het, en verdronk. Over de auteurFrank Heinen is journalist en schrijver. Hij schrijft wekelijks een column voor de Volkskrant, die niet noodzakelijkerwijs de mening van de redactie reflecteert. Lees hier onze richtlijnen voor columns.</p>]]></description>
      <guid>https://www.volkskrant.nl/columns-opinie/er-zit-iets-sinisters-in-de-vernietiging-die-het-water-van-de-dnipro-aanricht-als-in-een-rampenfilm~bb24040a/</guid>
      <pubDate>Tue, 6 Jun 2023 00:00:00 +00:00</pubDate>
    </item>
    <item>
      <title><![CDATA[Ik erger me groen en geel en krijg er nog geld voor ook. Maar óók jij kunt chagrijn omzetten in content]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week verklapt Frank Heinen het geheim voor passief-agressief inkomen. Hoi lezer van Volkskrant Magazine, zin om lekker stoom af te blazen en nog irritant rijk te worden ook?! Mijn naam is Frank en ik heb het hé-le-maal voor elkaar. Ga maar na: ik erger me, schrijf er iets over en hup, ik sta in Volkskrant Magazine. En daar krijg ik nog geld voor ook. En, nu komt het mooie: dat kun jij ook! Ja, echt. Op het eerste gezicht lijkt het misschien een onhaalbaar ideaal, want ja: ik heb het gemaakt, ik sta met mijn kop en mijn gezemel in een zaterdagbijlage van een grote Nederlandse krant en krijg daar nog geld voor ook. Maar als je wilt, kun jij dit ook. Willen is kunnen, kunnen is doen en doen is beleven. Het enige wat je nodig hebt, is een laptop, en een mindset. Voorbeeldje: je zit op de bank en je ergert je groen en geel aan – ik noem maar wat – online reclames voor cursussen die helemaal niets van waarde aan de wereld toevoegen, en slechts inspelen op de hoop van nihilistische jongeren om zo snel mogelijk zo rijk mogelijk te worden door andere mensen geld af te troggelen. Herkenbaar? Dan kun je verschillende dingen doen. Je kunt denken: allemachtig, wat een omhooggevallen windbuilen zonder morele ambitie. Misschien klaag je erover tegen de mensen met wie je in huis woont, of je plaatst een venijnige reactie op internet, en dat is dat. Of...? Ik ben hier om je te vertellen dat dit niet het einde is, maar het begin. Ergernis is je kapitaal, irritatie het begin van eindeloze rijkdom. Dat zit zo: steeds meer mensen ergeren zich. In een wereld die almaar ingewikkelder wordt, verlangen mensen naar duidelijkheid: dit deugt, dit deugt niet, dit is leuk, dit is stom, dit is aandoenlijk, dit is ergerlijk. Heldere antwoorden op vragen die niemand heeft gesteld. Mijn businessmodel gaat uit van een simpele stelling, namelijk: iedereen ergert zich, en niemand wil er te veel over praten, want niemand wil een zeikerd zijn. Maar tegelijk willen mensen weten dat ze niet alleen staan in hun ergernis. Ze willen hem delen. Daarom lezen ze stukjes over ergernissen. Ergernis ontspant, irritatie verbindt. Mindset. Schrijf op wat je stoort, laat merken wat je vervelend vindt. Zet chagrijn om in content – in de woordenbusiness heet deze vorm van annoyance marketing passief-agressief inkomen. In iedere snipper ongemak zit een stukje. Pak de kansen die anderen laten liggen en wees proactief: wanneer alles lekker loopt, maak het jezelf dan eens lekker moeilijk. En onthoud: herkenbaarheid is key – mensen moeten kunnen relaten met jou en je gezeur. En voor je het weet sta je in de krant, en in tijdschriften, en heb je meer ergernissenstukjesopdrachten uitstaan dan je ergernis aan kan. Dit is het moment waarop je kunt gaan denken aan het dropshippen van ergernissen uit bijvoorbeeld China. Die mensen moeten dringend van hun ergernissen af, dus die koop je in bulk in, je tweakt ze voor de Nederlandse markt en verkoopt ze voor het tienvoudige door. Ben je je wel zo’n beetje uitgeërgerd, dan is het tijd om een uitgever aan te bieden je ergernissen te bundelen tot een ‘boek’. Een boek is in de journalistiek een tweede vorm van passief-agressief inkomen: je hoeft er bijna niks voor te doen, en er wordt elke maand een bedrag op je rekening gestort. Hoe hoog dat bedrag is, hangt van veel factoren af, maar ga maar uit van een aanzienlijke som geld. Vervolgens ga je uit dat boek voorlezen – verdien je dus voor de derde keer aan één ergernis. En, mindset, ook dat is weer een investering: je leest niet zomaar voor een zaaltje met tien of twintig of veertig mensen. Want die mensen kennen allemaal zelf ook weer veertig, vijftig, tachtig mensen, en als jij een herkenbare ergernis goed hoorbaar voorleest, vertellen die mensen dat allemaal aan hun vrienden en bekenden, wat betekent dat elk publiek ten minste veertig, vijftig keer groter is dan het lijkt. Wiskunde, exponentiële groei, omdenken. Investeer! Mindset. Ben je nieuwsgierig naar de rest van mijn tips en mijn ergerlijke persoonlijkheid, en wil je zelf ook irritant rijk worden? Koop dan mijn vip-cursuspakket. Voor slechts 2.699 euro ontvang je mijn laatste ‘boek’ Mindset, een gratis Zoom-consult van twintig minuten en inspiratie voor minstens tien stukjes over ergernissen.</p>]]></description>
      <guid>https://www.volkskrant.nl/volkskrant-magazine/ik-erger-me-groen-en-geel-en-krijg-er-nog-geld-voor-ook-maar-ook-jij-kunt-chagrijn-omzetten-in-content~b882295f/</guid>
      <pubDate>Thu, 1 Jun 2023 00:00:00 +00:00</pubDate>
    </item>
    <item>
      <title><![CDATA[Iedereen beziet de wereld door een voor anderen onzichtbaar prisma]]></title>
      <description><![CDATA[<p>We fietsten onder de slagboom door, het terrein af, het bos uit, de weg over, terug naar huis. De zon en het groen en de geuren en het geluid van spelende kinderen op de camping vloekten met de stemming. In de kamer had een stilte gehangen die zo breekbaar was dat niemand er aan durfde te komen. Een leven lang kwamen we op bezoek. De samenstelling van ‘we’ veranderde door de jaren heen, maar voor de rest bleef veel hetzelfde. We hingen de schone kleren op. We prepareerden de rolstoel. We wandelden rond de recreatieplas naast de instelling, waar het eerst altijd druk was, weer of geen weer, en later – nadat de gemeente het prijzige natuurbeheer had afgestoten aan een commerciële uitbater en er hekken en toegangspoortjes en abonnementsvormen waren gekomen – minder. We dronken thee en koffie in de kantine, waar elke week aan dezelfde tafels dezelfde mensen zaten. We aten fruit en sneden brownies in eenvoudig met een vork te prikken blokjes. We keken naar buiten, naar de voorbijglijdende koplampen in het donker, en naar de takken van de bomen, die zwiepten in de wind. We gingen terug naar de woning, en we zwaaiden bij vertrek, maar dat leek hij nooit te willen zien. Hij kon niet praten, en niet horen. Als hij iets wilde, of als hem iets mankeerde, wees hij. Later, toen wijzen moeilijker werd, was het zaak zijn blik in de gaten te houden. Wanneer we aankondigden op bezoek te willen komen, kreeg hij een geplastificeerde, verouderde foto van ons in zijn hand. En als we vertrokken, zeiden we dat we snel weer langs zouden komen, en dat zeiden we voor onszelf, want hij hoorde het niet. Mogelijk keek hij ons daarom nooit na – hij moest maar afwachten of er daadwerkelijk een volgende keer kwam. Zijn bestaan voltrok zich in een onzekerheid over alles die je in permanente staat van angstig isolement zou kunnen brengen. Maar dat gebeurde niet. Er valt ontzettend veel te corrigeren met je ogen. Nooit heb ik iemand zo veel zien corrigeren met zijn ogen. Ik schrijf over wat ik zag, omdat ik van wat hij zag niet meer dan een vaag benul heb. En alles wat ik er in de loop der jaren van denk te hebben begrepen, bevindt zich op de een of andere manier buiten de taal. Wat ik weet, is dat mijn blik door die bezoekjes net anders afgesteld leek. Dat het nieuws en de wereld veranderden, zodra je ze bezag vanuit stille woningen in bosrijk gebied. Dat ik allengs gevoeliger werd voor de onzichtbaar- en onhoorbaarheid van zo veel mensen, die vanuit de verte statistieken lijken, want ze wonen altijd ver weg. Je komt ze zelden tegen in de trein, in de straat, op de sportclub. Die afstand wordt slechts overbrugd wanneer je in een instelling gaat werken, of als je toevallig familie bent. Dat heeft iets vreemds, hoe perspectief en wereldbeeld worden gestuurd door zoiets willekeurigs als een familieband, maar het is denk ik onvermijdelijk: de mensen die de beslissingen nemen en de mensen over wie wordt beslist, stuk voor stuk bestaan ze uit persoonlijke, subjectieve, toevallige ervaringen en herinneringen, iedereen beziet de wereld door een voor anderen onzichtbaar prisma. We bleven niet lang. Misschien zou er nog een gelegenheid komen, want uiteindelijk weet je altijd achteraf pas zeker dat er geen volgende keer komt.</p>]]></description>
      <guid>https://www.volkskrant.nl/columns-opinie/iedereen-beziet-de-wereld-door-een-voor-anderen-onzichtbaar-prisma~bbcb44a9/</guid>
      <pubDate>Tue, 30 May 2023 00:00:00 +00:00</pubDate>
    </item>
    <item>
      <title><![CDATA[Hoe laag verslaggevers de lat ook leggen; Rutte limbodanst er opgewekt onder vandaan]]></title>
      <description><![CDATA[<p>Een vriend van me kwam Mark Rutte eens tegen op een terras op de Grote Markt in Den Haag. Ze spraken kort over boeken en tv-series, want daar gaat het al gauw over als je met die vriend praat. Ik geloof dat de conclusie was dat de premier Breaking Bad zou proberen, en dat mijn vriend Voskuils Bij nader inzien zou lezen. Tienduizenden Nederlanders hebben de afgelopen jaren dit soort montere gesprekjes met de minister-president gevoerd, over ieder denkbaar onderwerp. Want dat kan, met Rutte: praten over alles. Onderhoudende gewichtloosheid, vol woorden, zonder te zeer in te gaan op wat de ander zegt. Ruttelen, noemt Robbert Wigt dat in zijn boek Supergaaf – De overtuigende taal van Mark Rutte. Aan dat ruttelgesprek moest ik dit weekend denken door een artikel in het Algemeen Dagblad. Het ging over Ruttes ‘door vogels ondergepoepte, stokoude’ Saab 9-3 Sport Estate, en over al die andere dingen die we allemaal kennen: Fiets. Appel. Nokia. Altijd hetzelfde Indonesische restaurant (AD: ‘Voor 7,95 euro heb je hier al vier stokjes saté ajam’), enzovoort. De zin ‘Hij is niet van de luxe’ klonk alsof-ie uit een VVD-advertorial kwam. Dat was niet zo: volgens een bekende die Rutte ook geregeld op de Grote Markt treft, zit er namelijk ‘geen strategie achter het nuchtere doen en laten van de premier’. Zou het werkelijk? Zou de premier echt een homp klei zijn die zichzelf voor elk gesprekje in de juiste vorm masseert? Hoe laag verslaggevers de lat ook leggen; hij limbodanst er opgewekt onder vandaan. De dag dat smalltalk een olympische discipline wordt, is hij onze nationale troef. Maandag beende hij voor de tweede maal in korte tijd het SBS-opiniemijnenveld van Vandaag Inside op. Gerard Joling was er ook. Gezellig! Gerard, een oude kennis, vond dat Mark best kon aanblijven, ondanks alles. Joling: ‘Er is altijd veel commentaar op de minister-president. Er zijn ook allemaal dingen waarvan we denken: dat gaat niet goed. Er zijn natuurlijk veel dingen in het land die niet lekker gaan, hè? En ik kan er wel tien opnoemen. (…) Nou, de zorg. Politie. Wat hebben we nog meer? Groningen, het hele gebeuren. Dan hebben we natuurlijk nog Limburg. En daarbij hebben we natuurlijk ook nog dat hele gedoe eeeh, dan moet ik even goed nadenken. D’r zijn er genoeg in elk geval. (…) Nou ja, dan denk ik, je moet er wel mee door, ook met die coalitie waar je in zit, met die, onze fan, mevrouw Kaag, waar wij niet zo fan van zijn, dan denk ik: het gebeurt allemaal, het moet allemaal maar gewoon kloppen en lukken.’ En zo is het. Even later ging het kort over Taiwan en eventuele Chinese dreiging. Gerard: ‘’85 heb ik daar heel veel gewerkt. Taiwan, Filipijnen… Ik geloof dat ik meer gouden platen heb uit Taiwan dan uit… en ik moet je zeggen, die landen, da’s allemaal klote natuurlijk. Filipijnen, Indonesië...’ Rutte: ‘Taiwan is niet zo slecht toch?’ Joling: ‘Taiwan is nu goed geregeld allemaal.’ Rutte: ‘Veertig procent…’ Joling: ‘Klopt.’ Rutte: ‘…van alle posities door vrouwen ingevuld.’ Op het andere net stond de man die ‘niet van de luxe is’ de pers alweer te woord over de Toeslagenaffaire. Een debat naderde, er zouden weer handen in eigen boezems verdwijnen. En vervolgens zou alles gewoon weer verder (p)ruttelen – een tv-serie over een opgewekt stuk klei waar steeds weer nieuwe seizoenen van worden besteld, en zelfs Gerard Joling kan niet precies uitleggen waarom.</p>]]></description>
      <guid>https://www.volkskrant.nl/columns-van-de-dag/hoe-laag-verslaggevers-de-lat-ook-leggen-rutte-limbodanst-er-opgewekt-onder-vandaan~b5d7887b/</guid>
      <pubDate>Tue, 23 May 2023 00:00:00 +00:00</pubDate>
    </item>
    <item>
      <title><![CDATA[Eindeloos wachten, zonder dat je weet waarop]]></title>
      <description><![CDATA[<p>Er was een tijd dat ik wachtte op iets, maar niet wist waarop precies. Lang waren de dingen min of meer vanzelf gegaan, zonder overdreven inspanningen, zonder tegenslagen, zonder oponthoud. Het leven stroomde voort, en ik dobberde erop mee – tot het stilviel. Ik dobberde nog slechts in kleiner wordende cirkels en verbeeldde me dat er een geur van brak water om me heen hing. Ik kon alleen maar wachten tot het voorbij ging. Een ellendige vorm van wachten. Ondertussen stroomde de algemene tijd, de tijd waarin anderen er wat van trachtten te maken, gewoon door. Ik stond erbij, en ik keek ernaar, tot het leven langzaam weer ging stromen en het wachten overging in beginnen. Dinsdag beschreef Loes Reijmer in deze krant de situatie in de noodopvang in de Eurohal in Zuidbroek, een plek waar normaal gesproken paardensportevenementen en vlooienmarkten worden gehouden. Volgens gerechtelijke uitspraken in het najaar van 2022 moeten asielzoekers in Nederland een menswaardige opvang krijgen, met een kamer, ‘met muren en een plafond en een deur die afgesloten kan worden’. Dat, stelde Reijmer vast, hebben de bewoners van de Eurohal allemaal niet. Een methode om jezelf enige privacy te verschaffen, is het vastmaken van takken aan de hoeken van het bed, en zo met een deken een soort tentachtige constructie te maken. Maar zelfs dat is niet de bedoeling. Menswaardig, dat woord valt vaak. Menswaardig volgens Nederlandse normen: een zo ellendige noodopvang inrichten dat mensen die zijn gevlucht uit oorlogsregio’s of door klimaatverandering onvruchtbaar geworden gebieden vrienden en familie laten weten dat ze niet naar Nederland moeten komen. ‘Valt toch tegen hier.’ ‘Oké,’ antwoorden de mensen in Syrië of Zuid-Soedan aan de andere kant van de lijn, ‘dan blijven we toch maar thuis dit jaar.’ Ja, superplausibel. En het lugubere is: bijna niemand verbaast zich nog werkelijk over verhalen als die van Reijmer vanuit Zuidbroek. Alles went, dus ook: de chronisch gebrekkige interpretatie van het begrip ‘menswaardig’. Enige maanden geleden schreef Martijn Stronks in De Groene Amsterdammer over de voortmodderende asielpolitiek, en de permanente staat van crisismanagement. Stronks beschreef hoe vulgaire en afschuwelijke beelden uiteindelijk altijd een sleur worden. Als je ze maar vaak genoeg ziet, slijt de betekenis ervan, een beetje zoals wanneer je twintig keer hetzelfde woord heel snel achter elkaar uitspreekt. Stronks had het in zijn stuk ook over ‘het leed dat wachten heet’, het wachten als ‘opgeschorte tijd’ die je niet terugkrijgt, en waarvan de schade moeilijk te meten valt. ‘Als de overheid iemand fysiek opsluit,’ schreef Stronks ‘is het onmiddellijk duidelijk dat dit een inmenging vormt op diens basale vrijheidsrechten. Als iemand wordt opgesloten in de tijd is dit minder evident.’ In de verslaggeverscolumn van Ana van Es vroegen bewoners zich maanden geleden al af of Eurohal wel ‘in het systeem staat’, of dat ze werden vergeten. De waarheid is dat het een bewust vergeten is, een vergeten dat systematisch als middel wordt ingezet. In Zuidbroek worden mensen in feite opgesloten in de tijd. De verlammende wetenschap dat jouw tijd buiten je wil om is stilgezet en dat de algemene tijd buiten gewoon doorgaat, moet de lucht in noodopvanglocaties overal in Nederland muf en bedompt maken. Veroordeeld zonder iets te hebben misdaan. De straf: eindeloos wachten, zonder te weten waarop. Je kunt het ‘menswaardig’ noemen, maar veel heeft het daar niet mee te maken.</p>]]></description>
      <guid>https://www.volkskrant.nl/columns-van-de-dag/eindeloos-wachten-zonder-dat-je-weet-waarop~bc01580f/</guid>
      <pubDate>Tue, 16 May 2023 00:00:00 +00:00</pubDate>
    </item>
    <item>
      <title><![CDATA[Nog één keer het dieper-weten van Jan Troost]]></title>
      <description><![CDATA[<p>Achter de tweets van de Stichting Ambulancewens, die terminaal zieke mensen de mogelijkheid biedt een laatste uitje te maken, gaat bijna elke dag een kort verhaal schuil. Deze week, bijvoorbeeld: ‘Mevrouw (1972) uit Deventer, die nog één keer bruidsjurken gaat passen.’ In de berichten balt het sentiment zich samen in het geboortejaar van de wenser en in de accenten op de e. In die é’s zit de wetenschap dat we allemaal, op een dag, de dingen nog één keer zullen kunnen doen. Soms levert Stichting Ambulancewens ook beeldmateriaal, zoals bij Mevrouw (1986) uit Nieuwegein, die nog één keer met haar gezin naar het Dolfinarium kon. Op de foto: een moeder, een vader en twee jonge kinderen. Moeder op een brancard. Iedereen lacht. Een van de verklaringen voor het feit dat berichten als die van Stichting Ambulancewens zo aangrijpend zijn in hun droge feitelijkheid, is vermoedelijk dat je je kunt voorstellen dat het jezelf overkomt, of iemand die je liefhebt. Dat je wordt teruggebracht tot een aanspreekvorm, een geboortejaar en een laatste dagje uit. Dat besef is als een spier die je af en toe onbewust aanspant, je traint hem voor de dagen dat je hem nodig zult hebben. Minder eenvoudig is het, minder voor de hand liggend ook, om je voor te stellen dat je bijvoorbeeld levenslang beperkt bent – als je dat niet werkelijk bent. Je weet niet hoe het is en je zult het ook nooit weten. Je ziet sommige dingen nooit, als je altijd rechtop loopt. Je komt sommige mensen nooit tegen en je weet niet werkelijk wat het is om hulpbehoevend te zijn als je niet afhankelijk bent van hulp om te kunnen leven. Of: je weet het wel, maar het is een emotieloos, oppervlakkig weten, een weten dat zich tot een dieper weten verhoudt als een rijtje idioomwoorden dat je van buiten hebt geleerd tot het vloeiend spreken van een taal. Jan Troost wéét het. Jan Troost is 65 en hij gaat binnenkort dood. Slokdarmkanker. Er werd bij leven zelfs al een uitvaart voor hem georganiseerd, een prematorium party. Doktoren voorspelden ooit dat hij niet ouder zou worden dan 21. Osteogenesis imperfecta. Broze botten. Hij belandde in een rolstoel en in een wereld vol obstakels. Vijftig jaar lang heeft Jan Troost getracht het dieper-weten van iemand met een beperking over te brengen op mensen die de wereld inrichten. Op zijn 14de demonstreerde hij voor de toegang tot een cultureel centrum. Hij dacht dat zijn strijd binnen een jaar of vijf wel gewonnen zou zijn, maar hij bleef er een leven lang zoet mee. Vóór het meedoen, tegen het weggestopt worden in een of andere instelling op een lommerrijk terrein. Toen hij midden jaren negentig ijverde voor deelname van rolstoelers aan de Nijmeegse Vierdaagse, werd hij bedreigd. De organisatie was ook tegen: ‘Jarenlang hebben wij er alles aan gedaan om auto’s en fietsen van het parcours te weren. En dan zouden we nu nieuwe wielen toelaten?’ Op 9 mei tweette Stichting Ambulancewens: ‘Wens 5 is voor meneer (1958) uit Wijchen, hij gaat vandaag nog één keer naar de Tweede Kamer in Den Haag om daar zijn oud-collega’s te ontmoeten.’ Kamerleden namen dinsdag afscheid van Jan Troost, die nog één keer wees op wat anderen eenvoudig over het hoofd zien en die het denken over beperkingen verder bracht dan een uit het hoofd geleerde les.</p>]]></description>
      <guid>https://www.volkskrant.nl/nieuws-achtergrond/nog-een-keer-het-dieper-weten-van-jan-troost~b0aa706b/</guid>
      <pubDate>Thu, 11 May 2023 00:00:00 +00:00</pubDate>
    </item>
    <item>
      <title><![CDATA[Waarom lopen voetgangers niet tegen het verkeer in – aan de linkerkant dus?]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week ergert Frank Heinen zich lichtelijk aan mensen die rechts lopen op het fietspad. Dit is een plek voor kleine ergernissen. Kleine ergernissen zijn onvermijdelijk, en mogelijk zelfs heilzaam, want soms leren ze je iets over jezelf, iets wat grote ergernissen niet kunnen, omdat ze daar te groot voor zijn. Het bespreken van kleine ergernissen lijkt soms nogal op gezeur, daarom kroppen veel mensen hun kleine ergernissen op – niemand wil een zeurpiet zijn. Vandaar dat ik deze plek beschouw als een service van de krant aan de schrijvers van deze rubriek: hier is het vrij ergeren. Toe maar, laat je maar eens flink gaan. ‘Maar moet het dan helemaal geen zin hebben?’ vraagt de medewerker. ‘Hoeft het niet ergens toe te leiden, niet eens tot een constructief voorstel, of een suggestie?’ ‘Welnee. Schrijf het maar lekker van je af.’ Oké. Nou, vooruit dan maar. Fietspaden. Met de Nederlandse fietspaden is op het eerste gezicht weinig mis. Er zijn er veel van, overal en nergens en de kwaliteit is ruim voldoende. Op sommige plekken worden beton of tegels ondermijnd door woekerende boomwortels, maar een kniesoor die daarop let. Franse fietspaden houden er vaak zonder aankondiging midden in een donker woud opeens mee op en nog zuidelijker gaan fietsroutes van een soort glanzend superasfalt zomaar opeens over in een met rotsen bezaaide strook aarde. Verwijder je je nog verder van het hoofdkantoor van de Fietsersbond, dan verdwijnen de fietspaden helemaal van de kaart. Nee, het Nederlandse fietspad is het beste paard van stal en zoals bekend laat ook het beste paard weleens wat vallen. Verder: niets dan lof. Chapeau chapeau chapeau. Van alle netwerken is het Nederlands fietsnetwerk mij het dierbaarst. En ik ben de enige niet die er zo over denkt. Inmiddels fietst het hele land. De ene helft scheurt elektrisch, de andere helft doet alsof-ie zich op de Tour voorbereidt – de ene helft draagt een helm, de andere helft ten onrechte niet. En dan komen daar nog de trage fietsers bij, de kinderfietsers (vaak: kinderen), de scooters, de mooiweerfietsers, de bellende fietsers, de belloze fietsers, de bezorgfietsers, de fietsers die een fietsend kind in evenwicht houden, de pelotonfietsers, de toeristenfietsers, de appende fietsers, de bakfietsers, de forensenfietsers, enzovoort enzovoort. Allemaal met verschillende snelheden en uiteenlopend concentratiegebrek, in verschillende gradaties van eigenwijsheid. Wie zich op een zonnige dag op een Nederlands fietspad vertoont, weet: ik ben tegelijk horde en hordeloper, langzame fietsers zal ik met gevaar voor eigen leven passeren, en snellere fietsers zullen met gevaar voor eigen leven mij voorbij moeten. De fietsen worden talrijker, sneller en breder, en de fietspaden blijven min of meer even breed. Het is vragen om ellende. En voor iedereen die dit leest en bij zichzelf denkt ‘ik kom ook weleens met mooi weer op een fietspad, en ik zie het probleem eigenlijk niet zo’: dat is omdat anderen namens jou kijken. En dan zijn er nog de voetgangers. De meeste fietspaden zijn niet voorzien van een stoep, daar zijn het fietspaden voor. Toch zijn er veel mensen die op een fietspad lopen, bijvoorbeeld omdat hun wandeling hen zo leidt, omdat het hun manier is om van A naar B te komen of gewoon: omdat een fietspad soms óók een wandelpad is. Wandelaars lopen op een fietspad meestal aan de rechterkant. Fietsers fietsen ook aan de rechterkant. Gevolg: fietsers moeten om wandelaars heen, en wandelaars schrikken om de haverklap als ze weer door een groepje fietsers in de rug worden aangevallen. Lange tijd bestond er een officiële verkeersregel die voetgangers verzocht tegen het verkeer in te lopen. Aan de linkerkant dus – zo konden zij fietsers zien komen en op het juiste moment al indikken of in de berm gaan staan. Die regel is afgeschaft – Joost mag weten waarom. Voetgangers mogen nu officieel aan de kant van de weg lopen die ze het meest aanspreekt. En dus lopen veel voetgangers op het fietspad rechts, want zo heeft iedereen het geleerd: in het verkeer hou je rechts. Stel je voor dat voetgangers op een pad met veel ander verkeer weer massaal tegen dat verkeer in gingen lopen. Stel je voor hoeveel schrikreacties dat zou schelen, hoeveel riskante inhaalmanoeuvres, hoeveel gescheld achteraf. Stel je voor hoe veel ontspannener dat lopen en fietsen dan zou zijn.Het is maar een suggestie – ook al is deze rubriek daar niet per se voor bedoeld.</p>]]></description>
      <guid>https://www.volkskrant.nl/volkskrant-magazine/waarom-lopen-voetgangers-niet-tegen-het-verkeer-in-aan-de-linkerkant-dus~b7ed81ce/</guid>
      <pubDate>Thu, 11 May 2023 00:00:00 +00:00</pubDate>
    </item>
  </channel>
</rss>
