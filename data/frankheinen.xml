<?xml version="1.0" encoding="utf-16"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[De winterhitte was comfort van het meest oncomfortabele soort: zo warm dat je er koude rillingen van kreeg]]></title>
      <description><![CDATA[<p>Aangrijpende foto van Dietmar Stiplovsek, donderdag in de Volkskrant: een eenzame skiër op een smal, wit sneeuwspoor dat over een lentegroene alpenweide richting het Oostenrijkse dorpje Schruns leidt. Zeg maar: de wintersportversie van de ijsbeer op een ijsschots, die het onzekere niets van een smeltende toekomst tegemoet dobbert. Het gaat niet goed. Het is te warm. Vanuit allerlei plekken in Europa daalden deze week de nieuwsberichten op ons neer dat het daar nog nooit zo warm was geweest, en daar ook niet, en nee, bij ons ook niet, enzovoort, alsof het wereldrecord ‘verspringen richting Apocalyps’ op het hele continent tegelijk werd verbeterd, met meters tegelijk. In Nederland werd het op Nieuwjaarsdag 16,9 graden. Terwijl bij zomerse hittegolven de paniek over het voelbaar veranderende klimaat nauwelijks grenzen kent, leverde deze gemeenschappelijke recordpoging in eerste instantie hoogstens het journalistieke equivalent van geamuseerd opgetrokken wenkbrauwen op. Volgens Bart Verheggen, klimaatdeskundige bij RTL Nieuws, had dat te maken met een gebrek aan gebrek aan comfort: ‘40 graden voelt oncomfortabel. Deze 16 graden niet.’ Voor enig gebrek aan comfort moesten we naar een wintersportgebied. En dus enterde RTL Nieuws de afgelopen dagen een aantal skiliften, om de calamiteit met beteuterde vakantiegangers te bespreken. Er vielen harde woorden. ‘Waardeloze papsneeuw’, zei een verongelijkte snowboarder over de inderhaast op de piste gepieste nepsneeuw. Iemand anders waarschuwde voor de sneeuwhopen waarin je je knie lelijk kon verdraaien. Een vrouw met een stevige après-ski-rasp op haar stem stelde voor om ‘het seizoen dan maar te verplaatsen’ en een murwgegleden vader keek weemoedig voor zich uit terwijl hij opmerkte: ‘Een beetje wandelen lukt nog wel. Je kan overal wel een beetje heen, er zijn nog wat steden in de buurt. Lekker zitten. En vooral met de kinderen… een beetje hangen, dat kan ook heel goed.’ Kortom: gruwelijke beelden. Diezelfde avond ging Editie NL (eveneens RTL) op zoek naar plekken op de opwarmende planeet waar dit leed je bespaard kon blijven. Georgië werd gesuggereerd, evenals Polen, Canada en Japan. In dat laatste land gold zelfs ‘poedergarantie’. Poedergarantie. Hoeveel comfort kan een mens aan? Zelf bevond ik me rond Oud &amp; Nieuw, tijdelijk ontheven van columnverplichtingen, in het Zwarte Woud. In het dorpje waar we verbleven, marcheerden toeristen de hoofdstraat op en neer. Ze droegen mutsen, en dikke ski-jacks, uitdossingen die meer correspondeerden met het kille imago van het seizoen dan met de actuele temperatuur. Op het centrale plein trok een volhardende kleuter een slee achter zich aan. Ratelderatel over de keien, het geluid van iemand die weigert zich bij gedane zaken neer te leggen. Op Nieuwjaarsdag was het 17 graden. Nog voor de wandeling trokken we onze jassen uit, na de eerste hellende meters volgden de truien. In onze T-shirts pauzeerden we bij het uitzichtpunt. Wie goed keek, stond op het bordje, kon aan de horizon Straatsburg zien liggen. We keken, goed. In de verte zinderde iets wat op een stad leek in de winterhitte. Dit was het dus: comfort van het meest oncomfortabele soort. Het was zo warm dat je er koude rillingen van kreeg. ‘Wat een mazzel, dit weer.’ ‘Ja?’ Je zou willen dat je je ongemak even soepel kon opschorten als sommige andere mensen dat lijken te kunnen. Je zou willen dat je op kon gaan in iets concreets als mazzel, in het comfort, dat het even alleen maar ‘mooi weer’ was, ook bekend als: ‘slecht sleeweer’.</p>]]></description>
      <guid>https://volkskrant.nl/columns-opinie/de-winterhitte-was-comfort-van-het-meest-oncomfortabele-soort-zo-warm-dat-je-er-koude-rillingen-van-kreeg~b160682e/</guid>
      <pubDate>Thu, 5 Jan 2023 00:00:00 +00:00</pubDate>
    </item>
    <item>
      <title><![CDATA[Die tiplijstjes worden elk jaar langer: zo loopt die culturele achterstand steeds verder op]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week vijf (of zeven, of drie) argumenten tegen jaarlijstjes. Kijk, daar rond je net je zoveelste favorietenlijst van 2022 af. Na Beste Boeken, Aangrijpendste Films, Tofste Albums, Leukste Liedjes, Gaafste Concerten, Bijzonderste Theaterervaringen, Lekkerste Series nu eindelijk Geinigste Podcasts voltooid. Nog te doen: Fijnste Steden. Lekkerste Restaurants. Beste Tv-programma’s. Fraaiste Nu Pas Ontdekte Muziek. Speciaalste Tentoonstellingen. En nog zo wat. Voor je Indrukwekkendste Documentaires moet je nog een paar avonden de archieven van alle streamingdiensten doorspitten. Wordt vast ook een fraaie lijst. Dan volgt het meest bevredigende deel voor de lijstjesmaker: de lijsten nonchalant doorsturen aan vrienden en bekenden. Misschien zet je ze wel zo onnadrukkelijk mogelijk online. En als je eindelijk je eigen lijstjes af hebt, zul je toekomen aan alle lijsten die aan het eind van 2022 zijn blijven haken. De 54 Beste Boeken volgens de Volkskrant-redactie, de 30 Best New TV-Series by The New York Times. Mooiste Films volgens de VPRO-filmredactie. Bijzonderste Films volgens de VPRO-kijker: weer honderd nieuwe titels, waarvan je er 97 nog ‘moet zien’. Humo: busladingen experts over wat zij dit jaar het mooiste vonden, en allemaal tippen ze wat anders. Moet ook weer op allerhande lijsten. Lijstje Bestellen, Lijstje Reserveren, Lijstje Onthouden. Niet dat je er wat aan hebt voor de Favorietenlijstjes van 2023, want die zijn tegen die tijd weer achterhaald. Zijn er weer nieuwe Beste Boeken, nieuwe films die je Schandalig Genoeg Gemist hebt. En ligt het aan jou of worden die lijsten elk jaar een beetje langer? Selecteerden de kranten altijd al meer dan vijftig boeken, aangevuld met de lijstjes met jaartips van boekhandelaren, verwoede beroepslezers, Bekende Lezers, Zomaar-lezers, Niet-lezers? Ooit bedoeld als een gids door het culturele oerwoud zijn die lijstjes inmiddels zelf een bos geworden waarin je zonder kompas reddeloos verloren bent. Even rekenen: 55 boeken, van gemiddeld 250 bladzijden per boek. Dat is, uit het blote hoofd, ongeveer 13.750 pagina’s. Komt, voor de razendsnelle lezer, op zo’n honderdveertig uur. Vijftig mooiste films, á dik twee uur (conservatieve schatting): honderd uur. Tien Niet Te Missen Verdiepingspodcasts: honderd afleveringen van drie kwartier. Vijfenzeventig uur. Beste Nieuwe Tv-series: tweehonderd uur, en daar zijn de intro en aftiteling al vanaf. Meer dan vijfhonderd uur. En dan heb je nog geen snipper muziek geluisterd, nog geen sport gezien, nog geen krant opengeslagen, nog geen theater van binnen gezien, nog geen tel door sociale media gescrold. En: heb je je nog slechts beperkt tot de culturele opbrengst van de laatste paar maanden, de opbrengst die is opgemerkt door enkele grote media, want aan de meer specialistische lijstjes begin je niet eens. Dit is het probleem met lijstjes: je bent er weerloos tegen. Geef jou een lijstje en je bestudeert het tot je het uit je hoofd kent. Het zal wel iets te maken hebben met je aangeboren gemakzucht; een lijstje is stukken eenvoudiger te verhapstukken dan een doorwrocht artikel. Het vervelende bijeffect van die lijstjeszucht is dat je er onmiddellijk zelf een lijstje tegenover moet zetten, een antwoord op een vraag die niemand heeft gesteld. Het zal wel aan je slappe karakter liggen, maar de cultuurtips zijn zo alomtegenwoordig dat ze iets dwingends krijgen, iets beklemmends. Anjet Daanje! The Bear! Triangle of Sadness, hallo, schrijf je mee!? Het afwerken van die lijstjes neemt altijd veel meer tijd in beslag dan je tot je beschikking hebt en zo vernauwt het leven zich tot een almaar verder oplopende culturele achterstand. Bovendien duurt het niet lang alvorens je het kritieke punt bereikt waarop je zo veel lijstjes tot je hebt genomen dat je aan een stuk door lijstjes aan het afwerken bent. Je zegt je werk op, je eet niet meer goed, je doet geen ontdekkingen meer, je komt nooit nog iets tegen wat tegenvalt of verrast of wat niet belangwekkend is, of nog erger: niet in de afgelopen twaalf maanden geproduceerd. Nee, jij niet, jij vreet je 24/7 een weg door bergen bewezen kwaliteitscontent, tot je ervan moet braken. Voor je gemoedsrust zou het het beste zijn als Tiplijstjes van overheidswege verboden zouden worden, maar ja: krijg dat er maar eens doorheen. En trouwens: dan komen er vast illegale Best Of-lijstjes, van types die een commercieel belang bij hun tips hebben. Nee, dan toch liever de professionele lijstjesmakers, die je dezer dagen proberen dol te draaien met lijstjes met duizenden uren cultuur die nog niet bestaat.</p>]]></description>
      <guid>https://volkskrant.nl/nieuws-achtergrond/die-tiplijstjes-worden-elk-jaar-langer-zo-loopt-die-culturele-achterstand-steeds-verder-op~b76ee314/</guid>
      <pubDate>Sun, 1 Jan 2023 00:00:00 +00:00</pubDate>
    </item>
    <item>
      <title><![CDATA[Waarom moeten de Oud-en-Nieuwplannen al in de zomer gemaakt worden?]]></title>
      <description><![CDATA[<p>We hoeven toch niet mee te gaan met álle ­moderne verschijnselen? Er zijn zaken waar we ons tegen kunnen, nee móéten verzetten. Deze week: Frank Heinen verzet zich tegen het Oud-en-Nieuwgebeuren dat elk jaar eerder lijkt te beginnen. ‘Hé! Vraagje! Wat doen jullie met Oud en Nieuw?’‘Oud en Nieuw? Maar het is nog niet eens september.’‘Nou ja, ik dacht, wij dachten: laten we eens op tijd zijn. Omdat jullie vorig jaar niet konden, en het jaar ervoor trouwens ook niet.’‘Toen waren we op vakantie.’‘Kan me herinneren dat jij wel in de stad gezien bent toen.’‘De halve stad lijkt op mij.’ ‘En dit jaar? Al geboekt? Niet? Zullen we dan in elk geval afspreken iets samen te doen? Bij jullie, of bij ons? Liever bij jullie, want wij gaan in november de huiskamer schilderen.’ ‘We zouden naar een feest kunnen. 60 euro entree. Inclusief twee drankjes. Dus eigenlijk: 40 euro. Ruim.’ ‘Feest?’ ‘Oud en Nieuw.’ ‘Dat duurt nog drie maanden. We weten het nog niet zo...’ ‘Die kaarten gaan heel hard. Zal ik anders voor jullie ook een zootje bestellen?’ ‘Een zootje?’ ‘Kunnen jullie ook wat mensen meevragen. Bevriende stellen. Of anders misschien losse mensen, hoe heten ze, vrijgezellen.’ ‘Zijn jullie er al uit, qua O &amp; N?’ ‘O, om eerlijk te zijn, we hebben het heel druk en...’ ‘Laten we het lekker klein houden. Gewoon een man of tien, gourmetstel, wat slavinkjes, worstjes, wijn, playlistje, marshmellows...’ ‘G. eet al een tijd geen vlees meer.’ ‘Ook met Oud en Nieuw niet? Nou, marshmellows dan. En sla. Waarom moet ik eigenlijk altijd alles verzinnen? Waarom verzinnen jullie zelf nooit ’s iets?’ Nou ja, dat is dan mijn irritatie. Sorry. Heb trouwens begrepen dat X en Y ook iets organiseren, eigenlijk vooral in verband met Z, die zit natuurlijk met zijn sociale fobie, en met z’n angst alleen te zijn. Zal ik anders voorstellen onze feesten samen te voegen? Nemen wij onze nieuwe buren mee. Hoe meer zielen, hoe meer vreugd.’ ‘Onze buren hebben nog niks staan, dus dat is geregeld! Ze hebben wel een nieuwe hond, een pup, die hebben ze opgehaald in hoe-heet-dat-dorpje-ook-alweer. Nou ja, die kan nog niet goed alleen zijn, dan sloopt-ie alles. Jullie zijn niet allergisch toch ofzo?’ ‘We kunnen ook met zijn allen bij P en R terecht!’ ‘P en R?’ ‘P is mijn collega, en R is haar ex met wie ze samenwoont omdat ze niets voor zichzelf kan vinden. En om te vieren dat het in principe de laatste Oud en Nieuw samen is, hopelijk.’ ‘Maar ik ken P en R helemaal niet.’ ‘Weet ik, en dat kan ze dus niks schelen. Zij vinden vreemden gezelliger dan bekenden, want die ken je al. Hun plan is: eerst uitgebreid eten tussen 7 en half 9, dan dat ene spel waarbij je moet omschrijven wat er op je kaartje staat, dan met z’n allen de Oudejaars kijken, en zij zorgen voor sterretjes voor iedereen. O ja, Rottweil, zo heet dat dorp!’ ‘Ik weet dat het Kerstavond is, maar wij hebben dus een nieuw spel. Elke speler is een overlevende na een gruwelijke atoomoorlog en je bouwt met elkaar aan een postapocalyptische wereldorde. Het is alleen een spel voor minimaal acht personen, dus het zou heel erg handig zijn als jullie kwamen. Jullie houden toch ook van spelletjes?’ ‘De laatste keer dat we een spel deden, zijn jullie halverwege vertrokken.’ ‘Omdat jij valsspeelde.’ ‘Ik vroeg gewoon ‘Wie vermoordde...’ en toen zei jij ‘Balthasar Gerards’.’ ‘Je pauzeerde expres heel lang. En daarna verbeterde ik het onmiddellijk.’ ‘Eerste antwoord telt. En trouwens: ‘Jack Ruby’ was ook niet goed geweest.’ ‘Dat is allemaal nooit officieel vastgesteld. En wij spelen sowieso geen triviaspellen meer. We zijn meer van de grotere verbanden.’ Voicemessage, 31 december, 20:12: ‘Ik fietste net langs jullie huis. Toevallig hoor, niet om te controleren. Alles pikkedonker. Jullie zijn dus echt weg. Heerlijk, zou ik ook wel willen. Dacht even iets te zien bewegen achter de bank, maar dat zal de wind wel zijn geweest. Maar wat ik zat te denken: laat ik nou eens op tijd zijn en jullie nu vast vastleggen voor volgend jaar. Kleinschalig, niets bijzonders, geen druk, ongedwongen. Laat het zo snel mogelijk weten, beste wensen, doe-doei!’</p>]]></description>
      <guid>https://volkskrant.nl/nieuws-achtergrond/waarom-moeten-de-oud-en-nieuwplannen-al-in-de-zomer-gemaakt-worden~b4338251/</guid>
      <pubDate>Thu, 15 Dec 2022 00:00:00 +00:00</pubDate>
    </item>
    <item>
      <title><![CDATA[Poulewedstrijden voor het WK, we kunnen ze gerust missen]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week verzet Frank Heinen zich tegen het voorprogramma van het WK. ‘Ik kijk steeds minder live voetbal’, zei de bekende voetbaljournalist tegen me. Hij probeerde schuldbewust te klinken, maar uit alles sprak de opluchting van iemand die op het punt staat zich los te maken uit een beknelling. We stonden in de kleine kleedkamer van een klein theater en keken naar het laptopscherm, waarop Napoli en Ajax elkaar verre van in evenwicht hielden. ‘Tuurlijk, ik kijk wel, maar ik kijk dan best vaak niet echt’, mompelde hij, terwijl de geluidstechnicus een hand onder zijn trui stak. ‘Al die poulewedstrijden...’ Ja, knikte ik. Al die poulewedstrijden. Weg ermee. Hier, lezer, spring ik in een mist waarin ik geen hand voor ogen zie. De stukken in deze rubriek moeten altijd ruim van tevoren worden ingeleverd, omdat er nog een speciale Laat Het Stoppen-censuurcommissie over de inhoud moet vergaderen. Dus u zit nu tot uw nek in de WK-voorpret, voor u is dat hele toernooi al min of meer heden, terwijl ik me nu nog in een grijs verleden bevind. De kans bestaat dat Nederland momenteel op het punt staat grandioos door de voorrondes te swingen, op de choreografie van de grandioze ziener Louis van Gaal, maar we mogen ook niet uitsluiten dat het slechte gesternte waaronder deze hele sportswashende woestijnkermis tot stand is gekomen, is overgeslagen op de tere Oranje-zieltjes, en dat het spel van Nederland precies hetzelfde lamlendige gevoel van gedeprimeerdheid gaat losmaken als de woorden ‘WK in Qatar’ jarenlang hebben gedaan. Hoe dan ook: vanaf nu is het voetbal wat de klok slaat. Elke dag, de hele dag. En alles wordt uitgezonden. We staan aan de voet van een berg vol verrassingen, schitterende doelpunten, onbegrijpelijke fouten, geniale nieuwe spelers, prutsvoetballers, scheidsrechterlijk geblunder en wat dies meer zij, maar wat we allemaal ook op het punt staan te gaan beleven: het échte toernooi duurt nog even, we zitten voorlopig opgescheept met een eindeloze hoeveelheid half-belangrijke poulepotjes. Klein zijstapje naar de literatuur. In haar essaybundel Schrijversleven schrijft Annie Dillard over de neiging van de schrijver om zijn eerste probeersel te laten staan: ‘Soms handhaaft de schrijver zijn eerste hoofdstukken uit dankbaarheid; hij kan ze niet beschouwen of lezen zonder opnieuw die zalige opluchting te voelen die hem vervulde bij het verschijnen van die eerste woorden – opluchting dat hij überhaupt iets op papier zette. Dat begin was immers het eerste duwtje om hem op gang te krijgen; dan heeft de lezer het vast ook nodig, als aanzet. Maar nee.’ Poulewedstrijden zijn het eerste hoofdstuk van een voetbaltoernooi. Zogenaamd nodig om op gang te komen, gevuld met de zalige opluchting dat er überhaupt wordt gespeeld, maar nee: schrap ze nou maar. Niks an. De betere teams kunnen kalmpjes warmdraaien, mindere teams weten dat één keer boven zichzelf uitstijgen per definitie onvoldoende is. Wat poulewedstrijden doen, is het uitwissen van het onverwachte en het neutraliseren van het toeval. Zeg maar gerust, twee van de leukste aspecten van de sport. Poulewedstrijden zijn vulling, reclamevehikels, thrillers zonder plot, een criminele vorm van wereldwijde tijdverspilling. Op het WK van 1982 zouden West-Duitsland en Oostenrijk beide de poule overleven als de onderlinge wedstrijd in 1-0 zou eindigen. Er volgde een schaamteloze show, die uiteraard in 1-0 eindigde. Een Spaanse krant plaatste het wedstrijdverslag de volgende dag in het katern ‘Lokale misdaad’. Meer hoef je over poulewedstrijden eigenlijk niet te weten. Gun het voetbal z’n toeval. Hoe eindeloos veel spannender zou het zijn als de 32 landen in Qatar het onmiddellijk in zestien wedstrijden tegen elkaar hadden opgenomen? Je zou geen wedstrijd meer kunnen overslaan, als je tenminste niet de kans wilde lopen een spektakel mis te lopen. En tuurlijk: die reclameblokken moeten verkocht, dat kost wat tv-uurtjes, dat begrijp ik ook wel. Zo’n regime witwassen gaat op een zeker moment ook in de papieren lopen. Nodig daarom volgende keer gewoon twee keer zo veel landen of clubs uit. 64 WK-deelnemers, FC Utrecht in de Champions League, kan ons het schelen. Als het maar weer wedstrijden worden tussen twee teams: de winnaar gaat door, de verliezer druipt af, weg ermee, arrivederci Hanz das war der letzte Tanz, ga maar rechtsaf, die steeg in, daar is de verliezerskroeg, tot over vier jaar. Zul je zien dat deze poulefase tot de spectaculairste weken uit de sportgeschiedenis gaat behoren. Kun je met dit hele pleidooi over een paar dagen al lekker voordelig de kachel aanmaken. Aan de andere kant: kun je nagaan hoe te gek gaaf de komende weken zouden zijn geweest als iedere wedstrijd ergens om was gegaan.</p>]]></description>
      <guid>https://volkskrant.nl/nieuws-achtergrond/poulewedstrijden-voor-het-wk-we-kunnen-ze-gerust-missen~b818f12e/</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Een boek over bondig schrijven? Nee, bedankt]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week maakt Frank Heinen zich druk om: teksten zo kort als boodschappenlijstjes. Toen in De Slimste Mens ter Wereld eens aan Herman Brusselmans werd gevraagd of hij goed kon leren, antwoordde hij dat hij er als student een onfeilbare methode op nahield. Wanneer hij een boek van vierhonderd pagina’s uit zijn hoofd moest leren, vatte hij dat boek samen in twintig pagina’s. Die samenvatting vatte hij vervolgens samen in vijf pagina’s, die van vijf pagina’s in een uittreksel van één pagina, en die van één pagina korte hij in tot drie zinnen. Ten slotte vatte hij die drie zinnen samen in één woord. ‘Kom ik op het examen, ben ik mijn woord vergeten!’ Ik moest aan Brusselmans en zijn woord denken toen ik hoorde over het boek Smart Brevity, een boek van de drie oprichters van de nieuwssite Axios. Axios kende ik zoals je sommige bushaltes kent: je belandt er wel eens omdat je ergens anders heen moet, en je wil er meestal zo snel mogelijk weer weg. Aan de meeste artikelen van Axios valt geen touw vast te knopen; ze bestaan uit minuscule alinea’s, vetgedrukte vragen als Why it matters? en ze zijn bezaaid met bullet points. Het zijn een soort boodschappenlijstjes vol ingewikkelde achtergronden die je op eigen houtje moet zien te begrijpen. De achterliggende gedachte van deze vorm van journalistiek is dat drukbezette mensen op deze manier zo snel mogelijk zo veel mogelijk informatie tot zich kunnen nemen. In de praktijk komt het erop neer dat ingewikkelde kwesties zijn teruggebracht tot een handvol woorden. Die woorden moet je dan elk apart drie keer overlezen, ondersteboven houden en door elkaar schudden, zodat context en betekenis eruit vallen. Een heel gedoe, voor drukbezette mensen. Niks mis met bullet points trouwens. Handige dingen. Dit stukje was ooit een lijstje bullet points, en kijk nou eens. Smart Brevity is een boek over bondig schrijven – op zich grappig. Een van de kernzinnen uit het boek is brevity is confidence, length is fear. Voor een dwangmatige doorschrijver voelt zo’n zinnetje als een dreun op de kin. Je stond al helemaal klaar om dat hele smart brevity in mootjes te hakken, om de vreugdeloosheid, de eeuwige obsessie met efficiëntie en tijdwinst van allerlei oppervlakkige types te ontleden, nee, geef jou maar diepgang en achtergrond, lekker dan, ben je opeens een angsthaas. Vreemd: het ene moment lees je ellenlange artikelen van deskundigen, van mediaprofessionals over de toekomst van de journalistiek, over de mens als verhalenverteller die al in de oertijd bij het kampvuur longreads voorlas aan de rest van de stam, over lange lappen tekst vol verdieping en verwijzingen, en het volgende moment gaat er een streep door iedere vorm van oeverloosheid. Voor je gevoel zijn het dezelfde mensen die nu het adagium ‘Lengte is angst’ huldigen en tienduizenden per woord betaalde freelance ploeteraars al trendwatchend brodeloos maken. Namens al die babbelende, essayerende types die weigeren to the point te komen, voelde ik me aangesproken – had die Brusselmans-anekdote er bij nader inzien niet uit gekund, net als dit niet-noodzakelijke ‘bij nader inzien’ trouwens? Maar de ergernis over wat ik las over Smart Brevity won het uiteindelijk: het boek hanteerde prijzige trucs om in de bestsellerlijsten te komen (je ondergeschikten allemaal boeken laten kopen en die vervolgens door je eigen bedrijf laten vergoeden, wat dan weer bewijst dat je aan de informatie die zo’n lijst je verschaft niks hebt als je de context niet kent), het idee dat je iedere vorm van interpretatie kunt uitbesteden aan de lezer, dat de journalistiek de verslapte aandachtsspanne als onontkoombaar dient te accepteren (in plaats van iets waartegen je je teweer zou kunnen stellen) én het misverstand dat lezen slechts een vorm van informatie vergaren is, iets intrinsiek vervelends waar je zo kort mogelijk over moet doen, want ja, er zijn nog zoveel andere, leukere dingen te doen. (Wat dan? Een driegangenlunch in de blender gooien en in vijf tellen achterover klokken?) De journalist die vaststelt dat zijn publiek door voortdurende overprikkeling geen doorwrochte teksten meer wil lezen en dan maar een boodschappenlijstje begint te publiceren, hij doet denken aan een docent die ziet hoe populair het speelkwartier is onder zijn leerlingen en dus de helft van de lessen schrapt. Waar het, geloof ik, in het kort op neerkomt, is:</p>]]></description>
      <guid>https://volkskrant.nl/nieuws-achtergrond/een-boek-over-bondig-schrijven-nee-bedankt~bb6c05d6/</guid>
      <pubDate>Thu, 20 Oct 2022 00:00:00 +00:00</pubDate>
    </item>
    <item>
      <title><![CDATA[Dit is niet zomaar een vestiging van de zoveelste keten; hier ontspringt een Volkomen Nieuw Concept]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week windt Frank Heinen zich op over een Volkomen Nieuw Supermarktconcept. Zodra je bij de ingang van de supermarkt opduikt (het is bijna altijd de ander die opduikt, dat is typisch iets voor de ander, maar nu voel je aan alles dat jij de opduiker bent), schrikken vier à vijf in het blauw gestoken werkstudenten beleefd op uit hun gedeelde verveling. ‘Hello! Can we help you?’ ‘Ik kom boodschappen doen’, zeg je ferm. ‘Dat kan!’, zegt een van de blauwen vrolijk, opgelucht haast. ‘Natuurlijk kan dat!’ Dan: de geroutineerde shop-and-go-inquisitie. ‘Je hebt de app gedownload? En je hebt een creditcard? En je hebt de app gekoppeld aan de creditcard?’ Ja, ja en ja-natuurlijk-ik-ben-niet-achterlijk. Of nou ja: dat heeft je vriendin allemaal gedaan, op jouw verzoek. Veldwerk. Al weken passeer je dagelijks die winkel midden in het stadscentrum, een uitgestorven ruimte met meestal vier à vijf mensen hangend in en rond de ingang. De portiers van een impopulaire smurfendisco. Dit is niet zomaar de zoveelste vestiging van de zoveelste keten; dit is de bron waar een Volkomen Nieuw Concept ontspringt. Bij deze supermarkt loop je gewoon binnen, je pleurt wat in je tas en je verlaat lachend het pand. Betalen? Geen tijd voor, geen zin in ook. Shop &amp; go, op weg naar gewichtiger zaken! Om deze winkelutopie realiteit te maken, dien je wel een app te downloaden, een creditcard te bezitten en die creditcard aan die app te koppelen. Vervolgens, legt de app uit, genereer je een code die een poort opent die je toegang geeft tot het heilige der heiligen: de winkel zélf. In theorie, althans. ‘Het lukt niet’, mompelt je vriendin. ‘Die code...’ Het volgende moment wordt ze aan het zicht onttrokken door een wolk van hulpvaardigheid. O jee! Alles goed gekoppeld? Staat 4G wel aan? Misschien de app opnieuw opstarten? Ah, dat helpt altijd. Het volgende moment staan jullie in de winkel, als enigen. Het hekje slaat achter je dicht en het vrijelijk spullen in je tas proppen kan beginnen. Je zet je schrap voor de sensatie die prijswinnaars moet overvallen wanneer ze drie minuten gratis mogen winkelen. Behalve dat die niet achteraf een mailtje krijgen met het verschuldigde bedrag. Het gekke is: het tegenovergestelde gebeurt. ‘Nou, wat zullen we eens nemen?’ Zodra je de enige in een winkel bent, lijkt het alsof je veel minder nodig hebt dan anders. Haast en noodzaak verdwijnen en de producten verliezen hun glans wanneer er geen andere mensen zijn die die producten misschien ook wel willen hebben. ‘Kwark?’, vraagt je vriendin. Prima. Kwark is altijd nodig. Je stopt een bak kwark in je tas, maar dan herinner je je dat je voorlopig niet thuiskomt en de kwark voorlopig niet koud kunt zetten. ‘Terugzetten?’ ‘Maar hoe weet het systeem dat, dat we ’m hebben teruggezet?’ Richting ingang, waar de medewerkers bezig zijn een nieuw stel het Volkomen Nieuwe Concept toe te lichten. Wanneer ze dat zo ijverig blijven doen, zijn ze over pak hem beet een halfjaar overbodig. Je vraag wordt beschouwd als een ‘heel goeie vraag’. Voor de beantwoording ervan wordt een vijfde medewerker opgetrommeld. Deze is in burger en verzekert je: ‘Als je hem precies terugzet op de plek waar-ie stond, komt alles goed. Maar check het bij thuiskomst nog even. Voor de zekerheid.’ Wanneer je de kwark zo secuur mogelijk terugzet, kun je je alleen maar afvragen: hoe werkt dit? En waarom werkt dit? Een emmer tomaatjes verdwijnt in de rugzak, maar de gratis-winkelen-allure is inmiddels opgelost in digibetenargwaan. Aan alles voel je dat je je in een rudimentaire toekomstvariant bevindt, een kleine shopping science fiction, een winkel waar je geen mens meer hoeft tegen te komen (en al helemaal geen mens die zich geen creditcard kan veroorloven), waar je geen mandje nodig hebt, waar je niemand meer hoeft aan te kijken en waar je voor geen enkele onverwachte communicatie nog je oortjes uit je oren hoeft te halen. Een plek als een rimpel- en uitdrukkingsloos gezicht. Na het uitchecken, volgt automatisch de mail met de vraag hoe je je bezoek hebt ervaren. Als antwoord kun je een van de vijf door de winkel voorgeselecteerde emoji’s aanklikken. Bij het vertrek word je door vijf blauwe medewerkers hartelijk gegroet. ‘Hou de kwark in de gaten!’, roept een van hen, die binnen afzienbare tijd zal worden vervangen door een spontaniteitsalgoritme.</p>]]></description>
      <guid>https://volkskrant.nl/columns-opinie/dit-is-niet-zomaar-een-vestiging-van-de-zoveelste-keten-hier-ontspringt-een-volkomen-nieuw-concept~ba485092/</guid>
      <pubDate>Fri, 7 Oct 2022 00:00:00 +00:00</pubDate>
    </item>
    <item>
      <title><![CDATA[Van alle prijzen die nergens op slaan, slaan publieksprijzen het meest nergens op]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week trekt Frank Heinen fel van leer tegen het fenomeen publieksprijzen. Enkele jaren geleden werd een boek van mij genomineerd voor een prijs. In het mailtje was een foto bijgevoegd van een gigantische bokaal, smal bij de voet en naar boven almaar breder wordend. De Jerommeke onder de literaire onderscheidingen. ‘Uitreiking volgende maand’, mailde de organisatie. ‘Wie zit er in de jury?’, mailde ik terug. ‘Niemand! Of eigenlijk: iedereen. Het is een publieksprijs.’ Van alle prijzen die nergens op slaan (praktisch alle prijzen dus) slaan publieksprijzen het meest nergens op. Slechte zin, maar met slechte zinnen kun je prima een publieksprijs winnen. Voorbeelden te over. Je zou zelfs kunnen zeggen dat het schrijven van slechte zinnen een voorwaarde is om zo’n prijs te winnen, maar dat zou buiten mezelf gerekend zijn, want ik won die publieksprijs wel, met dank aan het mijn ongemak overschreeuwende bericht (‘Stemmen = burgerplicht’) waarmee ik al mijn bekenden bestookte. Publieksprijzen heb ik nooit helemaal begrepen. Misschien heeft het ermee te maken dat ik me de tijd herinner, zij het vaag, dat er helemaal geen publieksprijzen bestonden. Een overzichtelijke periode. Ik bedoel: je won een prijs, of je won het publiek voor je. Allebei kwam niet voor. In theorie konden die dingen natuurlijk wel samenvallen, in een soort perfect storm van Iets Wat Onomstreden &amp; Volgens Iedereen De Moeite Waard Is, maar in de praktijk gebeurde dat eigenlijk nooit. Specialisten dromden samen in jury’s om een afgewogen oordeel te geven van de Beste Dit of de Meest Originele Dat of de Lekkerst Ruikende Zus of Zo, en de prijs bestond voor de onbekende, armlastige, muf ruikende winnaar uit de bevestiging dat er weliswaar geen hond in zijn boek of film of parfum of eten geïnteresseerd was, maar de mensen die er verstand van hadden, hadden ervan genóten. Maar allengs rees de vraag wie eigenlijk die mensen waren die er verstand van hadden, en wat dat eigenlijk was, verstand. Was het plezier van kenners meer waard dan dat van normale mensen? Waarom eigenlijk? En wie waren dat eigenlijk, die klaplopers die op kosten van Joost mag weten wie gingen dineren om onvergelijkbare zaken met elkaar te gaan zitten vergelijken? Uit die poel van onduidelijkheid steeg, vermoed ik, de bel op die de publieksprijs is. Mijn favoriet is de NS Publieksprijs, waarbij jaarlijks vijf boeken worden genomineerd die in het jaar ervoor onafgebroken in de bestsellerlijsten hebben gestaan. In plaats van gewoon in één moeite door het meest verkochte boek te bekronen (of, krankzinnig ideetje: een jury van onafhankelijke letterkundigen en critici de shortlist te laten lezen om zo de kwalitatief ‘beste’ bestseller van het jaar te kiezen) wordt de NS Publieksprijs uitgereikt aan de bestseller die de meeste stemmen krijgt van het publiek. We kiezen Nederlands favoriete snack. Ons stemlokaal vindt u in de tuin van de krokettenontwenningskliniek. Wie heeft er wat aan om te weten wie van de populairsten het populairst is? Niet het publiek. Dat krijgt de gelegenheid kennis te maken met wat ze al kennen, hoort dat wat het hele jaar door succesvol was inderdaad succesvol is en dat het grote publiek heeft gekozen voor waar het grote publiek al voor gekozen had. Goh, bedankt. Maar: wie dan? Het antwoord is gelegen in de Jim&amp;Jamai-doctrine. In de publieksverkiezing gaat het meestal tussen een overduidelijke favoriet en een overduidelijke underdog. Liefhebbers van de underdog (dit alles is relatief, echte underdogs bemannen nog niet eens de garderobe van een publieksverkiezing) gaan fanatieker stemmen om de virtuele achterstand in te lopen, waarna de fans van de favoriet nattigheid voelen en ook aan het stemmen slaan en zo fokt iedereen elkaar op, wordt van niets iets gemaakt en loopt het verkeer enthousiaste stemmers vast richting een obscure website, een sympathiek tijdschrift, een productiemaatschappij, een weet-ik-veel-wat vast in lange files, vlak voor de afrit Houvanmij. Publieksprijzen = reclame voor mensen die goed reclame kunnen maken, georganiseerd door mensen die goed reclame kunnen maken. O, kon je maar ergens je stem uitbrengen op het fenomeen dat de dictatuur van de grote getallen het aantrekkelijkst heeft verkocht als een vorm van democratisering.</p>]]></description>
      <guid>https://volkskrant.nl/columns-opinie/van-alle-prijzen-die-nergens-op-slaan-slaan-publieksprijzen-het-meest-nergens-op~b71dd5e22/</guid>
      <pubDate>Thu, 25 Aug 2022 00:00:00 +00:00</pubDate>
    </item>
    <item>
      <title><![CDATA[Wie niks herkent, kan heel lang doen alsof alles oké is]]></title>
      <description><![CDATA[<p>Dinsdag arriveerden er twee koeien in Den Haag. Iedereen kent de regel dat elke anti-overheidsdemonstratie uiteindelijk de vorm aanneemt van een carnavalskraker, maar niet eerder benaderde een protest zo dicht het oeuvre van André van Duin. Of er moet een boer met hele grote bloemkolen tussendoor zijn geglipt. Het is niet veel, twee koeien. Eerder weinig. Maar midden in Den Haag, midden in een grimmige periode waarvan je vermoedt dat het grimmigste nog om de volgende hoek ligt, kunnen weinig koeien toch nog te veel koeien zijn. Parlementair journalist Thomas van Groningen fotografeerde de beesten, die zoveel mogelijk de andere kant op keken. Als ze een hand voor hun ogen zouden hebben kunnen houden, zoals filmsterren doen als ze beschonken uit een nachtclub komen stommelen, hadden ze het gedaan. Bij een van die foto’s schreef Van Groningen: ‘Er staan twee koeien voor de Tweede Kamer, Klaartje en Betsie. De eigenaar wil dat de minister vandaag kiest welke naar huis mag en welke vanavond naar het slachthuis moet.’ Een twitteraar schreef bij die foto: ‘Ben ik de enige die aan kalfje Willy moet denken?’ Nee hoor, ik ook. Een jaar of elf geleden was kalfje Willy het bekendste kalf van België. De makers van tv-programma Basta kondigden een barbecue aan voor trouwe kijkers. Om in voldoende vlees te voorzien, was Basta naar een boerderij getrokken. Alvorens kalfje Willy in plakjes aan de barbecuegasten op te voeren, hadden de makers het dier een onvergetelijke dag bezorgd: ze gingen met hem naar de sauna, naar de bioscoop, een glas melk drinken in het café. Voor hij op de grill belandde, kreeg Willy ook nog de gelegenheid afscheid te nemen van zijn moeder. Vlaanderen kwam in opstand, er werden actiegroepen opgericht en op de feestelijke barbecue hing de bedrukt feestelijke stemming die hangt op het jaarlijkse diner van een kannibalenvereniging waar, uit besparingsoverwegingen, enkele trouwe leden op het menu staan. Of de Basta-gasten zich kalfje Willy zouden laten smaken? ‘Als ik ’m niet herken, is ’t oké’, zei een mevrouw eerlijk. Over de agressieve, gevaarlijke, beangstigende en door derden tot zelden geziene gradaties van onredelijkheid opgestookte protesten is het eenvoudig oordelen, daar ben je snel uit. Bij de wanhoop eronder, de vertwijfeling die dit hooliganisme deels stut, wordt het al ingewikkelder. Het lijkt wel alsof mensen die zijn bevangen door het gevoel dat ze gaan verliezen, zich liever snel nog even voorgoed diskwalificeren. En ja, het was zielig, die twee koeien. En die protesten waren belachelijk. Tuurlijk. Groot gelijk. Maar zoals Kustaw Bessems zaterdag schreef: met dat gelijk heb je niets opgelost. Dierenleed, klimaat, stikstof, belachelijke protesten – je wordt bijna high van zoveel gelijk aan je zijde. Toch zul je, ook al heb je er helemaal geen zin in, zorgvuldig moeten blijven kijken, ook (of: juist) naar mensen die zich van je hebben afgewend, net zo lang tot je meer ziet dan alleen agressie en gebrek aan redelijkheid. Wie niks herkent, kan heel lang doen alsof alles oké is. Aan het eind van die Basta-aflevering kwam alles trouwens nog goed: kalfje Willy werd, alive and shitting, onder opgelucht gejuich het podium opgesleept. De makers bleken het vlees te hebben gekocht bij een ‘vleesboer’, die karbonades in de grond kweekte en de worsten van een hangplant (de ‘worstelaar’) plukte. I-de-aal. En de maaltijd werd voortgezet, in heerlijke onwetendheid.</p>]]></description>
      <guid>https://volkskrant.nl/columns-opinie/wie-niks-herkent-kan-heel-lang-doen-alsof-alles-oke-is~bd9e1b50/</guid>
      <pubDate>Tue, 28 Jun 2022 00:00:00 +00:00</pubDate>
    </item>
    <item>
      <title><![CDATA[Wat kún je eigenlijk meer dan wat rondhangen in het park? Ga je mee?]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week neemt Frank Heinen het parkhangen op de korrel. Het is zomer, en de vraag nadert, om met Remco Campert te spreken, als de beurt in een klaslokaal. Je weet dát je hem krijgt, je weet alleen nooit wannéér. Hij komt hoe dan ook nooit gelegen. Komt-ie. De vraag, dus.Of je meegaat naar het park. Steeds vaker, voor mijn gevoel, word je naar het park gedreven. Verjaardagen vinden plaats in het park, jaarsluitingen, schoolborrels, afspraakjes, besprekingen: park park park. ‘Wat gaan we dan doen in het park?’ ‘Beetje hangen.’ Iedereen die in een stad woont, of er wel eens komt, kent het park, een door bomen die door eindeloos wildplassen kromgegroeid zijn reepje groen. Een uit alle macht onderhouden plantsoen dat bij de eerste zonnestralen volstroomt met kleinere en grote gezelschappen, sportclubjes, basisschoolklassen, studentenhuizen, gezinnen, vrienden, vriendinnen, bekenden en vreemden en honden die zich op het murw gebeukte gras laten vallen als Saharareizigers die na drie dagen kruipen door het mulle zand eindelijk een schaduwplek vinden. Wat je doet in het park is enigszins afhankelijk van je leeftijd, maar in principe is ‘in het park zijn’ de voornaamste bezigheid. ‘Hangen’, omschrijft de parkliefhebber desgevraagd zijn voornemen. Ik mag graag naar ze kijken, naar parkhangers. Er gaat een rust en een doelloosheid van ze uit die me aantrekkelijk voorkomen. Ervaren parkhangers nemen niks mee: geen kleedje, geen eten of drinken, geen speelgoed of boek. Ze arriveren bij een park, zoeken een plekje en het hangen begint, alleen of in groepsverband. Soms praten ze even met elkaar, maar in feite verstoort iedere verdere activiteit het hangen, dat het best gedijt in een staat van allesomvattende loomheid. Wat je vergeet, wanneer je gehaast voorbij een park loopt of fietst en door al dat heerlijke gehang de jaloezie van binnen begint te klotsen: het blikkerige geluid van de muziek van de mensen verderop. Een vage, maar onmiskenbare strontgeur. Iemand die naast je op zijn hoofd gaat staan. Opdringerige eenden. Fitnessfanaten die hun zonderlinge oefeningen met zakken, ballen en hoepels op een afgeladen veld uitvoeren, met de lege blikken en het nauwelijks onderdrukt gekreun van mensen die in een verlaten gymzaal opereren. Dronkaards. De bal die via de voet van een vriendelijke, maar incompetente vader die laat zien Hoe Hoog Hij Kan Schieten op je buik ploft. Het gebrek aan verkoeling. Meeuwen. Wildplassers. Beginnende koorddansers. De spirituswalm van wegwerpbarbecues. En het onbestemde gevoel dat je minder aan het ontspannen bent dan de rest. En dat is allemaal nog tot daaraan toe, als je maar wist hoe te ‘hangen’. Lig je op je rug, met je boek omhoog, krijg je stijve armen. Lig je op je buik, dan voel je je heupen. Leunend op een arm? Kan even, tot je onderrug opspeelt. En wat is dat voor gekriebel dat zich via je been over je lijf verspreidt? Was dat stukje gras net ook al nat? Wat is de grond eigenlijk hard, en ongelijk. En mijn hemel, wat ben je eigenlijk verstoorbaar. Overal in het park hangen mensen als in de hoek gesmeten hoopjes kleren, en waar kom jij mee? Wat een geklooi. Genant gedoe. Ach, was je maar vast oud genoeg om op een bankje plaats te nemen. Of kon je maar een eigen tuin betalen, met tuinstoelen en al. Voor de komende dertig jaar moet je het echter doen met het park. Hangen zul je, tot je erbij neervalt.</p>]]></description>
      <guid>https://volkskrant.nl/columns-opinie/wat-kun-je-eigenlijk-meer-dan-wat-rondhangen-in-het-park-ga-je-mee~b1a2c8b6/</guid>
      <pubDate>Thu, 16 Jun 2022 00:00:00 +00:00</pubDate>
    </item>
    <item>
      <title><![CDATA[Niemand wil die persoon zijn: een uitlegger, een zeikerd, een beterweter, een taalnazi]]></title>
      <description><![CDATA[<p>Moderne verschijnselen; we komen erin om. Maar we hoeven ons er toch niet altijd bij neer te leggen? Er zijn zaken waar we ons tegen ­kunnen – nee, móéten – verzetten. Deze week klimt Frank Heinen op de barricaden tegen het woord ‘taalnazi’. Je komt iemand van vroeger tegen. In dat vroeger was-ie altijd blut (want: altijd drinken) en had-ie altijd dorst (want: altijd blut). Nu ziet-ie er beter uit dan destijds, zo goed dat je durft te vragen hoe het ermee staat. En stel dat die iemand dan antwoordt: ‘Ja, hartstikke goed, ik ben nu al een tijdje sober.’ Vermoedelijk is hij al een tijdje gestopt met drinken, en gebruikt hij ‘sober’ in de betekenis van het Engelse ‘sober’, de non-alcoholvariant van ‘clean’. Maar het is ook niet uitgesloten dat de iemand in kwestie al een tijdje niet meer met geld smijt, zich al te grote uitspattingen ontzegt en zodoende sober lééft, Franciscus van Assisi-style. Wat te doen? Geen idee. Begripvol knikken, vaak het beste. Sowieso niet doen: die persoon uitleggen dat hij zijn woorden zorgvuldiger dient te kiezen. Niemand wil de persoon zijn die bij de aanblik van een adembenemende zonsondergang begint over de aanstaande implosie van de zon en hoe onze kindskinderen dan – als er tegen die tijd nog mensen zijn – een zware pijp gaan roken. Een uitlegger, een zeikerd, een beterweter, een taalnazi. Ooit waren mensen die belang hechtten aan zorgvuldige woordkeus, correcte grammatica en min of meer foutloze spelling nog gewoon ‘taalpuristen’. Dat klonk al niet enorm complimenteus; puristen zijn zelden leuke mensen. Streng in de leer, en zo flexibel als een hark. Ik stel me zo voor dat puristen, wanneer je een weekendje met ze in een huisje zit, als eerste beginnen met het opstellen van een corveerooster. Niet omdat ze daar zin in hebben, maar gewoon: omdat iemand het moet doen. Omdat iemand moet onthouden dat taal een bouwsteen is van het mens-zijn, en dat we weten wat er gebeurt als je bouwt met ondeugdelijke materialen – vraag maar aan de drie biggetjes. Later werden taalpuristen ‘taalnazi’s’, het bewijs dat mensen die niet veel om taal geven nogal snel in hyperbolen vervallen om hun punt te maken. Niemand wordt graag gecorrigeerd, zelfs de suggestie van een correctie wordt al ervaren als een trap in het kruis. Veel mensen die achter zich een fietsbel horen, kijken geërgerd om: ik doe toch niets verkeerd, en wie ben jij om zo naar mij te bellen? Wie weet helpt het als taalnazihaters het eens zo bekijken: iemand moet het doen, en wees blij dat jij die iemand niet bent. Wat natuurlijk niet wil zeggen dat de taalpurist voortdurend zijn purisme aan je hoeft op te dringen: een etiquette-expert komt ook niet zomaar aan je tafeltje uitleggen dat je je lepel naar je mond moet brengen, en niet andersom. Zo iemand bedank je niet uitvoerig voor zijn hulp – een kom uiensoep in z’n nek kan-ie krijgen. Om zich af te reageren over al het taalkundige gestuntel waaraan zij dagelijks worden blootgesteld, hebben taalpuristen een eigen tijdschrift (Onze Taal) en een enkele krantenrubriek. In die safe space kan de taalpurist onbekommerd zijn punctuele, licht storende zelf zijn. Zelf ben ik – deels uit sociaal wenselijk oogpunt, deels uit angst voor repercussies – een stille taalpurist, een soort geheim agent die van binnenuit de taalverloedering tracht te stuiten. Belangrijk voor de stille taalpurist is dat je zo weinig mogelijk anderen corrigeert, ook al hoor en lees je de gekste fouten. Het bestaan van de stille purist is een zware bedoeling*. De keuze tussen taalnazi’s en mensen die de taal beschouwen als een supermarkt waar ze uit de schappen kunnen pakken waar ze die dag zin in hebben, is een ingewikkelde. Het is de keuze tussen pedanterie en onverschilligheid, tussen regeldwang en ‘dat maak ik zelf wel uit’, tussen een gebelgde sssttt-sisser en een onoplettende hardop-prater in de stiltecoupé. Ze bestaan allebei, en ze zijn vergelijkbaar ergerlijk en je kunt ze praktisch tegen elkaar wegstrepen. Vermoedelijk werkt het zo: voor elke keer dat je je aan een ander ergert, ergert een ander zich op een ander moment aan jou. *Bedoening. De ware taalpurist corrigeert en ergert immers eerst en vooral zichzelf.</p>]]></description>
      <guid>https://volkskrant.nl/columns-opinie/niemand-wil-die-persoon-zijn-een-uitlegger-een-zeikerd-een-beterweter-een-taalnazi~b3dedb5d/</guid>
      <pubDate>Thu, 19 May 2022 00:00:00 +00:00</pubDate>
    </item>
  </channel>
</rss>
