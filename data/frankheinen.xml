<?xml version="1.0" encoding="utf-16"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Minister Van Weel en het gevaar van een meerderheid die het wel prima vindt]]></title>
      <description><![CDATA[<p>Pillenpotjes worden opgediept uit plastic tasjes op de stoep voor het Metropolitan Museum of Art. Zometeen zullen demonstranten die potjes in het museum in een waterpartij smijten, terwijl ze ‘Sacklers lie! People die!’ scanderen, terwijl een suppoost ontredderd tussen de demonstranten loopt en ‘dit mag niet’ mompelt.  Zo begint All the Beauty and the Bloodshed, de documentaire over fotograaf Nan Goldin (dinsdagavond uitgezonden bij Het Uur van de Wolf), en over haar persoonlijke strijd tegen de opiatenfamilie Sackler. Die familie werd stinkend rijk dankzij de pijnstiller oxycodon, waaraan talloze Amerikanen verslaafd raakten – vaak met de dood tot gevolg. Bij het zien van die suppoost moest ik aan minister David van Weel denken. Van Weel gaf maandag een interview in deze krant, waarin hij uitlegde wat hij van plan is op Justitie &amp; Veiligheid. Er stonden confessies in om over na te denken. Neem: zijn weerzin tegen polarisatie. De grijstinten moesten terug, mensen moesten het op feestjes weer in alle ontspanning politiek met elkaar oneens kunnen zijn. Met die wens in dit kabinet plaatsnemen lijkt mij vergelijkbaar met een vegetariër die penningmeester wordt van de Vereniging van Keurslagers, maar goed: met het uitgangspunt kun je het niet oneens zijn. Of wel, maar dan in gemoedelijke grijstinten. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Van Weel had ook enkele gedachten over het demonstratierecht.  Dat zou hij willen inperken. Of nee, toch niet. Dezelfde dag benadrukte hij op Radio 1 een keer of twintig dat dat niet was wat hij had gezegd. Ben je mal. Hoe mensen daar bij het lezen van de zin ‘Ik wil kijken of we binnen het demonstratierecht grenzen kunnen stellen’ toch bij kwamen?! In feite ging het slechts om een verkapte oproep aan demonstranten zich te gedragen. Vriendelijk verzoek om leuk mee te doen. Grijstinten, ahoy. Als voorbeeld noemde de minister op de radio de vreedzame bijeenkomst dit weekend van Eritreeërs die demonstreerden tegen de dictatuur in hun land. De ironie van dat voorbeeld ontging hem. Het zijn immers juist de demonstraties tegen de zittende macht, tegen de status quo, de demonstraties waar de politiek zich toe moet verhouden die voor gedoe zorgen. Zodra er voor of tegen een politiek gevoelig onderwerp wordt gedemonstreerd – dat klimaat nog steeds een politiek gevoelig onderwerp is, is gekmakend, maar goed – zijn het voornamelijk Van Weels collega’s bij wie de woorden ‘tuig’ en ‘schoonvegen’ en ‘oppakken’ vóór in de tweet bestorven liggen. Zeg wat je wilt, zei Van Weel in feite, maar zeg het waar niemand je hoort. ‘Ik denk dat een groot deel van de bevolking dat prima zou vinden,’ voegde hij eraan toe. O ja, vast. En daar zit precies het probleem: afkalvende tolerantie van de meerderheid jegens mensen die niet tot die meerderheid behoren. Jegens mensen die hardnekkig zijn, ergerlijk principieel of krankzinnig opportunistisch, extreem lucide of lichtjes in de war. En daarmee ook: de politieke onverschilligheid voor alles wat niet prima gevonden wordt door de meerderheid. Als grijs de kleur van desinteresse blijkt, laat dan maar zitten. Aan het eind van de Goldin-documentaire zit een fragment van een Zoom-hoorzitting, waarin leden van de Sackler-dynastie (digitaal) oog in oog staan met slachtoffers van hun ‘monumentale hebzucht’. Wanneer de afgrijselijke opname van een noodtelefoontje na een overdosis pillen wordt afgespeeld en vervolgens de ouders van de overleden jongen in beeld verschijnen, staart Richard Sackler uitdrukkingsloos naar zijn scherm. Maar je zíét dat hij luistert, écht luistert – en dat is soms al genoeg. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/minister-van-weel-en-het-gevaar-van-een-meerderheid-die-het-wel-prima-vindt~b2df9455/</guid>
      <pubDate>Thu, 15 Aug 2024 00:00:00 +02:00</pubDate>
    </item>
    <item>
      <title><![CDATA[Hoe een kangoeroe in de dierentuin van Charkiv van de ene werkelijkheid in de andere belandt]]></title>
      <description><![CDATA[<p>In de vroege ochtend van woensdag 24 juli ontplofte een uit koers geraakte Russische drone in Feldman Ecopark, een dierentuin buiten Charkiv. Onmiddellijk hierna vlogen de stallen in brand, later sloegen de vlammen over naar een gastenverblijf. Volgens onbevestigde berichten zou één kangoeroe zijn ontsnapt. Zie daar: oorlogsnieuws-tevens-premisse-van-een-prentenboek. Op elke plaat zit een dier verstopt, laten we zoeken! Daar, achter de deur van die flat met dat gapende gat van een raket: een wasbeer! En uit dat gebroken raam van dat verlaten huis hangt een gibbon! De struisvogelfamilie? Precies, in het zwartgeblakerde gat in de weg! En zie je het stokstaartje? Heel knap, dat verstopt zich inderdaad tussen de infusen van patiëntjes die in pyjama’s op de stoep staan te rillen nadat de oncologie-afdeling van het kinderziekenhuis is gebombardeerd! Ooit zullen dierentuinen achterhaalde instituten zijn, waarop we vol onbegrip over onze eigen kortzichtigheid zullen terugkijken, als op musea vol levende roofkunst, terwijl we gelijktijdig de natuurlijke leefomgeving van de dieren op grote schaal sloopten en vervuilden. John Berger noemde dierentuindieren eens ‘levende monumenten van hun eigen verdwijning’, en dat zijn het natuurlijk ook, maar de plek zelf – een groot, afgesloten terrein in een stad, vol bomen en beesten, een plek waar kinderen min of meer gevaarloos kunnen rondrennen en de lucht verzadigd is van een doordringende stront-en-frituurlucht – is vol van nostalgie, vervult de bezoeker met een gevoel van onbekommerdheid. Het is een park dat zich aan het echte leven onttrekt, waar zelden iets groots verandert en waar het bestaan zich op een vredig, parallel spoor voortbeweegt. Een plek ook die immuun lijkt voor wat er buiten de hekken gebeurt. En juist als die twee werkelijkheden, die van de dierentuin en die van de wereld eromheen, door elkaar gaan lopen, word je de ellende in volle omvang gewaar. Dat overkwam me bij de berichten over de dierentuin van Rafah, waarvan de meeste dieren in mei werden geëvacueerd, maar – nogal Dick Maas-achtig – drie leeuwen (‘uitgehongerd’) achterbleven, en het gebeurt elke keer wanneer ik post ontvang van Stichting Aap, over de redding van twee Syrische dwergmangoesten, of het geslaagde transport van een ontheemde rode panda uit Kabul. Bij het bericht over die kangoeroe in het Feldman Ecopark gingen mijn gedachten al gauw naar de laatste pagina’s van De Welwillenden van Jonathan Littell. Max Aue, hoge SS’er van het laagste allooi, struint door een aan flarden gebombardeerd Berlijn en tracht dwars door de Zoo te vluchten: ‘Ik ploeterde voort, rond het eiland met de bavianen, waar de kleintjes zich met hun minuscule handjes vastgrepen aan de buik van hun radeloze moeder, ik zigzagde tussen papegaaien, dode apen, een giraf die met zijn lange hals over een hek heen hing, bebloede beren.’ Littells roman beslaat bijna duizend pagina’s en staat vol secure beschrijvingen van gruwelijkheden en nauwelijks voorstelbare misdaden die ik goeddeels vergeten ben, maar dat beeld van een park vol tentoongestelde dieren dat in één klap transformeert in een stuk stad vol angstige, gewonde en dode wezens, zal ik altijd onthouden. Ongetwijfeld zegt dat wat over mij, en over mijn aanleg voor sentimentaliteit, maar soms zijn het juist dit soort beelden die je eraan herinneren dat dit nog gaande is, elke dag weer, en ook aan hoe bruusk de ene, vernietigende werkelijkheid de ogenschijnlijke idylle van de andere kan vernielen. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/hoe-een-kangoeroe-in-de-dierentuin-van-charkiv-van-de-ene-werkelijkheid-in-de-andere-belandt~bfae2d95/</guid>
      <pubDate>Wed, 24 Jul 2024 00:00:00 +02:00</pubDate>
    </item>
    <item>
      <title><![CDATA[Misdaadnieuws als het sleutelgat waardoor we onszelf zien]]></title>
      <description><![CDATA[<p>Openingsshot: jonge vrouw in stampvolle metro. Airpods in de oren. Harde muziek die haar afsluit van het omgevingsgeluid. Ze verlaat de metro, stapt op een roltrap, en gaat traag omhoog, het daglicht in. Nu zoomt de camera uit. De vrouw wordt eerst een van vele krioelende hoofden, en daarna een druppel in een mensenzee, anoniem, onzichtbaar. Volgende scène: de vrouw staat in de dienstlift. Achter haar: twee collega’s, die giechelen en kletsen. Op de vijfde verdieping pingt de lift open. De vrouw duwt een schoonmaakkarretje over het dikke tapijt van wat onmogelijk iets anders dan een gang in een chic hotel kan zijn. Haar collega’s volgen treuzelend. De vrouw houdt halt voor de deur van de suite, klopt gedachteloos aan en houdt haar medewerkerskaart voor het digitale slot. En dan de titel: De soep was nog warm. Zo stel ik het me voor, de opening van de onvermijdelijke film over de meervoudige gifmoord die dinsdagavond werd ontdekt in een suite in het Grand Hyatt Erawan in Bangkok. Elke nieuwsbron ter wereld had er aandacht voor, en in al die berichten werd met veelzeggende details gestrooid: zes levenloze lichamen in de suite, sporen cyanide in kopjes en thermosflessen en zes onaangeroerde maaltijden op tafel (soep met garnalen, gebakken rijst en roergebakken groenten). Details als broodkruimels die je steeds verder het sprookjesbos van de waargebeurde misdaad in voeren. Het populairste podcastgenre (naast dat van zeverende BN’ers) is het uitpluizen van oude moorden. Een tiener kan geen avond zoek zijn, of Netflix serveert er een in zes gangen opgeknipt bingebacchanaal van. En journalistieke crimeboeken boemelen vanzelfsprekend de bestsellerlijsten binnen. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Over die uitzonderlijke populariteit hebben zich de afgelopen jaren talloze schrijvers en onderzoekers het hoofd gebroken. Hoe kon true crime zo snel van de scharrige uithoeken van de cultuur naar de mainstream zijn gedreven? Als een van de mogelijke oorzaken werd vaak de meepuzzelpotentie genoemd: de mogelijkheid dat je als amateur vastgelopen onderzoeken vlot kunt trekken, dat je zelf Hercule Poirot of Lisbet Salander kunt zijn, als je maar doorzet. Voor wie wil weten hoe dat soort speurwerk met je op de loop kan gaan, raad ik de miniserie I’ll be gone in the dark aan. Voor interessante gedachten over het wezen van true crime, en de aantrekkingskracht ervan: Cassandra, van Niña Weijers. De true crime uit het nieuws van afgelopen week bezat een hoog gehalte van de meer klassieke detective, een bedaagd, veilig, verouderd maar toch ook onverwoestbaar genre: de cyanidemoord in Thailand, de moord op een Londens stel door (lijkt het) een vakantievriend en het verhaal van een seriemoordenaar in Kenia, die in twee jaar tijd 42 vrouwen heeft omgebracht. Die laatste werd – weer zo’n detail – gearresteerd terwijl hij in een café naar de EK-finale zat te kijken. Er viel weinig mee te puzzelen, de vermoedelijke dader werd er steeds kant en klaar bij geleverd, inclusief bekentenis of mogelijk motief: zo zou de hotelgifmoord te maken hebben met een faliekant misgelopen miljoeneninvestering. Georges Simenon zei dat de aantrekkingskracht van ieder (misdaad)verhaal – of het nou een detective is of true crime of een familieroman – is dat je door een sleutelgat kunt kijken om te controleren of andere mensen dezelfde gevoelens en instincten bezitten als jij. Je wilt weten wat de ander bezielt, omdat je wilt weten wat jou bezielt. Zou ik ook…? Werkelijk…? Nee toch…? En hoe dan…? Want het echte raadsel, het mysterie dat nooit volledig wordt opgehelderd, zijn we natuurlijk zelf. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/misdaadnieuws-als-het-sleutelgat-waardoor-we-onszelf-zien~bad2b902/</guid>
      <pubDate>Thu, 18 Jul 2024 00:00:00 +02:00</pubDate>
    </item>
    <item>
      <title><![CDATA[In de chauvinistische mood komen met de NOS: ‘Ja, Neerlands trots! Moejjekijke, wat een mooie oranje wortels’]]></title>
      <description><![CDATA[<p>Als u dit leest, is Nederland – Engeland voorbij.Je zou kunnen zeggen dat u een voorsprong op me heeft. In elk geval: in kennis. Hier, aan deze kant van de tekst, kan alles nog. Waar ik me bevind, is er nog geen uitslag, geen aanvechtbare scheidsrechterlijke beslissing, geen VAR-discussie, geen ‘onvoldoende doorstappende’ verdedigers. Hier sluimert slechts de voorpret: in de tuin van het studentenhuis hierachter zitten ze al uren inleidend te zingen, de ambulance rijdt vast een oefenrondje langs de pleinen en op tv schakelen ze om de haverklap met Dortmund, waar Oranjefans het stadscentrum overnemen. De lyrische reportages over vrolijke massa’s die zich ritmisch van links naar rechts bewegen, zijn inmiddels vervangen door reportages over buitenlanders die vol bewondering toekijken bij zoveel, ja, pret. Of is het angst? Maakt niet uit, het is feest. Namens de NOS stortte verslaggever Danny Simons zich woensdagmiddag in de jalalalalalala-zingende menigte. Hij trof een man met een bos wortelen op zijn rug. ‘Ik was vanmorgen ook al bij de NOS. Toen filmden jullie me bij de grens.’ ‘Maar u bent nu live hier, met wortels. Wat is het verhaal hierachter?’ ‘Ja, Neerlands trots! Moejjekijke, wat een mooie oranje wortels.’ Het interview werd ruw onderbroken door een beschonken dame die ‘Nooijjjt meer naar huis! Winnen! WINNNEEEE!’ in de microfoon brulde. Het duurt bij mij soms even voor ik in de chauvinistische mood kom, dus zo’n reportage helpt dan wel. Wie weet is het 5-4 geworden, ondanks de coaches Koeman en Southgate, die nog liever in een vergeten graatje stikken dan dat ze hun teams vrijuit laten aanvallen. Mogelijk hebben we dus een meer afwachtende wedstrijd doorstaan, een schaakpartij beslist door een enkel geniaal moment van een individuele speler. Een moment van improvisatie in een in steen gehouwen script. Zoals in 1993, toen Ronald Koeman tijdens Nederland – Engeland op 17 meter van het doel een vrije trap mocht nemen, zich gereedmaakte voor een van zijn beroemde kogels en toen, in een moment van grote helderheid, inzag dat hij de bal beter over het muurtje kon scheppen, zoals Willem Vissers maandag memoreerde. Zo’n inzicht, daar komt het op aan. In de uitwedstrijd destijds, op Wembley, werden trouwens nóg twee historische doelpunten gemaakt: Bergkamp scoorde met een toverachtige lob waarbij hij een fraai passje van Jan Wouters ineens uit de lucht nam en in de lange hoek deponeerde door de bal op zijn in de juiste richting gebogen rechtervoet te laten ploffen. Een doelpunt als een natuurkundig probleem. Eén zo’n moment moet volstaan. Die pass, die zou Veerman nog wel kunnen geven. Maar die lob? Bergkamp-achtigen zijn dun gezaaid. Gelukkig er was destijds, in ’93, óók nog een strafschop. Afgedwongen door Marc Overmars, die ongewenst was bejegend en daar bij de leiding terecht melding van had gemaakt. De bal werd binnengeschoten door Peter van Vossen uit Zierikzee. Een Zeeuw met een mat en een snor. Had op dat moment alleen nog in België gevoetbald, half Nederland had geen flauw idee wie hij was. IJzig kalm hield hij Nederland toen in de race. Dikke kans dat u, daar, aan de kant van de toekomst die u heden noemt, ligt uit te puffen van een historische penaltyreeks. Voor de Van Vossen-rol van de beslissende trap zie ik één perfecte kandidaat: Joshua Zirkzee. Maar het zal wel weer helemaal anders zijn gelopen. Want dat doet de toekomst: bouwen aan een verleden dat je vooraf onmogelijk kon voorzien. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/in-de-chauvinistische-mood-komen-met-de-nos-ja-neerlands-trots-moejjekijke-wat-een-mooie-oranje-wortels~b2e59761/</guid>
      <pubDate>Thu, 11 Jul 2024 00:00:00 +02:00</pubDate>
    </item>
    <item>
      <title><![CDATA[‘Schrijf eens over iets anders, verzin iets nieuws,’ klinkt het verveeld en decadent]]></title>
      <description><![CDATA[<p>Vorige week stond er een ingezonden brief in de krant, die bleef hangen. Dagen later kon ik de brief nog woordelijk citeren. Waar het op neerkwam: een abonnee las sinds enige tijd nog maar de helft van de krant. De andere helft werd gevuld door ‘meer en minder welbespraakte columnisten die onmachtig over elkaar heen buitelen in hun aversie van (sic) (extreem)rechts’. Beter zou het zijn, vond de briefschrijver, als de krant zich voortaan beperkte tot drie columnisten. Hij suggereerde drie door mij bewonderde collega’s. Mij niet. Ik kon gesnoeid en richting biobak. Dat stond er niet letterlijk, maar als het op mezelf aankomt, lees ik prima tussen de regels. Vermoedelijk voelde ik me daarom zo aangesproken. Weliswaar buitel ik zelden over medecolumnisten heen, welbespraakt of niet, maar ook ik heb de laatste jaren op deze plek over extreem- en radicaal-rechts geschreven, en het is best mogelijk dat daar soms een zekere aversie doorheen schemerde. Ik vind ellendige ontwikkelingen nu eenmaal vrij ellendig. Ze bedrukken me, soms duidelijk voelbaar, soms onmerkbaar, maar ze zijn er altijd. Judith Herzberg schrijft in Zorgen werken: ‘Ze werken ook zoals de trek in de zee / een zwemt, de ander zit daar / op een handdoek op het strand / Het is niet ver, maar onder de golven / sleurt iets zijdelings die ene mee.’ Je hoort het vaker, dezer dagen. Dat de krant te veel kolommen besteedt aan extreemrechts. Dat er heus wel ander nieuws is. Dat columnisten allemaal hetzelfde vinden. Dat het nu eens klaar moet zijn met dat gezemel over wat is gebeurd. Schrijf eens over iets anders, verzin wat nieuws, hou ons met onze aandacht erbij. Er klinkt een wat decadente verveling in door. Dinsdag zei Jan ‘MAX’ Slagter op NPO Radio 1: ‘Persoonlijk heb ik zoiets van: geef ze vertrouwen. Vertrouwen moet je winnen. Iedereen heeft er nu heel veel kritiek op: het is een experiment en het is zus, het is zo, geef ze een kans.’ Even later voegde hij eraan toe dat je ‘er ook niet in moest blijven hangen’. Dat klinkt inderdaad niet goed, ‘erin blijven hangen’. Niemand wil ‘erin blijven hangen’, het suggereert lamlendigheid. ‘Wantrouwen’, ook al geen jofel woord. Liever doorpakken, vooruit met de geit, volste vertrouwen, head first Schoof I binnenbuitelen. In de Herzberg-metafoor: heerlijk op het strand toekijken naar hoofdjes in zee die steeds kleiner worden en je afvragen: hoe kan dat toch? In de verte: een kabinet dat vooruitholt, weg van de eigen opvattingen, weg van de leugens van gisteren en de complottheorieën van vorige week. Af en toe kijkt er een minister om: waar blijven jullie?! Van ‘vooruitkijken’ gaat iets aantrekkelijks uit, iets voortvarends. Al is te ver vooruitkijken ook niet ideaal: toen ze minister Klever van Buitenlandse Handel en Ontwikkelingshulp bij de NOS de op zich opmerkelijke vraag stelden op welk continent ze dacht dat het ‘meeste geld te halen was’, volgde een gestamel zo knullig dat het behang van het Catshuis ervan ging krullen. Het probleem met ellendige ontwikkelingen die zich relatief traag voltrekken (nou ja), is dat wie erover bericht zich onvermijdelijk af en toe herhaalt. Dat kan voorspelbaar zijn, saai zelfs. Je slaat eens een columpje over, prima. Het alternatief – meedraven, er niet in blijven hangen, en je aanpassen aan een realiteit waarvan je je had voorgenomen je er nooit bij neer te leggen – voelt misschien voortvarend en fris, maar dat is het niet. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/schrijf-eens-over-iets-anders-verzin-iets-nieuws-klinkt-het-verveeld-en-decadent~b2a93b1d/</guid>
      <pubDate>Wed, 3 Jul 2024 00:00:00 +02:00</pubDate>
    </item>
    <item>
      <title><![CDATA[Bij de hoorzitting: ‘Dan geef ik nu het woord aan de volgende beoogd minister’]]></title>
      <description><![CDATA[<p>‘Dank u, voorzitter. En dank aan de Kamerleden voor hun vragen, die ik zo goed mogelijk zal beantwoorden. Als u het goed vindt, behandel ik alle vragen over alles wat ik in het verleden ooit heb gezegd en gedaan in één keer, dat schiet een beetje op. Mijn antwoord luidt: ik neem daar afstand van. Ik neem afstand van racisme en discriminatie en van alle mensen die zich daarvan bedienen, inclusief ikzelf. ‘Mocht het zo zijn overgekomen dat de indruk is gewekt dat ikzelf mij als zodanig heb uitgelaten, als zijnde in de context van een racistisch dan wel discriminatoir vertoog, dan zou ik mijzelf verre van mij werpen. Maar dat doe ik niet, voorzitter, want ieder zijn eigen woorden. En woorden en vrijheid van meningsuiting, u weet wel, daar torn ik niet aan. Het staat u vrij conclusies te trekken, maar ik zeg nu: ik ben er voor alle Nederlanders die op mijn partij hebben gestemd, en voor de rest ook. Althans: als minister, in mijn hoedanigheid als de rol van bewindspersoon, gezien mijn positie. Daar kunt u mij aan houden, dat lijkt me helder. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. ‘Het is al vaker gegaan over het recenseren van uitspraken uit het verleden. Ik sluit mij daar in dier voege bij aan, maar aangezien die uitspraak nu alweer in het verleden ligt, zou ik het waarderen als u zich van enige recensie zou willen onthouden, voorzitter. Vanaf nu spreek ik niet langer over ‘omvolking’, maar over ‘zorgwekkende demografische ontwikkelingen’. Niet over ‘natuur’, maar over ‘zorgwekkend groen gewoeker’. Niet over ‘ontwikkelingshulp’, maar over ‘zorgwekkend weggegooid geld’. Niet over ‘Oranje’, maar over ‘een zorgwekkend zootje’. Niet over ‘rechtsstatelijke bezwaren’, maar over ‘zorgwekkend verzet tegen intelligent beleid’. ‘En misschien wás ik soms te fel. En misschien héb ik jarenlang de meest walgelijke dingen gezegd, gevonden en getweet. Maar er zaten ook retweets tussen. Dus. Dat gezegd hebbende: dat was toen, en ik distantieer mij daarvan, in elk geval zo lang deze vergadering duurt. ‘Liever, voorzitter, spreek ik hier over al die hulpeloze mensen die we gaan tegenhouden aan de grens en terugsturen naar oorlogsgebieden door uitspraken uit hun verleden te, nou ja, niet recenseren an sich, maar meer: van een gewogen waardeoordeel te voorzien. Een feestelijk vooruitzicht. Daarnaast hecht ik eraan te melden dat ik me verheug op samenwerking met de collega’s van NSC en VVD, die zullen opletten of ik mij houd aan het hoofdlijnenakkoord, zoals een baasje van een dolle vechthond van een veilige afstand toekijkt of het dier zich houdt aan het niet-kleuterbijtakkoord. ‘Wat mij betreft een mensonterende motie van wantrouwen. Maar daarover hoor je niks op de propagandakanalen van de zuurlinkse elite, als ik het als privépersoon zo cru mag formuleren, voorzitter. En dan wordt er door het journaille beweerd dat je weinig met ze op hebt, dankzij die walgelijke, extreemlinkse vooringenomenheid, maar als minister respecteer ik hun werk zeer. Dit is namelijk een ambt, dat houdt iets in. Wat dat iets is, staat ergens. En dat parkoers volg ik, als bewindspersoon, vanzelfsprekend. Maar ik ben ook een mens, en het raakt me van u te horen hoe incompetent en boosaardig ik in het verleden moet zijn geweest. Dat doet me wat, maar dat was toen, en dit is nu, en straks is straks, en dan piept u wel anders. ‘Dat laatste had ik niet zo moeten zeggen. Beschouwt u het maar als niet-gezegd. Niet dat ik het terugneem trouwens, want ik vind het wel degelijk. Dat merkt u vanzelf, zodra u doorheeft dat u iets verloren bent.’ Geselecteerd door de redactie</p>]]></description>
      <guid>https://www.volkskrant.nl/columns-van-de-dag/bij-de-hoorzitting-dan-geef-ik-nu-het-woord-aan-de-volgende-beoogd-minister~bf639ad8/</guid>
      <pubDate>Thu, 27 Jun 2024 00:00:00 +02:00</pubDate>
    </item>
    <item>
      <title><![CDATA[Goed nieuws: het gaat geweldig met de neembereidheid!]]></title>
      <description><![CDATA[<p>Eén woensdag, twee nieuwsberichten. Het eerste nieuwsbericht: ‘Grote bedrijven laten duurzame ambities varen.’ Het tweede: ‘Niet eerder werd er in Nederland zo weinig gegeven aan goede doelen als in 2022.’ En zoals bij alle nieuwsberichten, was ook hier sprake van een context. Vaak maakt die context nieuws beter te verteren, of op z’n minst: eenvoudiger te begrijpen. Vaak, niet altijd. De Nieuwsuur-reportage over bedrijven als Shell en Unilever, die hebben aangekondigd dat ze het klimaat tijdelijk terzijde schuiven om de kortetermijnbelegger te plezieren, werd dinsdag ingeleid door berichten van overzee. In de Verenigde Staten is dit al langer aan de hand; daar is de onverenigbaarheid van kortetermijnwinst en enigszins prudent ondernemen inmiddels een twistpunt tussen Democraten en Republikeinen, onderdeel van wat een behoorlijk geschift en kwaadaardig conflict aan het worden is. En, mede met dank aan een motie van Thierry ‘rendement moet op plek 1, 2 en 3 staan’ Aartsen (VVD) – die om minder ‘activistisch’ beleggingsbeleid van pensioenfondsen verzocht – kunnen we er nu ook in Nederland van meegenieten. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Je vraagt je af wat zich in het hoofd van Aartsen bevindt. Gokje: een eenvoudig te bedienen machine, een neoliberale Siri die wordt geactiveerd door woorden als ‘rendement’, ‘vrije markt’ en ‘ik’. Bij ‘duurzaam’ en ‘gemeenschap’ slaan de metertjes op tilt, en schakelt de machine over op een noodprogramma dat automatisch een lesje ‘economie voor dummies’ aanzwengelt: meer rendement is meer geld, en dus meer investeringen, en meer banen en meer welvaart. En dat steeds opnieuw, tot iemand hem uitzet. Ik bedoel: afzet. Ik bedoel, nou ja. Het tweede bericht was afkomstig van het Centrum voor filantropische studies van de VU. Schitterende naam, je ziet direct een gigantische fabriekshal voor je, vol professoren die doorwrochte studies schrijven over filantropen en mecenaten. En dan, na jaren vorsen, is er weer een studie voltooid en kan het persbericht de wereld in. Ditmaal in de vorm van een emmer koud water voor die paar mensen die nog altijd hardnekkig in Hollandse ruimhartigheid geloofden: in 2022 gaf Nederlands slechts 0,62 procent van het bbp aan goede doelen. Nooit eerder waren we zo knieperig: vooral bedrijven lieten het afweten, en rijkere huishoudens bleven flink achter bij de armere. Kortom: zij die het kunnen missen, willen niks missen. Rijke mensen doen liever aan impact investing, schreef het centrum, vandaar. Of, om met een groot denker te spreken: ‘Rendement op 1, 2 en 3.’ Een zin die bleef hangen: ‘De geefbereidheid van de Nederlanders (…) neemt al sinds 2002 af.’ Voor mijn gevoel neemt er vrij veel af, in Nederland. Je zou je kunnen afvragen of er nog weleens wat toeneemt, op de vermogens van de rijksten, het aantal racistische halvegaren in het kabinet en de algehele neembereidheid na dan natuurlijk. Daarom riepen bericht drie, vier en vijf – dat de VVD zich uit alle macht probeert te distantiëren van een regering waar ze zelf in zitten – toch enige bevreemding op. Dit kabinet is toch de uiterste consequentie van een jarenlange, partijbrede obsessie met het ik. Sterker nog: het is de grandioze overwinning van ‘ik’, dat ‘wij’ op alle fronten heeft verpletterd. Gefeliciteerd ik, wij geven ons gewonnen. ‘Wij’ wordt voortaan alleen nog gebezigd wanneer Oranje speelt, bij wijze van koninklijk meervoud of als verkapt ‘ik’. De Ik Jan Cremer van najaar 2024 zal Wij, Nederlander heten. En het zal een onverbiddelijke bestseller zijn. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/goed-nieuws-het-gaat-geweldig-met-de-neembereidheid~ba6cc06d/</guid>
      <pubDate>Thu, 20 Jun 2024 00:00:00 +02:00</pubDate>
    </item>
    <item>
      <title><![CDATA[Als je het eenmaal ziet, is de Jack van Gelderisering overal]]></title>
      <description><![CDATA[<p>Niña Weijers schrijft deze week in haar column in De Groene Amsterdammer: ‘Het lukt me niet, en wie lukt dat in een tijd als deze wel, om niet in alles een metafoor te zien voor hoe de wereld, en Nederland in die wereld, eraan toe is.’ Geef zo’n metafoor ’s een naam. Noem die: JvG. Jack van Gelder zit dezer dagen geregeld in een tent in Zeist. Vanaf daar laat hij in het SBS-programma De Oranjezomer zijn licht schijnen op het voetbal en de wereld. Soms raakt hij danig geëmotioneerd. Daar blikt hij bij een volgende gelegenheid dan begripvol op terug. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Jack van Gelder is de zomer-Johan Derksen. Ook hij raakt niet uitgepraat over zijn redeloze hekel aan specifieke politici die toevallig allemaal niet-rechts zijn, en over zijn eigen commentaren. Het gepraat in de talkshows waar van voetbal en politiek een vreemdsoortige smoothie wordt gebrouwen, wordt door ruim een miljoen kijkers beluisterd en heeft zodoende waarde. Weliswaar een waarde die volledig de macht van het getal betreft, want de inhoud bestaat uit steeds dezelfde, muffe lucht die elke dag in de ballon wordt geblazen, maar toch. Het enige nieuws is commentaar op het nieuws. Dat commentaar wordt dagelijks door een Jackvormige mal geperst. Resultaat: een programma dat volledig uit vorm bestaat. Abstracte kunst. Vorige week vertelde Van Gelder naar welke partij zijn stem was gegaan. Eerst wilde hij het niet zeggen. Dat bleek een grapje. Hij wilde het wél zeggen. Heel graag juist. Hij had ‘gewoon PVV gestemd, absoluut’. Hij knikte erbij, een vastberaden verzetsstrijdersknik. Drie zinnen later: ‘Ik haat iedere vorm van discriminatie en racisme en ik hoop dat hij (Wilders, red.) dat ook doet.’ De kans bestaat dat het een act is. Dat hij heus wel snapt dat je niet zomaar het een kunt zeggen en het ander kunt doen. Dat hij zichzelf per ongeluk heeft opgesloten in een sketch waarin hij willekeurige dingen achter elkaar zegt, bij wijze van absurdistisch theater. Maar het is niet uitgesloten dat het echt is. Dat Van Gelder werkelijk niet begrijpt waarom je tijdens een onbeperkte-spareribs-sessie niet met volle mond kunt roepen dat je vegetariër bent. Sinds ik die mogelijkheid overweeg, zie ik overal JvG’s. JvG 1: de woensdagkrant meldde dat de Luchtverkeersleiding Nederland lang volhield dat er dringend onderhoud aan enkele Schipholbanen moest worden gepleegd, maar dat dat geen extra hinder met zich zou meebrengen. In werkelijkheid bleek er wel extra hinder, en was dat onderhoud ook niet zo superdringend. JvG 2: Ronald Koeman lobbyde eindeloos voor EK-selecties van 26 spelers. Minder was gekkenwerk. Toen er deze week twee Oranjespelers geblesseerd afvielen, vond hij 25 opeens ook wel genoeg. 3: Macron benadrukte dat het belangrijk was de uitslag van de Europese verkiezingen niet nationaal te maken. De uitslag kwam, en Macron maakte het nationaal. Je kunt zeggen: het een is een leugen in de wetenschap dat Schiphol in Nederland altijd wint, het ander kan voortschrijdend inzicht betekenen, of een daad van (wan)hoop. Maar wat al die nieuwsfeiten met elkaar delen, is een ogenschijnlijke ontkenning van het bestaan van een context. Elke uitspraak, elke daad staat op zichzelf, er zijn slechts wat losse momenten zonder verband. Die algehele JvG’isering is een verwarrende, maar tegelijk hoopvolle ontwikkeling. Denk aan pak ’m beet Gidi Markuszower, genoemd als vicepremier. Als hij in zijn ministerschap exact het tegenovergestelde gaat doen van alles wat hij ooit heeft beweerd, zou het allemaal nog best kunnen meevallen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/als-je-het-eenmaal-ziet-is-de-jack-van-gelderisering-overal~bcea46ab/</guid>
      <pubDate>Wed, 12 Jun 2024 00:00:00 +02:00</pubDate>
    </item>
    <item>
      <title><![CDATA[De moderne mens verlangt een stukje unieke service. Wat heeft Europa mij te bieden?]]></title>
      <description><![CDATA[<p>De interesse in Europese verkiezingen kalft even snel af als de Nederlandse empathie voor mensen die vluchten voor bommen, vervolging, hongersnood en teruggedraaide salderingsregelingen. Veel mensen twijfelen of ze moeten gaan stemmen. Veel anderen gaan sowieso niet, of machtigen een gretige neef. Met name jongeren vormen een probleem: als ze al op de hoogte zijn van het bestaan van Europese verkiezingen, hebben ze geen zin, of het komt ze niet uit, of ze kunnen het stembureau niet vinden, of ze geloven niet in het nut ervan, en dat kleine groepje dat zich wel naar de stembus sleept, stemt steeds vaker op antidemocratische krachten. Bij Nieuwsuur kwamen dinsdag enkele onderzoekers aan het woord. Wat blijkt: een op de drie jongeren staat open voor een dictatuur. Dan schiet het tenminste een beetje op. Wat? Nou ja, je weet wel: iedereen een huis, snellere wifi, uitsluiting van minderheden, die dingen. Wat veel jongeren, en ook een aantal niet-jongeren, ervan weerhoudt om hun stem uit te brengen, is de vraag of de Europese Unie er wel echt voor hén is. De moderne mens verlangt een stukje persoonlijke service. Wat heeft Europa me te bieden, mij als unieke consument? Moet ik gaan stemmen? Daarom, speciaal voor iedereen uit de iktatuur: de gepersonaliseerde stemwijzer. ‘Ik heb sinds kort een nieuwe baan en werk daarin samen met mensen met wie ik het niet eens ben. Ik heb van dichtbij meegemaakt hoe een anti-establishment-verkiezingsuitslag kan uitmonden in het benoemen van een establishment-premier. Met andere woorden: ik heb twijfels bij het democratische gehalte van verkiezingen. Moet ik toch gaan stemmen?’ Antwoord: ja, Dick. ‘Ik ben politiek actief en heb een eigen YouTube-talkshow. Daarnaast ben ik actief op Instagram, X, TikTok en, soms, in de Tweede Kamer. Een collega van mij leest geregeld boeiende Russische nieuwsberichten voor in het Europees Parlement. Toch wordt hij daar nu met de nek aangekeken. Overigens zijn deze verkiezingen gekaapt door aliens. Moet ik toch gaan stemmen?’ Antwoord: ja. ‘Ik ben sneuvelbereid maar wil niet dat mijn Europese patiëntendossier gedeeld wordt met niet-EU-verpleegkundigen. Moet ik toch gaan stemmen?’ Antwoord: ja. ‘Ik behoor tot de 39 procent van de Nederlanders die vindt dat het een morele plicht is om vluchtelingen op te vangen en ik heb het beklemmende gevoel dat de boel sowieso wel naar de ratsmodee gaat. Moet ik toch gaan stemmen?’ Antwoord: ja. ‘Ik ben een jongere en ik vind dat het allemaal veel te traag gaat. Nu zou ik graag eens op een dictator stemmen. Dat blijkt helemaal geen optie! Moet ik toch gaan stemmen?’ Antwoord: ja. ‘Ik ben nogal een pietje precies en er is geen enkele partij waar ik mij volledig senang bij voel. Mijn maximale score op de Kieswijzer is 75 procent, en omdat ik gewend ben overal honderd procent voor te gaan, overweeg ik een keertje over te slaan. Donderdag is sowieso geen chille dag. Moet ik toch gaan stemmen?’ Antwoord: ja. ‘Ik ben een bekende lijsttrekkersvuist. Er was mij een belangrijke, beleidsmatige rol beloofd, maar in de praktijk hang ik er momenteel werkeloos bij. In de praktijk wordt het werk toch weer door Roemeense vuisten uit handen genomen. Ik wil niet braaf wachten tot ik vuile handen mag maken, ik wil een tafel om op te slaan. Nu hoor ik dat dit allemaal in Brussel wordt bedisseld, schandalig ondemocratisch geknutsel! Moet ik toch gaan stemmen?’ Antwoord: ja. Ja, ja, ja, ja, ja. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/de-moderne-mens-verlangt-een-stukje-unieke-service-wat-heeft-europa-mij-te-bieden~b6b93d10/</guid>
      <pubDate>Wed, 5 Jun 2024 00:00:00 +02:00</pubDate>
    </item>
    <item>
      <title><![CDATA[Joseph Roth en het uitgestelde besef van Nikki Haley]]></title>
      <description><![CDATA[<p>85 jaar geleden kwam de Oekraïense schrijver Joseph Roth er in een Parijs café achter dat zijn naar New York gevluchte collega Ernst Toller zich had opgehangen. Bij het horen van dit nieuws stortte Roth, die pas 44 was, in. Vier dagen later, op 27 mei 1939, stierf hij. Roth liet een geniaal oeuvre na dat inmiddels grotendeels in het Nederlands is vertaald. Hij schreef veel romans, en talloze krantenreportages. Hij schreef over bijna alles, en vrijwel altijd to the point. Toen hij in Charkiv eens een theater bezocht, noteerde Roth na afloop: ‘Vandaag opera. Don Quichot. Slecht. Provincie.’ In recentere reportages ademt Charkiv vooral veerkracht en onverschrokkenheid. ‘Een stad met inwoners van gewapend beton’, omschreef een reddingswerker het in NRC. Door de kapotgeschoten ramen werd nog altijd koffie geserveerd, de cafés zaten vol, mensen sportten in parken en reageerden nauwelijks nog op het luchtalarm. Ondertussen werd op de Russische staats-tv gesproken over Charkivs totale vernietiging, ‘wijk voor wijk’. In dat kader werd de televisietoren van de stad bestookt, alsmede een belangrijke drukkerij – schrijver Andrei Koerkov plaatste op X foto’s van de puinhoop die daarvan over was. Dit weekend werd midden op de dag een bouwmarkt gebombardeerd. Inmiddels worden in Charkiv ook veel vluchtelingen uit nabijgelegen grensdorpen opgevangen. Russische raketten regenen op de daken, soldaten steken de grens over, poezen worden in reismandjes gepropt en de dorpelingen zoeken beschutting in een stad die vernietigd moet worden. Over de auteurFrank Heinen is schrijver en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. De vernietiging bevindt zich dezer dagen overal. De drang om te vernietigen is misschien niet alomtegenwoordig, maar hij is voelbaar krachtiger, redelozer, efficiënter dan de drang om de vernietiging te voorkomen. Je hoeft het journaal maar aan te zetten om vast te stellen dat een lijn overschrijden veel minder moeite kost dan het bepalen of een lijn overschreden wordt, en waar die ligt, en of die niet tussentijds verschoven kan worden. Hoe constructief moet je zijn om vernietiging te stoppen? Neem Nikki Haley. Nog maar kortgeleden was zij ‘vaandeldrager van de gematigden’ binnen de Republikeinse Partij, een redelijk alternatief voor Trump. Deze week bracht ze een bezoek aan het noorden van Israël. Bij wijze van historisch-toeristisch-geopolitiek verzetje mocht Haley een persoonlijke boodschap op een granaat zetten. Ze schreef: ‘Finish them.’ Mogelijk had Haley de beelden gemist van de lijken die in oud beddengoed werden weggedragen, de berichten over ouders en kinderen die elkaar tijdens het bombardement op Rafah zo innig hadden vastgehouden dat ze na de dood niet meer van elkaar gescheiden konden worden. Misschien had ze de geïmproviseerde schuren gemist waar gillende mensen onmogelijk adequate hulp konden krijgen, evenals het beeld van dat verkoolde babyschoentje en dat van die uitgemergelde jongen die verminkt van een brancard wordt getild; een mens kan ook niet alles zien. Wie weet vermijdt zij videootjes die ‘mogelijk schokkende beelden kunnen bevatten’. Verstandig. Het zou ook kunnen dat de gigantische dodentallen niet meer tot Haley doordringen, omdat het allemaal te gruwelijk is, te ellendig, te veel. Helaas is het niet uitgesloten dat zij van al die dingen wél op de hoogte was. In dat geval kun je alleen hopen dat de omvang van haar vernietigingsdrang nog eens tot haar doordringt: ‘Sommigen is het vergund nog in dit leven te beseffen wat ze eigenlijk zijn. Ze beseffen het doorgaans heel plotseling en ze schrikken enorm.’ (Joseph Roth – Het valse gewicht).</p>]]></description>
      <guid>https://www.volkskrant.nl/columns-van-de-dag/joseph-roth-en-het-uitgestelde-besef-van-nikki-haley~bd049705/</guid>
      <pubDate>Wed, 29 May 2024 00:00:00 +02:00</pubDate>
    </item>
  </channel>
</rss>
