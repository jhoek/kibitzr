<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Heinen]]></title>
    <link>https://www.volkskrant.nl/auteur/frank-heinen</link>
    <description><![CDATA[Frank Heinen]]></description>
    <item>
      <title><![CDATA[Bevorder de leefbaarheid rond een azc: geef een boek, op papier, zolang er maar geen cent naar Fluister gaat]]></title>
      <description><![CDATA[<p>Op de avonden waarop onze dochter er niet in slaagt om in slaap te vallen zonder eerst uren wakker te blijven, vertel ik sinds kort over een meisje dat nogal op haar lijkt: bijna dezelfde leeftijd, bijna dezelfde naam, bijna dezelfde step. Alleen heeft dit kind geen ouders, en woont het samen met een knuffel uit een bekend prentenboek en een hondje zonder achterpoten. En altijd wanneer ik in haar donkere kamer voor me uit zit te kletsen over elke dag jarig zijn of een hardnekkige achterpotencolporteur aan de deur, komt het moment waarop ze om het boekje vraagt om dit alles na te lezen. Er is geen boekje. Die mededeling leidt tot een driftbui, want een verhaal dat niet tussen twee kaften is geperst, bestaat voor haar niet werkelijk. Ze is de uitzondering – vooralsnog. Steeds meer mensen die zeggen dat ze een boek gelezen hebben, hebben zich laten voorlezen terwijl ze tegelijk ook iets anders deden. Lezen terwijl je niet leest, bijna even heerlijk als lange wandelingen maken met een elektrisch stepje. Ook deze krant is enthousiast: Volkskrant-abonnees krijgen een jaar lang gratis onbeperkt toegang tot Fluister, ‘de app voor je smartphone of tablet met ruim 300 duizend luisterboeken, podcasts en e-books’. Goh, gul van Fluister. Het bedrijf reikt ook een prijs uit aan de schrijver van het beste luisterboek van het jaar. Superlief. In 2025 ging die prijs naar Lieke Marsman, die even en plein public berekende wat ze had verdiend met de ruim 500 duizend minuten dat mensen naar haar laatste boek hadden geluisterd. 200 euro. Dan zou haar uitgeverij dat luisterveldje wel snel hebben kaalgegraasd, dacht ik even. Maar nee: die had er een vergelijkbaar bedrag aan overgehouden. Nu begreep ik de terughoudendheid van mijn eigen uitgever beter, want zelf wilde ik altijd erg graag een eigen luisterboek – mijn uitgangspunt: elke lezer is er één, zelfs als het een luisteraar is. Ergens in de luisterboekenketen bevindt zich kennelijk een kolossale strijkstok die wordt gehanteerd door mensen die nog nooit iets hebben geschreven dat géén businessplan is. In een opiniestuk namens de Auteursvakbond schreven Emy Koopman en Anja Sicking: ‘Het modelcontract voor auteurs moet worden aangepast aan de nieuwe wereld – een wereld waarin big tech pakt wat het pakken kan.’ Toch weer big tech. In Silicon Valley zien ze hoe komende generaties laaggeletterd volwassen worden en graven direct een sympathiek klinkend kanaal om de luisterboekenmiljoenen hun richting op te laten stromen. Het is zoals mijn moeder opmerkte wanneer ik voor de derde keer op haar hotel op de Barteljorisstraat kwam: de duivel schijt altijd op de grote hoop. De schrijver kijkt toe hoe de klauwhamer van het grote geld zijn verdiensten minimaliseert en de inhoud van zijn werk platslaat tot eenvoudig verteerbare (en op den duur vervangbare) content. Nee, dan kun je als schrijver beter in de buurt van een asielzoekerscentrum in Lochem gaan wonen, om geld te ontvangen van de gemeenteraad om je huis te beveiligen. Verderop, in Rijssen-Holten, kregen azc-omwonenden eerder al ‘tot 5.000 euro’, te besteden aan ‘leefbaarheidsbevorderende maatregelen’. Hekken en camera’s en zo. Vreemd genoeg wordt in zo’n geval zelden gedacht aan de leefbaarheidsbevorderende maatregel om iedereen in de omgeving een boek te geven, in een taal naar keuze, op papier – zolang er maar geen cent naar Fluister gaat. Gratis tip: Rodaan al Galidi’s Hoe ik talent voor het leven kreeg, over een bouwkundig ingenieur uit Irak die noodgedwongen negen jaar in azc’s doorbrengt. Of Marsmans Op een andere planeet kunnen ze me redden natuurlijk, of mijn nog te schrijven verhaal over de achterpotencolporteur.</p>]]></description>
      <guid>https://www.volkskrant.nl/columns-van-de-dag/bevorder-de-leefbaarheid-rond-een-azc-geef-een-boek-op-papier-zolang-er-maar-geen-cent-naar-fluister-gaat~b652936d/</guid>
      <pubDate>Thu, 19 Feb 2026 00:00:00 +0100</pubDate>
    </item>
    <item>
      <title><![CDATA[En zo schildert de ingezondenbrievenschrijver zijn eigen tuin]]></title>
      <description><![CDATA[<p>Lezer, Op 26 november 1889 schrijft Vincent van Gogh vanuit de instelling voor geesteszieken in Saint-Rémy de Provence aan zijn jongere collega Emile Bernard over twee van diens schilderijen het volgende: ‘Dus het is een vergissing, mijn beste, je bijbelse schilderijen, maar…er zijn weinig die zich zo vergissen, en het is een vergissing, maar je terugkeer daarvan zal verbluffend zijn, dat durf ik te geloven, en door je te vergissen vind je soms de juiste weg. Kom, neem revanche door je tuin te schilderen zoals hij is..’ De ruim negenhonderd brieven die van Van Gogh bewaard zijn gebleven, vormen slechts een deel van zijn totale productie; hij schreef er meer dan tweeduizend. Jan Riesthuis uit Culemborg lijkt in zoverre op Van Gogh dat ook hij meer dan tweeduizend brieven schreef. Naar de opinieredactie van de Volkskrant welteverstaan. Woensdag was Riesthuis een van de geïnterviewden in het artikel over notoire ingezondenbrievenschrijvers, een stuk vol cijfers en statistieken die me al gauw deden duizelen, maar waarvan ik toch enkele details onthield. Zo schrijft Heleen den Beer Poortugael – nog een habituee – haar brieven altijd op hetzelfde bankje, bij voorkeur in ‘om en nabij de tien minuten’. Vraag van een professionele auteur: tien minuten!? TIEN?! Of moeten we dat ‘om en nabij’ heel ruim opvatten? Zelf ontvang ik incidenteel lezerspost. Aardige briefjes, soms vergezeld van een mild getoonzette correctie. Een enkele maal komt een brief over mijn stukjes in de krant. Ook die zijn nooit gemeen, en toch voelen ze altijd alsof iemand bruusk het gordijn van mijn pashokje opentrekt. Soms bekruipt me het vermoeden dat de opinieredactie mij beschermt, en alleen de vriendelijke, coherente correspondentie doorstuurt. En wie weet, wanneer ik ooit vertrek, krijg ik, bij wijze van gouden handdruk, een postzak met de rest. Dreigbrieven, missiven vol spelfouten, huwelijksaanzoeken en schrijftips in Van Goghiaanse onverbloemdheid; prettig pensioen, jongen, geniet ervan. Waarschijnlijker is dat dit het is, qua brieven. Voor haar The Eighteen Letters Project schreef schrijver Jeanne Darst haar zoon elk jaar rond zijn verjaardag een lange brief, maar gaf hem het pakket met al die brieven pas cadeau op zijn 18de verjaardag. Ze had hem ook elk jaar zo’n brief kunnen geven, maar dit was beter. Achttien losse jaarprojecten halen het niet bij één project van achttien jaar. Een project dat mag stemmen en autorijden. Behalve in de tekst en in de herinnering aan gedachten en gevoelens die je beiden al lang weer vergeten bent, schuilt de ontroering van zulke brieven ook in de volharding, in de ongetwijfeld talloze keren dat Darst heeft geaarzeld om de stilte te doorbreken en zich wist te beheersen. Volhouden. Zwijgen. Schrijven. Eén brief is geen brief. Doorzetten is een vorm van liefhebben. Van Goghs brieven – wel verstuurd, nimmer bedoeld voor vreemde ogen – lagen lang opgeslagen in het Bussumse huis van Jo van Gogh-Bonger, weduwe van Vincents broer Theo. Wij woonden daar vroeger in de buurt. Mijn vader merkte laatst op: ongelofelijk, dat die schat (de brieven en trouwens ook een hoop schilderijen) daar ooit gewoon lág. En ik dacht aan alle schatten die nog overal en nergens liggen, die  talloze correspondenties waarin miljoenen mensen op hun unieke wijze hun eigen tuin schilderen, zo zorgvuldig en zo vaak dat hun brieven vanzelf de moeite waard worden. Wat ik, geloof ik, wil zeggen, is: schrijf door, en zie maar of u het opstuurt, Hartelijke groet, Frank Heinen</p>]]></description>
      <guid>https://www.volkskrant.nl/columns-van-de-dag/en-zo-schildert-de-ingezondenbrievenschrijver-zijn-eigen-tuin~b68de87c/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[Heel soms valt er ook weleens niks te twijfelen]]></title>
      <description><![CDATA[<p>Twijfel, zei de Israëlische schrijver Etgar Keret een tijdje geleden in een interview, is een niet-bestaand woord geworden. ‘Twijfelaars stellen niks meer voor.’ Ik weet niet zeker of dat zo is. Zelf twijfel ik namelijk over de gekste dingen – mogelijk geen voor de hand liggende eigenschap voor iemand die columns schrijft. Soms krijgt mijn twijfel tijdens het schrijven de vorm van een opinie die zich kennelijk ergens in mij bevond. Op andere dagen tref ik onder al dat oppervlakkige geaarzel een dieper, wezenlijk gedub. Een enkele keer, vlak voor het in slaap vallen, begrijp ik ineens hoe radicaal mijn getwijfel in potentie is en welke baanbrekende inzichten over het menselijk bestaan eraan ten grondslag liggen, maar de details ervan ben ik de volgende ochtend altijd vergeten. Helaas. Denk ik. De momenten waarop ik word overvallen door een gebrek aan twijfel zijn zeldzaam en meestal aanleiding tot een nieuwe plens geaarzel. Slechts bij hoge uitzondering haalt de zekerheid ongeschonden de kolommen van de krant. Nu de nieuwe beleidsbepalers niet meer expliciet boosaardig of spectaculair inert lijken, zou je bijna vergeten dat er nog zoveel andere vormen van problematisch bestuur bestaan. Het half miljard dat volgens de kabinetsplannen moet worden bezuinigd op de gehandicaptenzorg, slaagt er niet in bij mij enige vorm van twijfel op te roepen. Het komt hierop neer: de tweehonderdduizenden kwetsbaarste mensen in Nederland, de mensen die voor alles afhankelijk zijn van anderen, van ons dus eigenlijk, de mensen die niet in staat zijn hun stem te verheffen en wier begeleiders en verzorgers zelden op het Malieveld worden waargenomen omdat ze nu eenmaal niet gemist kunnen worden (zoals deze week nog in een ingezonden brief werd uitgelegd), de mensen die altijd anderen nodig zullen hebben in een wereld waarin de norm is dat iedereen het zelf maar een beetje moet uitzoeken, de mensen voor wie afkalvend intermenselijk contact onmiddellijk invloed heeft op hun kwaliteit van leven; die mensen kunnen wel met wat minder toe. Columnist Merijn Oudenampsen van De Groene Amsterdammer telde 31 keer het woord ‘samen’ in het coalitieakkoord. Maar dat samen geldt natuurlijk nooit iedereen. Sterker nog: het geldt eigenlijk nooit de mensen over wie dit stukje gaat. Niet financieel, niet in gedachten en niet fysiek, want meervoudig beperkten worden in politieke uitruildiscussies niet alleen niet gehoord, ze worden ook daadwerkelijk niet gezien, want ze wonen ver weg, achter hekken, in buitengebieden. Je moet al in de gehandicaptenzorg werkzaam zijn, of die praktijk – zoals ik – op een andere manier van nabij hebben meegemaakt, om in een paragraaf in een coalitieakkoord een tekort te ontwaren, angstaanjagender dan welk begrotingstekort dan ook. Wie dat tekort eenmaal heeft gezien, ziet het overal en op alle niveaus: in de wijze waarop de griezels uit de Epstein-files luchthartig en zonder spellingcontrole kletsen over voor-wat-hoort-wat, en in de geamuseerde wijze waarop beleidsbepalers het voorstel van de Franse econoom Gabriel Zucman om vermogens van meer dan 100 miljoen euro met 2 procent te belasten, om zo de massale belastingontwijking van die groep te corrigeren, terzijde schuiven. Het is het nauwelijks nog bevraagde idee dat je van ‘samen’ ook zelf beter moet worden, en dat dat ‘beter worden’ uitsluitend in cijfers uit te drukken valt. Zoals gezegd: ik twijfel over veel, maar niet over het antwoord op de vraag of dat idee klopt.</p>]]></description>
      <guid>https://www.volkskrant.nl/columns-van-de-dag/heel-soms-valt-er-ook-weleens-niks-te-twijfelen~b82e28c0/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[In tijden van verpletterend nieuws zijn er gelukkig de understatements van de NOS]]></title>
      <description><![CDATA[<p>Een man wordt ontslagen uit een ziekenhuis waarin hij was beland na een ongeluk ‘which involved something falling from the sky’. Nu is hij zijn geheugen kwijt, en in bezit van een schadevergoeding van vele miljoenen. Wat dat iets was dat uiteindelijk op zijn hoofd viel, en van wie hij die schadevergoeding ontvangt, blijft onduidelijk. Uiteindelijk vindt de man een bestemming voor het geld én voor de rest van zijn leven: re-enactments. Hij is niet geïnteresseerd in de moeizame en onbevredigende reconstructie van zijn verleden via herinneringen van anderen; hij wil zijn verleden werkelijk nogmaals beleven en huurt acteurs in om de scherven van wat hij zich nog vaag herinnert aan elkaar te lijmen tot een ervaring die weliswaar kunstmatig is, maar authentiek voelt. Zo begint Tom McCarthy’s roman Remainder (vertaald als Dat wat overblijft). Ik las Remainder jaren geleden, begreep er lang niet alles van en had al lang niet meer aan het boek gedacht, tot ik deze week aan een bericht van de NOS bleef haken. Het betrof een montage van beelden waarop te zien was dat de verpleegkundige Alex Pretti weerloos op de grond lag terwijl hij werd doodgeschoten. Pretti lag naast een hoopje vuile sneeuw, er werd een aantal keer van dichtbij op hem gevuurd. Tussen de schoten door klonk het wanhopige en moedige gillen van een ooggetuige. Titel van het filmpje: ‘Doodschieten Alex Pretti van dichtbij gefilmd, zo ging het mis in Minnesota’. De gemiddelde reactie op die formulering betrof niet die zonderling geplaatste komma, maar de ‘zo ging het mis’-frase. Logisch. Er klonk iets onuitstaanbaar alledaags in door, alsof de schietpartij een ongelukkig toeval was van het huishoudelijke soort. Zoals cabaretduo De Partizanen ooit het genre van de NOS Journaal-reconstructie parodieerde: ‘Zomaar een ochtend. Een bakje. Een lepel. Wat muesli. Maar: geen melk.’ Over de toon van media die uit alle macht neutraal trachten te blijven, over het klakkeloos overnemen van leugens van wereldleiders, al dan niet tussen aanhalingstekens, over de onuitroeibare enerzijds-anderzijds-dwang én over alle journalistieke afwegingen die daarbij een rol spelen zou je tientallen Ombudsvrouwen en -mannen fulltime kunnen laten filosoferen en duizenden uren van het Radio 1 Mediaforum vullen – als dat niet al was gebeurd. Het ís ook niet eenvoudig – wanneer alles een politieke strijd wordt, wordt het je aan die strijd proberen te onttrekken vanzelf ervaren als een daad van agressie. En dan zoek je naar een nieuwe toon, en dan beland je als krampachtig neutraal blijvende omroep in een uitzinnige nieuwscyclus plotseling in een soort re-enactment door understatement: het nieuws verandert van vorm dankzij jouw laconieke vertaling ervan. Belangrijk in re-enactment door understatement is een zo alledaags mogelijke woordkeus. Zo verrijst vanzelf een minder verpletterende actualiteit. Het is gevaarlijk, maar het biedt ook kansen. Wie op deze manier de aankondiging van het nieuwe minderheidskabinet bekijkt, dinsdagavond in Nieuwsuur, ziet drie gezellige vrienden die razendsnel het poldermodel restaureren, en dus pertinent níét een opgewekte kandidaat-notaris die zijn eigen naam prominent in het testament van de overleden miljardair ziet staan, een snel oud geworden oom die wordt afgescheept met wat tafelzilver en de verre nicht die, nadat ze eerdere erfenissen toch tamelijk schaamteloos heeft verbrast, ook nu weer een flinke smak geld krijgt toebedeeld. En tuurlijk, ook in het parallelle understatementuniversum gaat soms iets mis. Niet leuk natuurlijk, maar het klinkt alsof het ook best vanzelf wel weer goed kan komen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/in-tijden-van-verpletterend-nieuws-zijn-er-gelukkig-de-understatements-van-de-nos~b1f53df3/</guid>
      <pubDate>Wed, 28 Jan 2026 00:00:00 +0100</pubDate>
    </item>
    <item>
      <title><![CDATA[De krankzinnige keizer bezoekt Davos, waar zijn maffiose freejazz nog lang na-echoot]]></title>
      <description><![CDATA[<p>En toen, net in de week dat wetenschappers constateerden dat runderen mogelijk veel intelligenter zijn dan altijd is aangenomen, arriveerde de krankzinnige keizer in Zwitserland. Veel meer nog dan keizerlijk was de krankzinnige keizer krankzinnig. Af en toe verzon hij een eigen club, zodat hij op nog meer plekken de baas kon zijn. Hij verbouwde zijn paleis om meer ruimte te maken voor de leegte die als een giftige damp om hem heen hing. Hij perste vredesprijzen af, hij bestudeerde net zo lang AI-foto’s met zichzelf als triomferend middelpunt tot hij vergat dat het de foto’s waren die gemanipuleerd waren en niet de realiteit. Zijn wereld was al lang geleden teruggebracht tot kopen en verkopen, een andere taal sprak hij niet. Voor de handel trilden al zijn snaren, zij het dat hij nooit fatsoenlijk was gestemd. In zijn borst bevond zich een roestvrijstalen terrine, waarin soep met ballen eigendunk en slierten eigenbelang zachtjes klotsten. Zijn onderdanen waren elke dag op hun hoede. Elke dag kon een nieuwe golf van waanzin hen omverwerpen, en ze wisten nooit uit welke hoek die golf komen zou. En ook de mensen in andere landen zetten zich elke ochtend schrap, omdat er altijd wat kon gebeuren, altijd wat kon worden gezegd, omdat er elke dag weer een nieuwe aanleiding kon zijn om je verbijstering en zorg een niveautje op te schalen. De krankzinnige keizer hield de wereld in zijn ban, door dagelijks te verrassen en te vernederen. Hij kon uitsluitend vooruit, zijn gedachten waren niet flexibel genoeg om de geringste bocht te maken. Wanneer hij zich verveelde, liet de krankzinnige keizer zijn gevolg landkaarten inkleuren in kleuren die hij herkende. Er waren dagen dat hij op een bank zat en onlineberichtjes begon te plaatsen over elk onderwerp dat voorbij zweefde over de dorre vlaktes aan de binnenkant van zijn schedel. Soms waren het wel dertig, veertig berichtjes per minuut, over ieder denkbaar thema, waarover hij dacht met de korrelige coherentie en de nihilistische hardnekkigheid van een uit cement gehakte vastgoedontwikkelaar die erover fantaseerde wat hij zou doen als hij keizer zou zijn. Tot hij zich, wanneer de adrenaline uit hem wegvloeide en zijn lijf aanvoelde als de loze homp die het was, realiseerde dat hij keizer was. In feite was het enige waarover de krankzinnige keizer te spreken was zichzelf, en bij uitbreiding: iedereen die dat ook vond. Zoals de meeste mensen voor 70 procent uit water bestonden, zo bestond de krankzinnige keizer voor ruim 70 procent uit aandacht van anderen. De rest was vervuilde lucht. Het ging hem er niet eens werkelijk om wat hij deed of zei, maar dat er gekeken en geluisterd werd. Alles aan hem was ‘upsetting by design’, zoals een onderdaan het eens beschreef. Zo kreeg elke stap van de krankzinnige keizer buiten zijn eigen kringen de kenmerken van een zorgvuldig voorbereide en toch mislukte interventie: iedereen verzamelde zich vooraf en nam zich heilig voor hem eindelijk te vertellen dat het zo niet langer kon. Eenmaal met hem in dezelfde ruimte luisterden ze uren, toch weer perplex, speurend naar brokstukken van de echte wereld in de vloedgolf van geraaskal die door de zaal kolkte. En terwijl in Zwitserland de laatste zin van de mesjogge-maffiose freejazz van de krankzinnige keizer na-echode, verhieven enkele toehoorders zich schoorvoetend uit hun stoelen. Ze stonden op. Vóór, of tegen hem, dat viel in het tegenlicht nog niet goed te onderscheiden. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-krankzinnige-keizer-bezoekt-davos-waar-zijn-maffiose-freejazz-nog-lang-na-echoot~b352678b/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Ingezonden mededeling van Het TuttutHaha-genootschap]]></title>
      <description><![CDATA[<p>De naam is Haas. Sinds enkele jaren voorzitter van wat in de volksmond Het Redelijke Midden wordt genoemd. Officieel heten wij echter al sinds jaar en dag Het TuttutHaha-genootschap, en vormen we al sinds begin jaren vijftig de relativerende onderstroom in de Nederlandse samenleving zodat allerhande kwesties succesvol kunnen worden weggelachen. Van begin af aan is het voor ons als genootschap ingewikkeld geweest om leden aan ons te binden. Mogelijk heeft dit te maken met onze doelgroep, die bestaat uit mensen die de dingen bij voorkeur niet serieus nemen. Want daarvoor stáán wij als TuttutHaha: alles kan en moet gerelativeerd worden. Laatst nog, toen Jort Kelder op onze nieuwjaarsborrel een causerietje hield, realiseerden we ons weer collectief ten volle: ‘Tuttut, haha.’ Binnen onze rangen is het van belang dat iedereen een beetje normáál doet, dus: geen pretenties, geen gedoe. Betrokkenheid is verdacht. Blijkt op genootschapsbijeenkomsten een inhoudelijk gesprek onvermijdelijk, dan moeten ethiek en moraliteit buiten blijven. Wij houden het gewoon graag gezellig, mogen we misschien? Zie ons als het plastic zakje uit die scène in American Beauty: licht en luchtig en doorschijnend en nutteloos, dansend op het ritme van de wind. Is het verveling die ons niet drijft? Decadentie? Wie weet. Wij zijn in elk geval zelf de laatsten om onze gebrek-aan-beweegredenen te onderzoeken. Om met oud-voetballer René van der Gijp te spreken: ‘Laat gaan’. Sowieso een denkoefening waaraan wij veel hebben gehad, ‘laat gaan’. De allure ervan is dat ‘laat gaan’ zowel de naam van deze aan de Stoa verwante school is, als de volledige filosofie erachter. Er bestaat geen diepere laag, anders dan de weerzin om na te denken over dingen die niet prettig zijn om over na te denken. We zijn met velen. Uiteraard is ons ledenbestand anoniem, maar ik kan wel zeggen dat wij behoorlijk wat bekende politici in onze rangen hebben, tot aan de hoogste Navo-kringen aan toe. En dan is het wel pijnlijk, om van desinteresse beschuldigd te worden. Wij interesseren ons voor allerlei zaken! We zijn alleen misschien in andere dingen geïnteresseerd. In televisieprogramma’s die je kunt kijken met een knipoog, in muziek die zo slecht is dat je hem weer goed moet gaan vinden én in gebeurtenissen in iemands persoonlijke leven, want dat valt nog te behappen, qua gebrek aan tuttut en haha. Het nieuws houden we bij via de socials, en via een voetbalkantine, maar dan op tv. En dan steekt het echt wel even, dat wij in deze krant de ‘nagel aan de doodskist’ van de alarmisten (Bessems) worden genoemd, en ‘erger dan het fascisme zelf’ (Schimmelpenninck). Laten we de dingen vooral niet te serieus nemen. Want daarin – en om eerlijk te zijn: vooral daarin – blinken wij uit. Zodoende geloof ik dat veel specialisten en denkers en betrokken burgers een voorbeeld aan ons kunnen nemen. Neem de klimaatramp, die wij jarenlang vakkundig hebben gerelativeerd. Nu die onvermijdelijk is en niet meer te relativeren valt, relativeren wij onverdroten voort, want er valt weinig anders meer te doen. Hetzelfde geldt voor de actualiteit in de VS en de gevaren voor andere landen. Deportaties, razzia’s, invasies; het zal hier heus zo’n vaart niet lopen. En als het wel zo’n vaart loopt, dan zien we dat dan wel. Al valt de hemel op ons hoofd, dan nog zullen wij volhouden: ‘Tuttut, haha.’ En tuurlijk: in ons welt soms betrokkenheid op. Wij zijn ook mensen. En juist op die momenten is het van belang om onszelf te herinneren aan ons motto, de enige regel die wij als TuttutHaha-genootschap huldigen: ‘Ah joh.’</p>]]></description>
      <guid>https://www.volkskrant.nl/columns-van-de-dag/ingezonden-mededeling-van-het-tuttuthaha-genootschap~bb1e7e00/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Er is een hoop om bang voor te zijn, en dan kun je drie dingen doen]]></title>
      <description><![CDATA[<p>We reden over de snelweg, naar huis, vakantie zo goed als voorbij. Ter hoogte van Best begon het te sneeuwen. Limburg hadden we doorkruist in het licht van een laagstaande zon, in afwachting van de code oranje die vanaf Brabant op ons zou neerdalen. En plots veranderde alles. De vlokken vielen met miljoenen tegelijk uit een hemel die zo donker was dat hij blauw leek. Het gesprek viel stil. We reden zestig, de auto voor ons bestond nog slechts uit twee rode lichten in een wolk van wit. De strepen waren niet meer zichtbaar, de linkerbaan bleef leeg. Er klonk alleen nog muziek, en het tevreden gesmak van de peuter die zwijgend rozijntjes at. ‘Ben je bang?’, vroeg ik degene die reed. Ze keek strak vooruit. ‘Nee, maar het is wel eng.’ Twintig jaar geleden was ik voor alles bang. De angst was in de loop der tijd tot in de verste uithoeken van mijn leven doorgedrongen, tot ik praktisch niets meer durfde. Mijn twee voornaamste angsten betroffen andere mensen en alleen-zijn, een onfortuinlijke combinatie. De gekste therapeuten kwamen eraan te pas, en jaren verkruimelden terwijl ik bevroren toekeek. Een van die therapieën, in een vleugel van het ziekenhuis waar dagelijks enkele mensen samenkwamen die allemaal zo lang zo bang waren geweest dat ze door weinig anders meer gedefinieerd werden, bestond uit ‘exposure’. Binnen anderhalf uur moesten we allemaal iets doen waarvoor we bang waren, en bij terugkeer moesten we beschrijven wat we daarbij hadden gevoeld. De zin hiervan ontging me volledig, maar om eerlijk te zijn: in die periode ontging de zin van bijna alles me. En het bleek te helpen. Er is dezer dagen een hoop om met recht en reden bang voor te zijn; lees de krant en stel vast dat alles wat voor iedereen altijd min of meer voorgoed leek vast te staan, slechts met twee pluggen aan de muur blijkt te zitten en ieder moment kan omlazeren. Alles glijdt, deze tijd. Het nieuws is een sneeuwstorm waarin alles donker en vervaarlijk lijkt en waarin je nauwelijks drie meter vooruit kunt kijken. Dat zijn de omstandigheden. En als de omstandigheden zo zijn, kun je een paar dingen doen: je kunt je overgeven aan de angst, binnenblijven en jezelf voor altijd ijsvrij geven met een nieuw seizoen Winter vol liefde. Je kunt óók voorzichtig meeglijden op de ijslaag die zich vormt. Dat laatste zag ik VVD-leider Dilan Yesilgöz dit weekend doen, toen ze in een statement over de Amerikaanse aanval op Venezuela schreef: ‘De actie blind afwijzen of blind steunen, is beide te kortzichtig en niet behulpzaam. Hier bestaan meerdere waarheden naast elkaar, zoals meestal in complexe situaties.’ Kijk, daar gleed onze voormalig grootste partij, zo van de waarheid van de internationale rechtsorde de realiteit van de jungle binnen. Dat is het beangstigende aan dat meeglibberen, aan die ‘meerdere waarheden’: dat Yesilgöz niet werkelijk denkt dat het waar is wat ze beweert, maar dat ze denkt dat het werkt. En dat dat misschien nog klopt ook. Er is nog een derde mogelijkheid. De angst onder ogen komen. Naar buiten gaan en blijven staan waar je staat. Je verdiepen in wat waar is, je uitspreken over wat ertoe doet, iets doen waarvan je vindt dat het gedaan zou moeten worden. Je ergens bij aansluiten, lid worden, ergens tegen in opstand komen, een krant lezen. Doorrijden – figuurlijk dan. Zie het als ‘exposure’. Het is wel eng, maar je bent niet bang. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/er-is-een-hoop-om-bang-voor-te-zijn-en-dan-kun-je-drie-dingen-doen~b70c2753/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[In een wereld waarin alle interactie al politiek lijkt, maakte Trump een zeldzaam niet-politieke gebeurtenis óók politiek]]></title>
      <description><![CDATA[<p>Na de dood van de Britse fotograaf Martin Parr twee weken geleden bracht ik een paar uur door met bladeren in zijn boek The Last Resort, het terugkijken van Lee Shulmans documentaire I Am Martin Parr en het opzoeken van interviews. Zo belandde ik bij een oud NRC-vraaggesprek. Kop: ‘Alleen in de tandheelkunde wordt vooruitgang geboekt.’ Voor mij gaat er iets vriendelijks, iets diep menselijks uit van Parrs werk. Er zijn ook mensen die vinden dat hij zijn geportretteerden soms voor schut zette, maar wat hij volgens mij deed – of in elk geval: probeerde te doen – was laten zien dat we allemaal al voor schut staan. En dat dat leed te overzien is. In Parrs foto’s zit nooit weerzin. Hij keek precies, omdat hij wilde leren hoe mensen zijn, en waarom. En behield ondanks zijn realisme altijd het soort levenslust dat je ‘zin’ zou kunnen noemen. Ik dacht aan Parr, en aan de tandheelkunde, toen begin deze week Donald Trump een nieuwe verdieping op zijn Toren van Krankzinnigheid plaatste. In reactie op het nieuws over de moord op regisseur Rob Reiner en diens echtgenote, begon de president op zijn eigen socialemediakanaal te fulmineren over het feit dat Reiner een openlijke hekel aan hem had gehad. In een wereld waarin praktisch alle interactie al politiek lijkt, maakte Trump een zeldzaam niet-politieke gebeurtenis óók politiek. Hij veegde zijn vieze vingers af aan de nagedachtenis van twee net vermoorde mensen, als de eerste de beste antivaxxer die onder ieder nieuwsbericht over een plots gestorven jong iemand ‘Vaccin????!!!’ zet. Maar Trump deed nog iets – mogelijk onbewust, maar dat is het bewustzijnsniveau waarop hij vaker actief is. Hij trok het nieuws zijn wereld binnen, besprak de dood van het echtpaar Reiner als een middeleeuws duel waaruit hij als winnaar naar voren was gekomen. Hoeveel mensen hem ook naar de kroon proberen te steken; niemand pronkt vanzelfsprekender met zijn weerzinwekkendheid dan hij. Wat moet je doen? De zoveelste van verbazing trillende grap maken? ‘It’s hard to satirize a guy with shiny boots.’ (Uit de film Manhattan.) Maar wat dan? Want de weerzin is er al. Tja, je kunt hem secuur beschrijven, je kunt je ertegen verweren, al hoorde ik laatst op de radio dat mensen mimetische wezens zijn en dat we gedoemd zijn het gedrag van onze leiders te imiteren. Wie zichzelf te veel aan weerzinwekkendheden van hogerhand blootstelt, loopt het risico zelf weerzinwekkend te worden, of zelf de weerzin te worden, of op z’n minst te gaan geloven dat z’n eigen weerzin de as is waar alles om draait. Pas op, hier volgt een belegen woordspeling: om de weerzin voor te blijven, zul je weer zin moeten krijgen. Het is bijna Kerst. Even rust. Doe er wat mee. Lees en herlees de rubrieken over 25-jarigen, honderdjarigen en kinderen in deze krant en realiseer je hoeveel willekeurige vreemden je kunnen leren en hoezeer ze je kunnen ontroeren. Kijk naar Henri Bontenbal en zeg tegen jezelf: nee, ik ga niet denken dat ik het altijd al dacht. Formeer niet met malloten. Stel vast dat je lang niet altijd weet hoe mensen zijn, en zelden waarom. Stop met ChatGPT, of begin er niet mee. Verhuis naar Signal. Luister niet naar zinnen die beginnen met ‘In Nederland zijn wij gewend om…’. Bestudeer je gebit en stel vast dat het ook erger had gekund. Schrijf iets echts op een kaart en verstuur ’m. Twijfel met overgave. Kijk geen serie waarvan je van tevoren al weet dat je ’m slecht gaat vinden. Wees realistisch, en toch opgewekt. Maak weer zin – je gaat hem nog nodig hebben. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/in-een-wereld-waarin-alle-interactie-al-politiek-lijkt-maakte-trump-een-zeldzaam-niet-politieke-gebeurtenis-ook-politiek~b67a6e5e/</guid>
      <pubDate>Thu, 18 Dec 2025 00:00:00 +0100</pubDate>
    </item>
    <item>
      <title><![CDATA[Welkom op de heisessie van Taskforce Smartphone-onvrij Leven]]></title>
      <description><![CDATA[<p>‘Dames en heren, welkom op deze heisessie van de Taskforce Smartphone-onvrij Leven (TSL). Eerst even een puntje van orde: heeft iedereen zijn telefoon in het kluisje bij de ingang gelegd? Net als bij eerdere physical taskforce meetings zullen we elk half uur in tien minuten schermtijd voorzien. ‘Goed, nou, sinds de laatste keer dat we elkaar zagen hebben allerlei ontwikkelingen plaatsgevonden, en er zijn initiatieven en publicaties waarover we het moeten hebben. Om te beginnen natuurlijk: die criminele bende van Smartphonevrij Opgroeien die het ene succes na het andere binnenhaalt. Op 1 in de bestsellerlijsten, grote reportages in de krant, tv-optredens.. Wat zeg je, Annelies?’ ‘De kindertijd is te kort om door te brengen op een smartphone – da’s hun motto.’ ‘Wat moeten ze dan? Buiten spelen? En hoe spreken ze dan af? En wat moeten die ouders dan? Ook hun telefoon wegleggen? Dat is toch waanzin? Kortom, er is tegenwind, tuurlijk, maar het gaat om het grotere plaatje. Ik bedoel: als ik dan in de krant leest dat David Remnick zijn telefoon in de andere ruimte moet leggen om überhaupt tot lezen te komen... ja, dat zijn mooie berichten. Als je ook die hersens weet te kraken, ben je lekker op weg. En die kinderen van die Smartphonevrije figuren worden vanzelf groot, en dan zijn ze toch voor ons. Kunnen ze nog zo ijverig jaren de groepsdruk van hun vriendjes hebben weerstaan; de groepsdruk van een volledige maatschappij krijgt ze wel klein. Frons, wil je wat zeggen?’ ‘Nou ja, ik zat een paar weken geleden in het theater, bij Rebekka de Wit, en die omschreef de smartphone als een manier om ergens niet te zijn. Ze vroeg zich af waar iedereen wás. Dat zette me aan het denken.’ ‘Dat laatste kan de bedoeling niet zijn, daar heb je je apparaten voor, Frons. En als hoe-heet-ze dingetje wil weten waar we uithangen, moet ze misschien eens op onze socials kijken. Wat is dat toch, met die kunstenaars en journalisten en filosofen die de vooruitgang willen tegenhouden, dat geëmmer over het onvermijdelijke? Laat ze aan de wind gaan uitleggen dat-ie niet zo hard moet waaien. Ja, zeggen ze dan, het onderscheid tussen privé en publiek vervaagt. Heerlijk toch?! De wereld je huiskamer, en je huiskamer de wereld. ‘En we lezen steeds minder! Nou, hoe prettig was dat nou helemaal? Elite op zoek naar een nieuw soort exclusiviteit, meer is het niet. Hetzelfde ding waarmee je je koffie bestelt en afrekent en de trein instapt is ook je agenda en je videotheek en je geld en je vriendenkring en administratie en alle winkels en de toegang tot de hele fucking wereld – en dat is dan verkéérd? Vraag niet hoe het kan; geniet ervan! ‘Tuurlijk, ik hoor ook over het belang van zelf nadenken en concentratievermogen voor de democratie, en voor de volksgezondheid en over de kwetsbaarheid van digitale systemen en zo. ‘Heeft onze aandacht’, zeggen we dan. Maar het is gewoon gekibbel op de achterbank. Wij zijn de volwassenen, wij besturen de auto, de vooruitgang tegemoet. En tuurlijk: daar is het mistig, en ongewis, en mogelijk houdt de weg op een zeker moment op, en misschien zal achteraf blijken dat we allemaal genaaiphoned zijn waar we bij zaten; zolang we de route op ons schermpje volgen, kan het niet misgaan. ‘Tot zover mijn welkomstwoordje, straks gaan we heel kort onze collectieve zorg uitspreken over het feit dat DigiD in een Amerikaanse cloud komt, en daarna quizzen met ChatGPT! Maar: eerst even tien minuten vrij scrollen.’</p>]]></description>
      <guid>https://www.volkskrant.nl/columns-van-de-dag/welkom-op-de-heisessie-van-taskforce-smartphone-onvrij-leven~b4ab0162/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[Het verhaal van Dexter Budding vertelt een hoop over de wereld en over onszelf]]></title>
      <description><![CDATA[<p>Ze was jarig. Ze werd – wijsvingers naast elkaar voor je gezicht houden – ‘pwee’. Ze wilde kleine hapjes pap. De verjaardagsbroek zat ‘niet hoed’, schoenen achtte ze ‘nienodig’. Daarna deed ze haar muts op, pakte haar traktatiezak en liep de tuin uit, het hofje over, richting ‘piets’. Ze verandert voortdurend, het valt nauwelijks bij te benen. Het is niet mijn gewoonte om in de krant uit te weiden over mijn persoonlijke leven, het voelt altijd als een vorm van valsspelen. Alsof een pweejarige een oneigenlijk argument is, een olifantenpaadje in de argumentatie. Vind ik. In principe. Alleen gisteren niet. Gisteren schreef Anneke Stoffelen een verhaal over een ingewikkelde kwestie rond de zorg voor mensen met meervoudige beperkingen. Naarmate de zinnen elkaar opvolgden, veranderde dat artikel in een in memoriam voor Dexter Budding, die deze herfst tijdens een conflict tussen zijn ouders en een zorgorganisatie onverwacht overleed. Stoffelen schreef de afgelopen jaren vaker over Dexter, en over de strijd van zijn uitgeputte en tegelijk onvermoeibare ouders Josette en Mark voor zorg op maat voor hun zoon. Die strijd werd ruim tien jaar geleden ook al eens op beeld vastgelegd, in Een goede plek voor Dex (EO), van Nan Rosens. Die film begint met een slungelige, blonde puber die door zijn moeder wordt gewekt. Het volgende moment begint hij zichzelf te slaan, iets wat hij vaak doet en waarvoor hij door zijn ouders met kracht behoed moet worden. Hij maakt hoge geluiden die onmogelijk te interpreteren vallen. Af en toe, op de fiets of in het bubbelbad met zijn zusje, lacht hij en baant zijn ontspanning zich een weg naar buiten, via zijn ogen en de ongecontroleerde bewegingen van zijn ledematen. Heel soms, wanneer hij in de armen van zijn vader ligt en Mark en Dexter elkaar aankijken, is er zichtbaar sprake van wederzijds contact, van vertrouwdheid en liefde. Wat zich in Dexters hoofd afspeelt, wat hij denkt en wil, kan hij onmogelijk zelf duidelijk maken. Naar wat hij voelt, blijft het gissen. De film beschrijft de onvoorstelbare taak waarvoor zijn nooit versagende ouders zich gesteld zien. Allebei gaven ze een eigen bedrijf op om er altijd voor hun zoon te kunnen zijn. Ze geven alles, en weten tegelijk: hoeveel we ook geven, het zal nooit voldoende zijn. Hun zoektocht naar een plek waar ze de zorg konden delen, vond na voltooiing van de documentaire zijn bekroning in het Dex-Ster-Huis, een woning bedoeld voor Dexter en mensen zoals hij, met meervoudige handicaps. Blauwdruk voor de toekomst van dit soort ingewikkelde zorg. En in dat huis werd de zorg dit najaar zomaar ineens stopgezet. Waarom belandt het ene verdriet in een laatje van redelijkheid, en grijpt het andere diep in in je gemoed? Heeft dat te maken met wie je bent, met wie of wat je hebt gekend, op wie je denkt te lijken, welke dag het is? Maakt een opgewekte peuter je vatbaarder voor andere ouders, word je begripvoller of juist niet? Stelt zo’n diep, je plompverloren toegevallen geluk je in staat het diepe, hun zomaar toegevallen verdriet van anderen scherper waar te nemen, of blijft het toch bij vergeefs tasten naar aanwijzingen hoe het moet zijn de ander te zijn? In het verhaal van de familie Budding zat iets dat volgens mij een hoop vertelt over de wereld. Het zit er nog, voor wie het eruit wil halen. Vermoedelijk zal het voor iedereen iets anders zijn.  Het is maar net wie je bent. En geef toe: dat verandert nog altijd voortdurend.</p>]]></description>
      <guid>https://www.volkskrant.nl/columns-van-de-dag/het-verhaal-van-dexter-budding-vertelt-een-hoop-over-de-wereld-en-over-onszelf~b3a2a2dd/</guid>
      <pubDate>Thu, 4 Dec 2025 00:00:00 +0100</pubDate>
    </item>
  </channel>
</rss>
