<?xml version="1.0" encoding="utf-16"?>
<rss version="2.0">
  <channel>
    <title>Verdienen en uitgeven</title>
    <link>https://www.nrc.nl/rubriek/verdienen-en-uitgeven/</link>
    <description>Verdienen en uitgeven</description>
    <item>
      <title>‘Beleggen was hartstikke eng in het begin’</title>
      <description><![CDATA[‘Ooit wilde ik culturele antropologie studeren, maar mijn vader zei dat je daar geen brood in kon verdienen. Dus toen werd het communicatie, dat draait ook om mensen. Ik wilde al vroeg voor mezelf beginnen, maar durfde dat niet zo goed. Zodoende werkte ik heel lang en met veel plezier als hoofd communicatie op een hogeschool. Maar drie jaar geleden wilde ik het toch proberen, een eigen zaak. Toen heb ik de stap eindelijk gezet. „Het bevalt me heel goed, maar het is wel steeds even stilstaan voor een nieuwe opdracht waar ik me op wil focussen. Ik probeer dit jaar bewust wat minder klussen aan te nemen om tijd met m’n zoon te kunnen spenderen, maar ook om te kijken wat ik verder nog kan doen. Misschien wil ik wel andere vrouwen begeleiden zzp’er te worden, kijken of ik een cursus op kan bouwen. Het beste advies ooit kreeg ikzelf van een oud-collega: ‘Probeer het gewoon, wat maakt het uit als het niet goed gaat?’ Zo simpel is het eigenlijk wel. Je hoeft je niet te schamen als het niet lukt.  „Ik werk normaal gesproken drie tot vier dagen per week, maar sinds zes weken ben ik teruggegaan naar twaalf uren per week. Daarnaast probeer ik nieuwe ideeën uit voor mijn onderneming en netwerk ik veel. En  vandaag heb ik gesprek voor een interim-opdracht, weer van 24 uur per week.” ‘Het geld dat ik niet gebruik voor de vaste lasten, zet ik aan de kant voor slechtere tijden. Ik spaar zodat mijn zoon Remi (5) later kan studeren, en ik ben een beetje begonnen met beleggen. Dat leek me wel geinig, aangezien je bij  sparen toch niks meer krijgt. Het was hartstikke eng in het begin, ik keek elke dag wat mijn geld deed. Nu zijn we een jaar verder en ik zie het fluctueren, maar ik ben wel tevreden met het resultaat tot nu toe, dus ik heb er wel vertrouwen in.  „Toen ik in vaste dienst werkte, spaarde ik nooit, ik maakte alles op. Nu ben ik wat strenger zodat ik nog wat achter de hand heb. Stel, je wordt heel  oud, dan moet je wel nog wat over hebben ergens. Maar het lijkt me vooral fijn dat je na je zestigste niet meer hoeft te werken, maar dat het wel kan.  „Ik ben pas op mijn veertigste moeder geworden en de mensen om mij heen hadden toen al kinderen. Dus ik hoef bijna nooit iets zelf te kopen: kleding, speelgoed, kinderfietsen, we krijgen het allemaal via via. En ik houd niet van winkelen, eens in de paar jaar koop ik een paar vesten en dan kan ik weer even vooruit. „Wat echt een  cadeautje is, is de schoonmaker die eens per maand langskomt. Ik had niet zo’n fijne zwangerschap, dus ik liet de boodschappen komen en een schoonmaker kwam voor het huis. Dat laatste beviel me zo goed dat ik haar heb aangehouden.” Netto-inkomen : 2.150 euro netto Vaste lasten : wonen 860 euro; mobiel/internet/tv 80 euro; verzekeringen 140 euro; autokosten 230 euro; boodschappen 300 euro; belastingen 110 euro; kinderzaken 50 euro; bikram yoga 83 euro; schoonmaker 50 euro; oppas 60 euro Sparen:  0 tot 2.000 euro Laatste grote aankoop : reis met zoon naar Parijs, 600 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2022/02/21/beleggen-was-hartstikke-eng-in-het-begin-a4092065</guid>
      <pubDate>Mon, 21 Feb 2022 00:00:00 +00:00</pubDate>
    </item>
    <item>
      <title>‘Ik ben twee keer met de dood bedreigd’</title>
      <description><![CDATA[‘Toen ik twee jaar geleden mijn opleiding tot logistiek medewerker afrondde, kwam ik geen enkele baan tegen die me echt leuk leek. Na een jaar zoeken wist mijn broer een bedrijf waar ze mensen zochten die als verkeersregelaar aan de slag wilden gaan. Ik heb gesolliciteerd, een theorie- en praktijktest gedaan en toen kon ik aan de slag. „Ik werk nu zo’n 24 tot 32 uur per week, altijd op verschillende locaties. Als bijvoorbeeld bij een drukke kruising werkzaamheden aan verkeerslichten zijn, begeleid ik het verkeer. Of ik leid het verkeer om bij een wegafsluiting. Niet iedereen vindt dat even leuk, ik ben inmiddels twee keer met de dood bedreigd. Vroeger zou ik erop in zijn gegaan, ik ben opgegroeid in het Laakkwartier in Den Haag en daardoor wel gewend aan die straatmentaliteit. Inmiddels heb ik geleerd dat het geen zin heeft erop te reageren, dan maak je het alleen maar erger. Ik heb wel aangifte gedaan, maar de politie deed er niks mee. „Ondertussen kijk ik wel of ik nog een ict-opleiding kan gaan volgen. Van jongs af aan vind ik dat wel interessant, maar ik heb er tot nu toe niks mee gedaan. Daar heb ik wel spijt van, anders had ik nu al m’n eigen bedrijf kunnen oprichten. Maar ik ben jong, heb nog genoeg tijd. Ik woon bij m’n ouders, dus ik kom makkelijk rond van wat ik verdien.” ‘Ik spaar om over een tijdje een eigen huurwoning te kunnen betalen; op dit moment is het nog te duur. En mijn ouders vinden het prima dat ik net als mijn tweelingbroer nog thuis woon. Ik draag af en toe bij aan de boodschappen of ik tank de auto vol. Mijn ouders werken allebei, dus op zich hoeft dat niet. Maar ze hebben mij ook altijd verzorgd, dus ik draag graag wat bij.  „Ik koop eens in de twee tot drie maanden nieuwe kleren, maar ik ben niet zo van de merkspullen. Ik ga graag naar een warenhuis, daar vind ik altijd wel iets moois wat ook van goede kwaliteit is. Wat schoenen betreft, koop ik meestal sneakers, maar ook dan niet van een bepaald merk. Het moet vooral betaalbaar zijn en goed zitten.  „Omdat ik epilepsie heb, heb ik onlangs een smartwatch met valdetectie gekocht. Als ik tijdens mijn werk een aanval krijg, ontvangen mijn ouders en broers een bericht met mijn locatie. Het is tot nu toe één keer gebeurd, gelukkig was ik toen in m’n woonplaats Den Haag aan het werk en kon m’n broer me snel ophalen. Ik werk meestal met dezelfde collega’s, maar als ik met nieuwe mensen op pad ga, moet ik eerst uitleggen dat zoiets kan gebeuren. Ik vond het in het begin wel vervelend dat ik mijn collega’s hiervan op de hoogte moest stellen, maar inmiddels heb ik geaccepteerd dat het zo is. Je moet ermee leren leven.” Netto-inkomen : gemiddeld 800 euro Vaste lasten : mobiel/internet/tv 32 euro; verzekeringen 165 euro; boodschappen 20 euro; abonnementen 32 euro; kleding 50 euro; horeca 60 euro; openbaar vervoer 20 euro Sparen : afhankelijk van hoeveel ik overhoud Laatste grote aankoop :  smartwatch 290 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2022/02/11/ik-ben-twee-keer-met-de-dood-bedreigd-a4088354</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title>‘Zo’n 60.000 euro, dat is m’n studieschuld’</title>
      <description><![CDATA[‘Ik ben activistisch ingesteld. Dat begon toen ik uit de kast kwam. Ik weet nog hoe belachelijk ik het vond dat ik geen bloed mocht doneren, alleen omdat ik op mannen val. Sindsdien zet ik me in voor diversiteit en minderheden. „In 2015 ging ik muziektheater studeren. Dat jaar werd de basisbeurs afgeschaft en het leenstelsel ingevoerd. Ik was woedend. Hoe kon het dat mensen die een jaar eerder gingen studeren wel een schenking kregen, en ik alles moest lenen? Ik vind dat ontzettend onrechtvaardig. „Vanuit dat gevoel richtte ik in 2018 ZATStuderen op; een studentenbelangenorganisatie die zich door protesten en gesprekken met de politiek inzette voor herinvoering van de basisbeurs. Inmiddels komt de basisbeurs terug, maar de compensatie voor leenstelselstudenten is nog lang niet op orde. „Ook ik heb veel moeten lenen. Je kan naast een studie simpelweg niet genoeg werken om rond te komen. Ik heb wel bijbaantjes gehad; als student-onderzoeker, in de zorg, en ik doe soms acteer- en modellenwerk. De ene keer krijg ik voor zo’n klus 200 euro, de andere keer 1.000. „Volgende maand hoop ik mijn tweede studie,  social work , af te ronden. Het liefst werk ik daarna een jaar in de muziek, of een muziekwinkel, en schrijf mijn eerste eigen album. Als ik geen succes heb, heb ik nog altijd mijn diploma social work.” ‘Hoeveel ik maandelijks leen, stem ik af op mijn verwachte uitgaven. Ik leen bijvoorbeeld wat meer als de feestdagen eraan komen, of als er kaarten voor een leuk concert in de verkoop gaan. Ik zie de lening niet alleen als middel om mijn studie te betalen, maar ook als bron van inkomsten om een fijne studententijd te hebben. „Geld maakt gelukkig, maar het is ook niet alles. Het zorgt ervoor dat ik de dingen kan doen en kopen die me blij maken. Dat lukt me goed: ik heb nooit spijt van een aankoop.  „Ik geef veel uit aan muziek; instrumenten, concertkaartjes en festivals. Dat de culturele sector nu plat ligt, is goed voor mijn portemonnee, maar ik had het graag anders gezien. „Mijn studieschuld ligt rond de 60.000 euro. Mensen zullen misschien denken: waarom heb je niet minder geleend en meer gewerkt? Maar ik ben trots dat ik me tijdens mijn studie heb ingezet voor maatschappelijke doelen. Ik verwacht wel dat ik goed terechtkom en mijn schuld ooit kan afbetalen. „Maar ooit een huis kopen wordt erg lastig met zo’n schuld. Stel dat je samen iets wil kopen, en met een gezamenlijke schuld van 120.000 euro naar de bank stapt. Zie dan maar eens een goede hypotheek te krijgen. Ik ga het niet eens proberen, voorlopig blijf ik huren. Ik ben een activist, maar ook een realist.”  Netto-inkomen : gemiddeld 2.000 euro  (werk, studielening) Vaste lasten : wonen 750 euro (huur, g/w/l); zorgverzekering 146 euro; boodschappen 180 euro; horeca 60 euro; collegegeld 108 euro; telefoonabonnement 35 euro; sporten 15 euro (turnen en fitness); abonnementen  20 euro (Spotify, NPO Plus, samplewebsite Splice); kleding 10 euro; lenzenpakket 28 euro; overige kosten 200 euro (eigen risico, muziek, onverwachte reiskosten, uitgaan) Sparen : 180 euro (gaat vaak terug naar de betaalrekening) Laatste grote aankoop : concertkaarten Harry Styles in Engeland en Nederland,  260 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2022/02/07/zon-60000-euro-dat-is-mn-studieschuld-a4084535</guid>
      <pubDate>Mon, 7 Feb 2022 00:00:00 +00:00</pubDate>
    </item>
    <item>
      <title>'Mijn vrienden waren niet verbaasd toen ik besloot 16 uur per week te gaan werken'</title>
      <description><![CDATA[‘Ik was 17 toen ik voor filosofie op de middelbare school een stelling moest verdedigen. Ik koos: hard werken moet getemperd worden. Dat vond ik dus toen al ten onrechte bekendstaan als de heilige graal. Mijn vrienden waren dan ook niet verbaasd toen ik aankondigde om 16 uur in de week te gaan werken. ‘Oh, da’s Terry Nick, die gaat zijn eigen gang,’ zeiden ze. „Drie jaar geleden begon ik na mijn studie Artificial Intelligence bij verzekeringsmaatschappij a.s.r. Dat was een schot in de roos. Maar toen de lockdown begon, realiseerde ik me pas hoe belangrijk de sociale component van het werk voor me was. Nu dat wegviel en mijn relatie uitging, belandde ik in een soort persoonlijke crisis. Ik sliep slecht en zat met hoofdpijn in de Teams-vergadering.   „Mijn broer vroeg me wat ik nog leuk vond aan het werk. Ik antwoordde: de twee dagen in de week waarin ik trainingen organiseer voor collega’s. Dus zei hij: dan kun je dat toch regelen? Dat was opeens een heel helder inzicht. Tuurlijk! Ik behoud gewoon waar ik wél energie van krijg en doe de rest weg. Na een paar goede gesprekken ging a.s.r. akkoord. Sinds juli is mijn contract omgezet van 38 naar 16 uur. „Je zou denken dat ik toen in het paradijs belandde, maar de eerste twee maanden voelde ik vooral onrust. Dat bleek uiteindelijk allemaal te horen bij het afkicken van mijn productiviteitsverslaving. Door mediteren ben ik daar uitgekomen. Nu volg ik waar mijn nieuwsgierigheid naartoe gaat: wandelen, yoga, gedichtjes schrijven, ondernemersplannen uitwerken. Ik sluit niet uit dat ik ooit weer fulltime zal werken, maar dan hoop ik dat ik het anders beleef dan hiervoor.”  ‘Geld was  by far  waar ik het langst over heb getwijfeld. Ik was gehecht geraakt aan de veiligheid van een vast salaris. Die overtuiging ben ik gaan onderzoeken. Waarom vind ik geld belangrijker dan de vrijheid die ik ervoor terugkrijg? Het zien als een tijdelijk experiment, hielp me: als het niet beviel, kon ik altijd nog terug. „Nu blijkt dat ik precies quitte speel met die 1.650 euro. Ik was toch al nooit een  big spender . Ik koop weinig nieuwe dingen en ga niet vaak uit eten. Ook hielp het dat ik vanaf de zomer met een vriend ging samenwonen, waardoor de huur door tweeën ging. Verder heb ik niet hoeven besparen of  andere keuzes hoeven maken.  „Het enige wat is veranderd, is dat ik niet meer kan sparen. Daarom heb ik me voorgenomen herinneringen te sparen. Eéntje daarvan was afgelopen september. Het was een  mooie zomerdag en ik besloot spontaan naar het strand te gaan. Ik huurde een ov-fiets op Den Haag Centraal, ben een uur gaan fietsen totdat ik een mooi plekje vond. Ik heb in de zee gezwommen en daarna de lekkerste falafel van de stad uitgeprobeerd. Dat ik mezelf dat kan geven en er ten volle van kan genieten, vind ik heel waardevol.”  Netto-inkomen : 1.650 euro  Lasten : huur, g/w/l 1.100 euro (gedeeld); mobiel/internet/tv 27,50 euro; verzekeringen 95 euro; ov 80 euro; boodschappen 220 euro; abonnementen 25 euro (Netflix, Spotify, De Correspondent, Tennis TV, Centrum voor Mindfulness); sport 50 euro; kleding 40 euro; beauty/wellness 15 euro; horeca 40 euro.  Sparen : wat overblijft. Laatste grote uitgave : refurbished laptop 329 euro.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2022/01/31/ik-geef-weinig-uit-en-spaar-nu-herinneringen-a4083727</guid>
      <pubDate>Mon, 31 Jan 2022 00:00:00 +00:00</pubDate>
    </item>
    <item>
      <title>‘Ik hoop dat de huizenprijzen weer zakken’</title>
      <description><![CDATA[‘Ik combineer twee banen: ik werk twintig uur per week bij een modellenbureau in Amsterdam, en omdat ik dit allemaal vanuit huis kan doen, is het prima te combineren met de 25 uur per week die ik aan mijn hondenuitlaatservice besteed. Bij het modellenbureau ben ik het aanspreekpunt voor de modellen, ik handel facturen af, boek de klussen en onderhoud de website.  „Ik wist al heel lang dat ik voor mezelf wilde beginnen, maar ik wist nooit zo goed waarmee. Toen ik in 2017 een keer aan het wandelen was, kwam ik een uitlaatservice tegen en dat inspireerde me. Ik dacht: ik heb een grote liefde voor honden en met zo’n baan ben je veel in beweging, dus waarom niet? Aanvankelijk begon ik een algemene uitlaatservice, maar daarna ben ik me gaan specialiseren. Ik vertrok voor twee jaar naar Turkije, daar woonde mijn vader destijds, en kon het werk voor het modellenbureau daar gewoon voortzetten. Toen ik terug naar Nederland kwam, ben ik me gaan richten op teckels. Daarmee ben ik opgegroeid, het is mijn lievelingsras. Het zijn zulke eigenwijze en grappige beesten. Bovendien zijn ze makkelijk te vervoeren vanwege hun formaat. „Op dit moment laat ik alleen honden in de gemeente Ede en omgeving uit, maar het zou leuk zijn als ik op den duur een tweede vestiging kan openen op een andere locatie. Dan wil ik ook volledig eigen baas zijn en mijn werk in loondienst stoppen.” ‘Mijn vriend en ik wonen samen in het huurhuis waar ik in eerste instantie alleen woonde. Ik betaal ook nog de huur; hij heeft zijn eigen woning tot dusver aangehouden, hoewel hij vaker bij mij is. Het is een klein huis, maar de huur is goed te doen en zolang we niet aan gezinsuitbreiding beginnen, kan het prima. Ik probeer elke maand te sparen om ooit een huis te kunnen kopen. Nu zou ik mezelf, met de huidige woningmarkt, alleen maar tekortdoen als ik een woning koop, maar ik hoop dat de prijzen in de komende vijf jaar weer wat zakken. Ik heb geen haast, ik wacht op het juiste moment. „Ik lease een auto die ik ook gebruik om de honden in te vervoeren. Toen ik begon, had ik een grote bus, maar die heb ik weggedaan toen ik naar Turkije ging. En achterin deze auto passen prima drie of vier teckels. „Waar ik maandelijks zo 100 euro aan uitgeef is parfum. Ik denk dat ik elke maand wel een nieuw luchtje haal, in de sale laat ik me weleens verleiden tot meer. Dan zitten er opeens drie flesjes in m’n winkelwagentje. Ik heb bepaalde favorieten, maar ik vind het ook heerlijk om – als dat mogelijk is – in de winkel geurtjes op te spuiten en een dag op me in te laten werken. Als ik er de volgende dag nog steeds blij van word, koop ik het.” Netto-inkomen : gemiddeld 3.100 euro (bureau 1.600 euro netto, 1.500 euro) Gezamenlijke boodschappen : 400-500 euro  Privélasten : wonen 650 euro; lease-auto 350 euro; verzekeringen 265 euro; abonnementen 87 euro; kleding, make-up en verzorging 450 euro Sparen : 500 euro Laatste grote aankoop : nieuwe bank 2.100 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2022/01/24/ik-hoop-dat-de-huizenprijzen-weer-zakken-a4082096</guid>
      <pubDate>Mon, 24 Jan 2022 00:00:00 +00:00</pubDate>
    </item>
    <item>
      <title>‘Muziek biedt nabestaande veel troost’</title>
      <description><![CDATA[‘Mijn man Peter, muzikant, werd vaak gevraagd op begrafenissen te spelen. Een jaar of vijf geleden dacht ik: kunnen we daar niet samen iets in betekenen? Niet veel later was ons bedrijf Memories Uitvaartmuziek een feit. „Mensen komen naar ons als ze livemuziek willen bij een uitvaart, wij zorgen voor de juiste muzikanten. Ik ben contactpersoon voor de familie en musici, doe de website en sociale media. Peter houdt zich vooral met de uitvoering bezig. In ongeveer 40 procent van de gevallen speelt hij zelf op de uitvaart. „We krijgen bijzondere aanvragen, vorig jaar onder meer voor een brassband, een doedelzakband en een dj met saxofonist. Vaak kiezen mensen klassieke muziek. Eigenlijk vind ik elke vraag – ‘dat was typisch mijn vader’ – bijzonder.  „De muziek is voor de overledene, maar ook voor de nabestaanden. Livemuziek neemt het verdriet niet weg, maar kan veel troost bieden. Door samen naar de juiste muziek te zoeken, kom je heel dicht bij de families die afscheid nemen.   „Peter en ik kunnen goed samenwerken. Soms raken privé en werk een beetje vermengd, omdat we vanuit huis werken. Tijdens het avondeten proberen we daarom niet over werk te praten.  Tegelijkertijd is muziek niet alleen werk, maar ook een passie. We vertellen er graag over aan de kinderen.” ‘Het verschilt per maand wat er binnenkomt. We hebben samen een privérekening en een zakelijke rekening. Elke maand storten we een vast bedrag op de privérekening om onze vaste lasten te dekken. Een belangrijk deel daarvan verdient Peter met zijn werk als muzikant. „Aan het begin van de coronacrisis schrokken we heel erg toen er ineens bijna niks meer binnenkwam. Peters werk viel bijna helemaal stil. Hij is gitarist bij onder anderen Willeke Alberti en Elske DeWall, en al hun optredens konden niet meer doorgaan. Hij gaf nog online les, maar dat was niet genoeg. De inkomsten vanuit Memories Uitvaartmuziek zijn nog te laag om van rond te komen. „We zijn flink gaan bezuinigen. Onze drie zoons zijn teruggegaan van twee sporten naar één sport per persoon en hun muzieklessen hebben we stopgezet. We doen nog één keer per week boodschappen – bij de Lidl in plaats van de Albert Heijn – en proberen dan de lekkere ‘extraatjes’ niet te kopen. „Gelukkig zijn onze bedrijfslasten niet hoog. We hebben geen vast personeel en geen kosten voor een bedrijfspand. Peters studio is een omgebouwde garage in onze tuin, die los staat van ons huis. Daardoor kwamen we in aanmerking voor overheidssteun. Zonder die steun hadden we de hypotheek niet meer kunnen betalen.” Netto-inkomen : 3.500 euro  (gezamenlijk, gemiddeld) Vaste lasten : hypotheek 1.000 euro; g/w/l 350 euro; boodschappen 850 euro; verzekeringen 410 euro; abonnementen  54 euro; sport 41 euro; telefoonabonnementen 125 euro (hele gezin, vijf telefoons); benzine  125 euro; overig  400 euro Sparen : 100 euro Laatste grote aankoop : auto 4.000 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2022/01/14/muziek-biedt-nabestaande-veel-troost-a4079346</guid>
      <pubDate>Fri, 14 Jan 2022 00:00:00 +00:00</pubDate>
    </item>
    <item>
      <title>‘Zuinig leven gaat hier bijna automatisch’</title>
      <description><![CDATA[Roel : „Tijdens mijn agrarische opleiding in Dronten ging het vooral over schaalvergroting en robotiseren, terwijl ik liever kleinschalig wil werken. Terug naar vroeger, maar dan wel met moderne middelen. We hebben nu vijftig Jerseykoeien voor de melk en het vlees. We rijden met een mobiele kippenwagen door het land en hebben een boerderijwinkel. Heel anders dan hoe mijn opa het deed, hij was een vrij conservatieve melkveehouder.”  Femke : „Ik kom uit Delft. Voordat ik Roel ontmoette, wist ik niets van het boerenleven. Ik heb lang in de jeugdzorg gewerkt, maar toen we kinderen kregen [Boaz (3) en Levi (5)], bleek het lastig alles te combineren. Vorig jaar ben ik uiteindelijk hier op de boerderij begonnen. Het is leuk, en voelt veel meer als ons bedrijf.”  Roel : „We hebben veel plannen, maar lopen regelmatig aan tegen belemmerende regelgeving. Zo zijn we vierenhalf jaar bezig geweest met het regelen van de fosfaatrechten: van 2015 tot 2019. We leefden toen van het inkomen van Femke. Het voelt daardoor alsof we twee jaar geleden pas écht zijn begonnen.” Femke : „Vorig seizoen zijn we gaan samenwerken met een tuinder die op ons erf een moestuin begon, met zo’n negentig ‘oogstgenoten’. Onwijs leuk! Er vormde zich een community. De groenten die over waren, verkochten wij weer in de winkel. Het moest helaas stoppen, omdat het niet mocht met dit bestemmingsplan.” Roel : „Je mag wel maïs of gras neerzetten, maar geen groenten telen – zo bleek. Waarschijnlijk zou het wel mogen op een andere plek op ons erf, honderd meter verderop. Behoorlijk frustrerend ja, maar je went eraan. Al denk ik weleens: in het buitenland zou dit een stuk makkelijker zijn.”  Femke : „We hebben een behoorlijk fluctuerend inkomsten- en uitgavenpatroon. We moeten soms grote investeringen doen – een nieuwe stal, de inrichting van de winkel, een nieuwe trekker – en dan moet je het allemaal maar zien terug te verdienen. Daar ben ik soms best onrustig van.” Roel : „We leven vrij zuinig, al gaat dat bijna automatisch hier. We moeten al moeite doen om één keer per jaar een vakantie te plannen met z’n vieren. Verder bezuinigen we op de boodschappen, omdat we best zelfvoorzienend zijn met vlees, melk en kaas van eigen koeien en groente uit de tuin.” Femke : „Ik kan eigenlijk niks bedenken waar we veel geld aan uitgeven. We hebben geen dure hobby’s. Kleding voor de kinderen koop ik gedeeltelijk tweedehands: ze rennen hier toch de hele dag buiten rond.”  Roel : „Ook kopen we niet de grootste of mooiste trekker. Het enige waar we misschien iets meer geld aan uitgeven, is uit eten bij een restaurant met goede, biologische producten, van dichtbij. Wij zijn het vlees van hier gewend. Dan hoef ik geen geïmporteerde steak uit Argentinië.”  Netto-inkomen : gemiddeld 3.083 euro (gebaseerd op bedrijfsresultaat uit 2019)   Gezamenlijke lasten : hypotheek, g/w/l 1.000 euro; mobiel/internet 50 euro; verzekeringen 350 euro; boodschappen 400 euro; goede doelen 20 euro; huisdieren (kat, 2 konijnen) 20 euro; kinderzaken (kleding 20 euro; zwemles 50 euro; schoolgeld 7,50; kleding 30 euro); horeca 25 euro; reizen 300 euro per jaar  Sparen : variabel, afhankelijk van resultaat uit onderneming  Laatste grote uitgave : nieuwe trekker 49.000 euro    		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2022/01/03/zuinig-leven-gaat-hier-bijna-automatisch-a4075174</guid>
      <pubDate>Mon, 3 Jan 2022 00:00:00 +00:00</pubDate>
    </item>
    <item>
      <title>'Ik heb mezelf dit jaar drie maanden niet kunnen uitbetalen'</title>
      <description><![CDATA[‘Net als vorig jaar heb ik met andere restauranthouders een kerstdinerbox verzorgd die mensen voor de feestdagen bij ons af konden halen. Dat zijn leuke initiatieven, maar voor m’n omzet gaat dat het verschil niet maken. Afgelopen zomer draaiden we super, maar ik heb mezelf dit jaar drie maanden niet uit kunnen betalen. Ik heb het geluk dat ik in 2016 twee appartementen boven de zaak heb gekocht. Van de verhuur kon ik in de moeilijkste maanden mijn eigen vaste lasten en die van de zaak betalen. „Totdat alles om 17.00 uur dicht moest, liep de zaak gelukkig goed. Zo goed zelfs, dat ik – ook vanwege het grote personeelstekort – zeven dagen per week aan het werk was. Op een gegeven moment ben ik tijdelijk op zondag dichtgegaan, want het ging ten koste van m’n eigen welzijn. Ik was geïrriteerd, de kwaliteit van m’n leven nam af. En voor wie doe je het dan nog? „Nu kunnen mensen alleen ’s avonds afhalen en koken we voor bedrijven op bestelling. Ook heb ik plannen om een deel van mijn pand – het is best groot hier – om te laten bouwen tot appartementen. En om in april weer volop te kunnen draaien, ben ik nu bezig met een vrijblijvend trainingsprogramma voor 14- en 15-jarigen. Om de jeugd weer te enthousiasmeren voor de horeca, want naast het praktische is het ook een heel sociaal vak. De jongeren vinden het tot dusver heel leuk en daar krijg ik ook weer energie van.” ‘Ik woon in een tussenwoning in Zwolle. Omdat ik bijna altijd op de zaak eet, zijn de kosten voor boodschappen vrij laag. Ik hoef bijna alleen maar mijn ontbijt te kopen. En omdat ik de meeste avonden niet thuis ben, betaal ik ook geen abonnementskosten voor streamingsdiensten.  „Aan goede doelen doneer ik geen geld. Ik doe wel veel voor het goede doel: ik zat bijvoorbeeld elf jaar bij de vrijwillige brandweer. Ik kwam in 2005 terug van een wereldreis, waarbij ik ook vrijwilligerswerk deed. In Nederland ging ik kijken wat ik hier kon doen. Ik wilde iets betekenen voor de maatschappij. Nu bak ik soms pizza’s voor het goede doel, of ik doneer spullen voor een veiling. En elk jaar organiseer ik een fietstoertocht waarvan de opbrengst naar een sportproject voor kinderen met autisme gaat. De horeca is de huiskamer voor heel veel mensen, en dat sociale is er bij mij – mijn ouders begonnen dit restaurant ooit – met de paplepel ingegoten.  „Onlangs heb ik een tweedehands bakfiets gekocht. Die wil ik ombouwen tot een ijscokar om komend zomer ook ijs te verkopen. Ik maak het al deels zelf, de rest koop ik in. Ik had de bakfiets in maart al gekocht, maar daarna brak de drukke tijd aan waarin het restaurant weer open mocht en had ik geen ruimte in het hoofd om het plan verder uit te werken. Nu heb ik er de tijd weer voor.” Netto-inkomen : 2.900 euro  („Afwachten of ik dat in december ook haal.”) Vaste lasten : wonen 1.400 euro; mobiel/internet/tv 83 euro; verzekeringen 240 euro; auto 250 euro; boodschappen 200 euro; kleding 50 euro; horeca 200 euro; alimentatie 300 euro; reizen 100; overig 50 euro Sparen : 100 euro per maand voor vakantie Laatste grote aankoop : tweedehands bakfiets 750 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2021/12/27/boodschappen-ik-eet-bijna-altijd-op-de-zaak-a4072131</guid>
      <pubDate>Mon, 27 Dec 2021 00:00:00 +00:00</pubDate>
    </item>
    <item>
      <title>‘Grafkist moet uitnodigen tot aanraken’</title>
      <description><![CDATA[‘Had je vroeger gezegd dat ik dit werk zou doen, dan had ik je voor gek verklaard. Ik was bang voor de dood. Pas toen mijn moeder overleed – ik was toen 24 – kwam ik erachter dat die angst onterecht was. Ik hielp mee bij de begrafenis, en merkte hoe bijzonder ik dat werk vond. „Alleen de kist vond ik ontzettend lelijk. Zo kwam ik op het idee een kist voor mezelf te gaan maken. Toen ik jaren later aan die kist begon, ging het kriebelen. Ik wist dat ik mijn roeping had gevonden. Inmiddels geniet ik al ruim twintig jaar elke dag van het werk als grafkistenmaker. „‘Genieten’ is wel een raar woord, want ik werk in een verdrietige wereld. Bij de dood van een naaste worden mensen geconfronteerd met iets wat hen ontzettend raakt. De gesprekken die ik met klanten voer, zijn daardoor altijd bijzonder. Voetbal of werk doen er niet meer toe, je praat meteen over iets dieps. „Mijn motto is: schoonheid biedt troost. Die schoonheid zit in het handgemaakte. Fabriekskisten zien er vaak technisch en gefabriceerd uit, bij mijn kisten zie je dat ze met aandacht zijn gemaakt. Ik probeer ze zachtheid te laten uitstralen, zodat ze uitnodigen om aan te raken. Mensen moeten de dood omhelzen.” ‘Als je werk voelt als je roeping, ben je niet zo met geld bezig. Maar het is wel belangrijk, want je moet ervan kunnen leven. Ik heb geleerd om zakelijk te denken, maar ben nooit commercieel geworden. „Mijn financiën houd ik zelf niet bij. Als mijn privérekening leeg is, maak ik 1.000 of 2.000 euro vanaf mijn zakelijke rekening over. Al mijn bonnetjes stop ik in een doos, die gaat naar mijn boekhouder. „Ik heb geen arbeidsongeschiktheidsverzekering of pensioen. Een tijd geleden zaagde ik een stuk van mijn duim af en kon ik twee maanden niet werken. Ik heb uitgerekend wat ik toen aan inkomsten mis ben gelopen, en kon concluderen dat ik met een jarenlange verzekering veel duurder uit was geweest. „Ik hou niet van luxe en hecht niet aan spullen. Ik heb wel het beste gereedschap dat er is, maar dat is voor mijn werk. Mijn huis heb ik afbetaald en ik stook weinig, dus mijn woonlasten zijn laag. Nieuwe kleding koop ik zelden, maar als ik iets koop, is het wel van goede kwaliteit. „Ik ben overigens geen krent. Ik geef graag geld uit in de horeca. Ik heb mijn dochter altijd grote cadeaus gegeven. Toen ze ging studeren, heb ik haar kamer, studie en leefgeld betaald. Ik wilde niet dat zij een studieschuld zou krijgen. Een tijd heb ik Syrische vluchtelingen een stageplek gegeven in mijn werkplaats. Ook dat kostte meer geld dan het opleverde, maar ik genoot en leerde er veel van. Het is een ontzettende luxe daarvoor te kunnen kiezen, daar ben ik me van bewust. Geld aan anderen geven is zoveel leuker dan aan jezelf.” Netto-inkomen : ongeveer 2.500 euro (gemiddeld) Vaste lasten : g/w/l 40 euro; zorgverzekering 125,24 euro; telefoon en internet 50 euro (zakelijk); abonnementen (Storytel, Apple Music, Cineville) 41 euro; horeca 400 euro; boodschappen 600 euro; kleding 33 euro; sportschool 22 euro Sparen : wat overblijft, blijft op de zakelijke rekening Laatste grote aankoop : eigen bijdrage bestelbus, nadat vorige was gestolen (7.000 euro)  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2021/12/17/grafkist-moet-uitnodigen-tot-aanraken-a4069388</guid>
      <pubDate>Fri, 17 Dec 2021 00:00:00 +00:00</pubDate>
    </item>
    <item>
      <title>‘Ik dacht: oh kak, nu ga ik die stap echt zetten’</title>
      <description><![CDATA[‘Ik heb vrij lang voor een non-profitorganisatie gewerkt omdat ik er in geloofde dat we het verschil konden maken. Maar vorig jaar liep ik vast in het systeem; het was een bureaucratische baan geworden en alle creativiteit was bij me weggeëbd. Ik kreeg een burn-out. Toch koos ik er voor bij dezelfde werkgever te re-integreren, want vanuit een burn-out een nieuwe baan zoeken is ook niet ideaal. „Het laatste project waar ik aan werkte, had als insteek samen de kracht en energie terugvinden om ergens verandering in te brengen. Toen dacht ik: hier wil ik meer mee doen! Ik heb de nodige cursussen gevolgd om als coach en adviseur aan de slag te gaan – organisatierebel, noem ik het ook wel. Nu de klanten nog.  „Bij mijn vorige werkgever verdiende ik 2.415 euro netto, nu heb ik net WW aangevraagd. Dat voelt als een stap terug, maar tegelijk zie ik de WW als een mogelijkheid om voor het eerst voor mezelf te beginnen. Mijn vriend heeft een vaste baan, dus samen komen we er wel.  „Toch was het wel spannend om bij mijn vorige baan te zeggen: als ik solliciteer op de interne functies en ik word het niet, dan ga ik weg. Toen ik het niet werd, dacht ik wel even: oh, kak, nu ga ik die stap echt zetten.” ‘Mijn vriend en ik maken 80 procent van wat we binnenkrijgen over op een gezamenlijke rekening. Nu is dat bij mij dus minder, maar ik vind het wel fijn dat we hetzelfde percentage aanhouden. En tegelijk is het soms ook beklemmend, dat je 80 procent van je inkomen kwijt bent aan het dagelijks leven.  „Ik denk dat veel mensen daarom blijven bij de baan die ze misschien niet zo leuk vinden. Het brengt veel risico’s met zich mee als je die opgeeft; dat je de kosten van levensonderhoud bijvoorbeeld niet meer kunt opbrengen. „Omdat ik voor mezelf ben begonnen, proberen we wel te bezuinigen. Onze oudste is net zindelijk, dus dat scheelt luiers. Kinderkleding kopen we vooral tweedehands. Met twee kinderen en veel spullen hebben we wel een grotere auto moeten kopen. Aan een volle tank zijn we zo 110 euro kwijt. „Boodschappen laten we bezorgen, maar we zijn wel overgestapt naar een goedkopere bezorgdienst, want het blijft een kostenpost. We eten ook graag biologisch. Daar wil ik niet op bezuinigen. Dan maar wat minder speciaalbiertjes. „Waar ik elke keer weer van schrik is wat we betalen aan de kinderopvang. Met twee kinderen die beiden drie dagen per week gingen, kostte dat bijna 1.200 euro per maand per kind. Ik weet wel dat we daarvoor ook kinderopvangtoeslag krijgen, maar toch. Nu gaat de oudste naar school en heeft de buitenschoolse opvang geen plek. Die kosten zijn dus een stuk lager.” Netto-inkomen : WW 1.800 euro Gezamenlijke lasten : wonen 1.460 euro; mobiel/internet/tv 96 euro; verzekeringen 395 euro; auto 240 euro; boodschappen 700 euro; abonnementen 52 euro; goede doelen 19 euro; kinderzaken 650 euro; horeca 215 euro  Privélasten : schaatsvereniging/abonnement 35 euro Sparen : verschilt per maand, 0-200 euro Laatste grote aankoop : speedskates 400 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	]]></description>
      <guid>https://www.nrc.nl/nieuws/2021/12/10/spannend-om-te-zeggen-als-ik-het-niet-word-ga-ik-a4068566</guid>
      <pubDate>Fri, 10 Dec 2021 00:00:00 +00:00</pubDate>
    </item>
  </channel>
</rss>
