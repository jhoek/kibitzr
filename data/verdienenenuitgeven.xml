<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[‘Mijn dochters inspireren me om gul te zijn’]]></title>
      <description><![CDATA[<p>‘Ik heb het laten berekenen en eigenlijk zou ik al met pensioen kunnen gaan. Alleen word ik bij de gedachte eraan al naar. Je ziet vaak dat mensen dan inzakken, futloos worden, omdat ze niks meer hoeven. Ik begrijp dat je niet eindeloos door kunt werken, maar het betekent niet dat je dan helemaal niks meer hoeft te doen. Je kunt nog steeds actief deelnemen aan de maatschappij. Dus ik ben nu aan het kijken hoe ik mijn ‘werkende’ leven de komende jaren in ga richten.  „Ik werk al 42 jaar bij de overheid en bij de spoorwegen, de laatste 17 jaar als zzp’er. Het is zo gek dat als je dan met pensioen gaat, er ook een heleboel kennis en kunde vertrekt. Dus toen dacht ik: ik kan mijn ervaring ook voor een periode ergens aanbieden, voor het geld hoef ik het niet meer te doen. Daarom werk ik op dit moment 24-28 uur per week vrijwillig bij twee organisaties, een groot documentairefestival en een organisatie die sport onder 55-plussers stimuleert. Er werd wel een beetje verbaasd gereageerd, toen ik zei dat ik het voor niets wilde doen. „Je kunt natuurlijk ook vrijwilligerswerk naast je betaalde baan doen, dat doe ik al heel lang. Zo geef ik een aantal keer per jaar lessen journalistiek op de weekendschool in Utrecht, de stad waar ik woon. Het is leuk om te zien hoe kinderen geïnspireerd worden door beroepen die zij ook kunnen gaan beoefenen. Zo krijgen ze een perspectief en doel om voor te leren.” ‘Ik heb best een actief leven, dat zit, denk ik, in de genen. Ik loop drie keer per week hard en ga twee keer per week naar de sportschool. Ik doe dat vooral om mijn conditie goed te houden voor als mijn vriend en ik bergwandelingen maken of lange fietstochten. De laatste jaren liepen we op Corsica en Mallorca, en we fietsten van Santiago naar Bilbao. We zijn begonnen aan de oversteek van de Pyreneeën, vanaf de Atlantische Oceaan tot aan de Middellandse Zee, in etappes. Maar dat middelste stuk is enorm zwaar, als we dat nog willen doen, dan moet dat de komende paar jaar, want fysiek wordt het anders te zwaar. „Op zaterdag ga ik na het sporten altijd naar het café voor een kop koffie en yoghurt met muesli. Dan lees ik de krant en ga ik daarna naar de markt om een bos bloemen te halen. We eten verantwoord, onder andere biologische vlees en vis, en meer met de seizoenen mee. Bovendien eten we de helft van de week vegetarisch. In het weekend hebben we vaak mensen te eten, daar bezuinig je niet op. „Ik doneer maandelijks aan verschillende goede doelen, waarbij documentairemakers diep in mijn hart zitten. Zij leven jaren van bijna niks om hun verhaal in beeld te vertellen, soms met gevaar voor eigen leven.  Mijn dochters inspireren me om daar gul in te zijn. Zo had de oudste toen ze klein was  al een spaarpotje  voor kinderen in oorlogsgebieden.” Netto inkomen : 3.290 euro per maand Gezamenlijke lasten : woonlasten (520 euro), boodschappen (740 euro), werkster (90 euro), bloemen (40 euro) Privélasten : verzekeringen (166 euro), abonnementen (43 euro), goede doelen (250 euro), sport (76 euro), kleding (80 euro), beauty/wellness (110 euro), horeca (120 euro), openbaar vervoer vrije tijd (60 euro), Spaanse les (45 euro), cadeautjes (40 euro), theater, bioscoop, boeken (35 euro), contactlenzen en bril (25 euro), vakanties (150-200 euro) Sparen : 800-1000 euro Laatste grote aankoop : tweedehands kinderstoel voor m’n kleindochter Amal (135 euro)   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/11/13/mijn-dochters-inspireren-me-om-gul-te-zijn-a4148124</guid>
      <pubDate>Sun, 13 Nov 2022 00:00:00 +00:00</pubDate>
    </item>
    <item>
      <title><![CDATA['Ik denk dat als je financiële vrijheid wil hebben, je wel je eigen onderneming moet starten']]></title>
      <description><![CDATA[<p>‘Sinds afgelopen zomer heb ik met een vriend een webshop waar we baardgroeimiddelen verkopen. Het is een middel dat ik zelf ook heb gebruikt en het werkte goed, alleen was het niet makkelijk te verkrijgen. En omdat ik vanuit mijn studie een grote interesse heb in hoe ondernemingen werken, dacht ik: ik kan het zelf ook gaan verkopen. De bedoeling is om ons assortiment uit te breiden, met ook haargroeimiddelen en andere cosmetica voor vrouwen en lifestyle-advies. Tot nu toe gaat het best goed, de eerste maand hebben we 2.500 euro omzet gedraaid. Vooralsnog gaat dat vooral op aan investeringen.  „Ik denk dat als je financiële vrijheid wil hebben, je wel je eigen onderneming moet starten. Ik hoop ooit advocaat te worden, maar ik ben niet bang voor een extra uitdaging. Ik ben van ver gekomen: ik begon op de mavo, ging toen naar de havo, het vwo en het hbo. Daardoor was ik wat extra jaren kwijt aan school, maar het getuigt ook van doorzettingsvermogen. En dat staat goed op m’n cv. „Mijn vaste lasten betaal ik nu met de lening die ik van [studiefinancieringsinstantie] DUO krijg. In rustige periodes zoals vakanties werk ik hier en daar als kok of personal trainer. Soms geef ik ook bijles maatschappijleer en economie, en begeleid ik woningbezichtigingen voor een makelaar. Buiten de vakanties focus ik me zoveel mogelijk op mijn studie, dan heb ik weinig tijd om naast mijn onderneming nog te werken.” ‘Mijn financiën richt ik nu volledig op een uitwisselingsprogramma met Amerika. Ik ga begin volgend jaar een paar maanden aan de University of Connecticut in Hartford studeren. De universiteit zit in een Harry Potter-achtig kasteel, heel leuk. Ik mag  daar ook een master gaan doen en dat geeft me de mogelijkheid om uiteindelijk ook in de VS advocaat te worden. Het is wel prijzig, die uitwisseling: inclusief huisvesting, eten en uitjes kost het 11.000 euro. Ik ga het wel redden, ik heb al flink wat gespaard. En het mooie van onze onderneming is dat alles digitaal is; alleen de verzending van het product wordt door mijn partner gedaan. Vanuit Amerika kan ik het online gedeelte onderhouden en hopelijk krijg ik daar dan ook inkomsten uit. „Ik sport bijna elke dag, dus ik probeer veel groenten en proteïnen te eten. En met de stijgende kosten loopt dat wel op. Een keer per week ga ik naar de universiteit in Leiden, de rest van de hoorcolleges kan ik online volgen. Als ik dan thuis ben, eet ik zo twee keer per dag warm, rijst met kip bijvoorbeeld. Ik woon in een studentencomplex in Amsterdam, met een dure supermarkt in het gebouw. De verleiding is heel groot om daar even snel iets te halen als ik iets mis, terwijl de goedkope supermarkt 250 meter verderop is. Dan ben ik dus vaak duurder uit.” Netto-inkomen:   gemiddeld 800 euro uit verschillende werkzaamheden en 1.000 euro DUO-lening  Vaste lasten:  woonlasten 800 euro; mobiel/internet/tv 70 euro; verzekeringen 150 euro; boodschappen 250 euro; abonnementen 15 euro; sport 16 euro  Sparen:  200 euro Laatste grote aankoop:  AirPods Max-hoofdtelefoon (480 euro)  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/31/ik-ben-niet-bang-voor-een-extra-uitdaging-a4146720</guid>
      <pubDate>Mon, 31 Oct 2022 00:00:00 +00:00</pubDate>
    </item>
    <item>
      <title><![CDATA[‘Eerder had ik het lef niet om voor mezelf te beginnen’]]></title>
      <description><![CDATA[<p>‘Na 33 jaar in loondienst in de catering te hebben gewerkt, werd ik bij een reorganisatie ontslagen. Ik was wel klaar met geld verdienen voor een ander. Ik heb gebrainstormd en met een headhunter gesproken. Zo kwam ik bij de Universiteit van Amsterdam terecht, waar ik een lunchcounter run. „Nu voorzie ik studenten van bakkies schuim (cappuccino) en melkmuiltjes (latte). En ik maak echt lekkere bammetjes, met een bite, niet met een lullig blaadje sla. Ik heb geen baas meer die bepaalt dat er maximaal twee plakjes komkommer of een onsje vlees op een broodje mogen. Die vrijheid is heerlijk. „Het ondernemerschap zit mij in het bloed, maar eerder had ik het lef niet om voor mijzelf te beginnen. Durf het maar eens: een vast contract is safe. Door die reorganisatie is de keus voor mij gemaakt. En daar ben ik zó blij mee, dit werk is echt een lot uit de loterij. „Het was wel even spannend; ik heb niet een makkelijk moment gekozen om te beginnen. Ik ben inmiddels drie jaar bezig en we zijn vier lockdowns verder. Het is simpel: als er minder studenten door de gangen lopen, heb ik minder inkomen.  „Natuurlijk zijn er toen wel even twijfels geweest, maar het zit niet in mij om bij de pakken neer te zitten. Gelukkig heb ik ook een buffer waar ik op terug kan vallen. Ik heb de tijd gebruikt om allerlei recepten te bedenken, zodat ik kon knallen zodra alles weer begon. En nu is het een gekkenhuis, echt drukker dan ooit.” ‘Ik ben georganiseerd en heb graag de controle. Zo weet ik altijd wel wat er op mijn rekening staat en probeer ik bijvoorbeeld van een vast bedrag boodschappen te doen, al wijk ik daar voor iets lekkers als asperges ook graag van af. „Dat zie je ook terug in mijn afspraken, die plan ik ver vooruit. Ik ga een keer per maand naar de schoonheidsspecialist, elke zes weken naar de kapper en elke drie maanden naar de pedicure, omdat ik zoveel sta. Je moet wel een beetje goed voor jezelf zorgen. „Gekke uitspattingen heb ik ook. Vroeger kon ik goed geld uitgeven aan kleding, nu vooral aan reizen en muziek. Ik denk dat ik wel duizend cd’s heb. Muziek is zo goed voor je gestel. Bij regen of een pechdag moet je heel hard muziek opzetten en met een grote glimlach even tien minuten dansen. Als de muziek aangaat, kan ik niet stil blijven staan. Ook als ik aan het werk ben, oortjes in of de radio aan en dan dansen achter de counter. „Ik heb het heel goed. Ik hoef niet superrijk te zijn, ik vind het vooral belangrijk dat ik plezier heb in mijn werk en dat ik er lekker van kan leven. Dat doe ik ook: ik krijg iedere dag weer energie van mijn werk, kan een wijntje bij de boodschappen kopen en sta elke zaterdag ergens op de dansvloer.” Netto-inkomen : 2.195 euro Vaste lasten : huur, g/w/l 613 euro; boodschappen 300 euro; verzekeringen 62 euro; auto 70 euro; internet, tv, telefoon 68 euro; abonnementen (tijdschriften, NS) 66  euro; goede doelen (adoptiekat) 10 euro Sparen : gemiddeld 75 euro Laatste grote aankoop :  stereo-installatie, 800 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/24/eerder-had-ik-het-lef-niet-om-voor-mezelf-te-beginnen-a4146040</guid>
      <pubDate>Mon, 24 Oct 2022 00:00:00 +00:00</pubDate>
    </item>
    <item>
      <title><![CDATA[‘Hier op de klei is mijn verhaal helemaal rond’]]></title>
      <description><![CDATA[<p>‘Ik heb als kok jaren in restaurants gewerkt. Ik werkte het ene jaar hier, dan weer twee jaar daar, zowel aan de koude als de warme kant. Ik heb het vak in Italië geleerd en daar vier jaar fulltime gekookt. Mijn ambitie was nooit om met veel poespas op sterrenniveau te koken, liever eerlijk en puur zoals ik dit in Italië heb geleerd. „Toch was er altijd iets wat ik miste, het voelde niet zoals ik mijn ideale baan graag zou invullen. Toen ben ik mijn ondernemingsplan gaan schrijven, ik wilde een kookstudio opzetten. Daar heb ik een half jaar voor uitgetrokken en vijf jaar geleden ben ik voor mezelf begonnen. In de tussentijd ben ik vanuit Utrecht naar het platteland verhuisd. Doordat ik hier met mijn neus op de klei zit, daar waar de producten groeien en de boeren bezig zijn, is mijn verhaal helemaal rond. In mijn kookstudio geef ik kookcursussen en kan ik mijn gasten het hele verhaal overdragen, over waar je eten vandaan komt totdat het op je bord ligt.  „De horecalonen zijn doorgaans best wel laag en je werkt keihard, dus toen ik voor mezelf begon, wilde ik wel iets meer gaan verdienen. Buiten corona om is dat goed gelukt. Meestal kijk ik aan het einde van het jaar wat ik overhoud, dat zet ik opzij voor mijn pensioen. Ik denk dat dit jaar – hoewel ik drie maanden dicht ben geweest – best een goed jaar zal zijn.” ‘Vorig jaar hebben mijn vriend en ik op een vakantiepark een huis kunnen kopen dat voor permanente bewoning is vrijgegeven. Mijn boekhouder adviseerde ook een huis te kopen, omdat mijn zaak toen vanwege corona best slecht liep. Als we toen niet hadden gekocht, had ik nu, als ondernemer, zó drie tot vijf jaar moeten wachten om weer een hypotheek te kunnen krijgen.  „We hoefden niet zoveel aan het huis te doen, maar het was een vakantiehuis en dus niet ingericht op uitgebreid koken. Daarom hebben we er een nieuwe keuken ingezet en nog een en ander verbouwd.  „We hebben twee honden, Mikkel en Aksel. Mikkel heeft nooit iets, maar met Aksel moeten we bijna elke maand naar de dierenarts. De ene keer verstapt ze zich of loopt ze tegen een tak, de andere keer moet ze diareeremmers omdat ze iets verkeerds heeft gegeten. Daarom hebben we beide honden verzekerd. Dat kost 53 euro per maand, maar dan kom je tenminste niet voor verrassingen te staan. „Ik heb ook een zeilbootje, dat vraagt best wat onderhoud. Een keer in de twee jaar moet je het insmeren; als je dat zelf doet, kost het al 250 euro. Ik heb er zonnepanelen op en dit jaar ben ik al 400 euro kwijt aan motorproblemen. We hebben er afgelopen zomer wel veel mee gevaren, dat was ook gelijk onze vakantie.” Netto-inkomen : 2.000 - 2.500 euro per maand Gezamenlijke lasten : wonen 1.910 euro; boodschappen 400 euro Privélasten : verzekeringen 251 euro; auto 200 euro; kleding 50 euro; abonnementen 15 euro; honden 95 euro; studieschuld 65 euro; broodfonds 100 euro Sparen : wat over is: 0-200 euro Laatste grote aankoop : isolerende gordijnen 900 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/17/hier-op-de-klei-is-mijn-verhaal-helemaal-rond-a4145332</guid>
      <pubDate>Mon, 17 Oct 2022 00:00:00 +00:00</pubDate>
    </item>
    <item>
      <title><![CDATA[‘Geld apart leggen heb ik moeten leren’]]></title>
      <description><![CDATA[<p>‘Tot mijn achttiende had ik obesitas. Ik was 1.64 m. en woog ruim 80 kilo. Als ik thuiskwam van school nam ik een zak popcorn en ice tea – ik at en dronk mijn verdriet weg. „Die zomer was ik in drie maanden zes kilo aangekomen. Dat greep mij aan. Ik studeerde MBO autotechniek, had geen geld en vroeg mijn broer om mij in te schrijven bij de sportschool – in vier maanden verloor ik 25 kilogram. Ineens kon ik weer een S-je dragen. Dat voelde goed. „Ik wilde ook anderen helpen met een gezondere levensstijl. In 2021 heb ik hier in Etten-Leur samen met drie vrienden een active lifestyleclub opgericht. We hebben in twee maanden een oude garage omgebouwd. Het was ramadan: elke dag werkte ik na het gebed tot diep in de nacht. We hebben alles zelf gedaan, vrienden en vaders hebben geholpen. Dat scheelde de helft van het geld. „De kosten splitten we met z’n vieren, maar de klanten moet je zelf regelen. Iedereen werkt hard, maar we supporten elkaar en als iemand op vakantie is, neemt een ander zijn klanten over. Ik heb 12 tot 15 klanten die ik op wekelijkse basis zie. We praten, soms doe ik beneden in de sportschool oefeningen met ze. „Ook werk ik nog acht uur per week bij de Albert Heijn.  Daarna ga ik naar onze fitclub om tot in de avond klanten te ontvangen – dat zijn soms lange dagen.” ‘Zolang het kan, woon ik bij mijn ouders. Dat is een bewuste keuze, ik wil nu focussen op mijn eigen bedrijf, maar alles wat ik zelf kan betalen, betaal ik uit eigen zak. Ik doe mijn eigen boodschappen, kook zelf en doe de was. „Minimaal tien procent van mijn netto-inkomen leg ik elke maand apart. Ik heb dat moeten leren. Vroeger zag ik wel eens min 300 euro op mijn rekening staan – dan had ik bijvoorbeeld te veel uitgegeven aan uit eten gaan. Ik heb echt ‘nee’ moeten leren zeggen. Nu ga ik nog maar gemiddeld één keer per maand.  „Als ik voor een week boodschappen doe, zit ik al tussen de 60 en 80 euro. Gezond eten is duurder en ik vind mijn lichaam belangrijk.  „Ik sport bijna twee keer per dag en moet herstellen. Ik gebruik daar shakes en toevoegingen met mineralen en vitamines. Daarnaast eet ik biologisch en veel vis. „Mijn laatste grote uitgave was een vakantie naar Marokko met mijn moeder en broer. Ik heb de ene helft betaald, mijn broer de andere. Dat geeft een goed gevoel.  „Mijn doel is om zo’n groot bedrijf te hebben dat mijn ouders allebei niet meer hoeven te werken. Dan maak ik ze maandelijks een bedrag over. Ze hebben altijd goed voor mij gezorgd en dat wil ik teruggeven.”  Netto-inkomen:  1.600 euro Lasten:  bedrijfspand (huur, g/w/l gedeeld); 300 euro; mobiel/tv/internet 45 euro; zorgverzekering 140 euro; boodschappen 550 euro; horeca 30 euro; vervoer 30 euro; abonnement online platform voor klanten 12 euro; bijdrage aan moskee en familie in Marokko 50 euro; sportscholen 30 euro; kleding 50 euro; kapper/verzorging 100 euro Sparen:  200 tot 300 euro Laatste grote uitgave:  bijdrage aan vakantie met moeder naar Marokko (1.100 euro)  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/10/geld-apart-leggen-heb-ik-moeten-leren-a4144589</guid>
      <pubDate>Mon, 10 Oct 2022 00:00:00 +00:00</pubDate>
    </item>
    <item>
      <title><![CDATA[Een hypotheek van 47 euro. Wie heeft dat tegenwoordig nog?]]></title>
      <description><![CDATA[<p>‘Stel, je bent vijftig jaar getrouwd en je geeft een feest. Je kinderen, je kleinkinderen, je wilt iedereen zien stralen. Daar ga ik als performer voor, en daarom moet ik ook heel goed zijn. Ik laat me inhuren voor feesten en partijen, maar ook voor begrafenissen en bedrijfsbijeenkomsten. Daarnaast trek ik met mijn bootje door het land om muziek te maken en mensen aan het lachen te krijgen. Ik wil iets neerzetten wat iedereen tot deelgenoot maakt. Zo heb ik op de grachten van Amsterdam vaak een muzikaal onderonsje met het carillon van de Zuiderkerk, de Oude Kerk of de Westertoren, of mensen vragen een serenade bij me aan. Ik breng mensen samen, ik zeg bijvoorbeeld: ‘zwaai even naar elkaar’, of ‘omhels elkaar’, en dan vaar ik weer verder.  „Naderhand laat ik altijd een klompje van hand tot hand  gaan, maar mensen hebben bijna nooit meer contant geld op zak, dus veel levert het niet op. Maar dat is ook niet belangrijk. Het klinkt misschien heel zalvend, maar ik doe het voor die ene glimlach: dat is onbetaalbaar en daar word ik blij van. „Als muzikant is de verleiding groot om, naast de optredens ook les te geven, zodat je een basisinkomen hebt. Maar ik heb altijd gezegd dat ik dat niet wil, want door die lessen word ik moe. En dan heb ik niet meer de power om te zorgen dat ik goed ben en om nieuwe ideeën uit te werken. Ik kom vaak net rond, maar ik heb genoeg en ik ben tevreden.  ‘Mijn vaste lasten betaal ik met de optredens waarvoor ik me laat inhuren. De hypotheek kost me bijna niks: 47 euro. Wie heeft dat tegenwoordig nog? Ik woon al 28 jaar in mijn huis in Soest en heb het destijds voor weinig geld gekocht. Daarbij ben ik heel handig, dat is ook mijn mazzel. Ik heb het hele huis grotendeels zelf opgeknapt. „Mijn gas en licht zijn onlangs wel flink duurder geworden, dat ging van 150 naar 400 euro per maand. Dus ik doe wel mijn best om te besparen: de cv staat op 16 graden, ik heb een dranger op de deur en de thermostaat gaat omlaag als ik wegga. En ik douche heel kort: ik ga erin, een beetje shampoo, masseren en uitspoelen, dan snel soppen, afspoelen en eronder vandaan. Ik maak er een telspelletje van, dan wordt het leuk.  „Mijn vriendin en ik -– we wonen niet samen want we kennen elkaar pas een paar maanden – hebben als thema: geluk ligt voor het oprapen. En dan zie je dat je met heel weinig heel gelukkig kunt zijn. Ik drink niet, ik rook niet, dat scheelt al geld. Ik heb geen huisdier, want dat vind ik echt te duur. Maar ik heb ook het geluk dat mijn moeder me al een aantal jaar 6.000 euro per jaar toestopt. Ik heb geen buffer en zeker in de coronatijd heeft me dat echt gered.” Netto-inkomen:  2.500 euro  gemiddeld per maand Vaste lasten:  woonlasten 600 euro; mobiel/internet/tv 80 euro; verzekeringen 250 euro; autokosten 250 euro; boodschappen gemiddeld 200 euro; abonnementen 20 euro; goede doelen 20 euro; ondersteuning studerende zoon 500 euro; kleding 40 euro; reizen 50 euro Sparen:  als er iets overblijft Laatste grote aankoop:  „Een nieuw, lichtgewicht orgel dat ik aan het maken ben. Dat gaat 5.000 euro kosten, het is een project van vier jaar.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/03/ik-douche-nu-heel-erg-kort-om-te-besparen-a4143860</guid>
      <pubDate>Mon, 3 Oct 2022 00:00:00 +00:00</pubDate>
    </item>
    <item>
      <title><![CDATA[‘Werken als zzp’er geeft me meer energie’]]></title>
      <description><![CDATA[<p>‘Het zzp-leven ben ik ingerold toen er via Facebook een zzp-klus voor twee dagen per week op mijn pad kwam. Die kans heb ik aangegrepen, met het idee voor de andere helft van de tijd in loondienst te blijven. Maar nadat ik hierover een bericht op LinkedIn had geplaatst, vulde mijn agenda zich met kennismakingsgesprekken. „Nu heb ik drie functies op interimbasis. Eén op het gebied van personeelszaken, één als salarisadministrateur en één als financieel administrateur.  Door als zelfstandige te werken, kan ik ze nu alle drie tegelijk uitvoeren en dat bevalt goed. Het geeft me veel meer energie. „Sinds ik een jaar geleden begon als zzp’er, heb ik meer dan genoeg werk gehad. Daar ben ik echt trots op.  Langzamerhand krijg ik steeds meer een idee van de vorm waar ik naartoe wil. Ik vind contact met collega’s belangrijk, maar ben ook op zoek naar meer vrijheid om mijn eigen tijd in te delen. Het liefst zou ik dat  fifty-fifty  verdelen: een interimklus voor twee of drie dagen per week, en de rest van de tijd besteden aan losse opdrachten.  „Financiële administratie leent zich daar goed voor, daarom ben ik dat aan het uitbreiden. Ik heb net een certificaat gehaald, waardoor ik met software van Moneybird kan werken, een boekhoudprogramma voor zzp’ers en kleine bedrijven. Bij dit werk maakt het niet uit of ik de administratie ’s avonds of in het weekend doe, thuis of in een hutje op de hei, als het maar af is voor de kwartaalaangifte. Vanaf oktober heb ik nog maar twee interimklussen, dan ga ik verder toewerken naar de vorm met half vaste dagen en half klussen waarbij ik mijn eigen tijd kan indelen.” ‘Hoeveel ik maandelijks verdien, fluctueert heel erg. Ik keer mijzelf elke maand 3.500 euro uit. Ik wil een vast salaris hebben en van de overige inkomsten een buffer opbouwen, voor als het een keer tegenzit. „Ik ben heel netjes in mijn administratie, weet altijd wat er op mijn rekening staat en wanneer iets wordt afgeschreven. Dat heeft natuurlijk met mijn werk te maken, maar komt misschien ook doordat ik jarenlang elk dubbeltje moest omdraaien. Als alleenstaande moeder werkte ik toen drie dagen in loondienst. Met een kind en een hond was dat wel aanpoten. Dat is geen enkel probleem geweest, maar dan ben je wel kritisch op wat je wel en niet kunt uitgeven. „Dat bewustzijn probeer ik de zzp’ers voor wie ik de administratie doe ook mee te geven. Heel veel mensen hebben geen idee wat er omgaat in hun bedrijf of waar een bepaalde factuur voor is. Ze huren mij in om de administratie te verlichten, maar ik ben ook een soort coach: ik geef altijd terugkoppeling. Zo probeer ik zzp’ers een beetje op te voeden en wegwijs te maken in hun financiën. Maar niet té veel natuurlijk, ik moet er nog wel werk aan hebben.” Netto-inkomen : 3.500 euro uit eigen bedrijf  Vaste lasten : huur, g/w/l 900 euro; boodschappen 280 euro; verzekeringen 240 euro; auto 350 euro; internet, tv, telefoon 85 euro; abonnementen (Parfumado, skincare) 45 euro; zakgeld en studiekosten dochter 400 euro; sporten 120 euro; hond Frits 80 euro; kleding 150 euro; horeca 200 euro; reizen 180 euro  Sparen : gemiddeld 250 euro Laatste grote aankoop : Koffiezetapparaat, 1.079 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/23/werken-als-zzper-geeft-me-meer-energie-a4143020</guid>
      <pubDate>Fri, 23 Sep 2022 00:00:00 +00:00</pubDate>
    </item>
    <item>
      <title><![CDATA[‘Ik koop alleen kleding als ik die mooi vind’]]></title>
      <description><![CDATA[<p>‘Als zzp’er sta je altijd aan. Dan ben ik op een verjaardag en hoor ik mensen over een probleem op het werk praten, en dan denk ik heel vaak: misschien zit daar wel een opdracht voor mij in… Zo kwam ik ook aan mijn huidige klus voor een werkgroep met cardiologen.  „Ik adviseer bedrijven en instanties over gastvrijheidsissues. Ik heb bijvoorbeeld het Depot Boijmans van Beuningen geholpen om de bezoekers zich beter welkom te laten voelen.  „Jarenlang werkte ik in de horeca, eerst in Amsterdam en daarna zeven jaar in de Filippijnse hoofdstad Manila. Toen ik in 2014 terugkwam naar Nederland, wilde ik iets anders. Ik begon voor mezelf en wat begon met een geintje, maakte al snel dat ik de zelfbenoemde stadsbemoeial werd. Vanuit die functie bemoei ik me met de gastvrijheid in Rotterdam. Mijn dertig jaar horeca-ervaring heeft hierbij wel geholpen, bepaalde dingen werken overal ter wereld hetzelfde rondom gastvrijheid. Maar ik heb er ook veel over gelezen, ik heb trainingen gevolgd en geef ze nu ook zelf. „Daarnaast organiseer ik evenementen voor een winkeliersvereniging aan de West-Kruiskade en sinds kort ben ik een pop-uphoedenwinkel begonnen in de stad. Ik heb een baard, maar geen hoofdhaar en daarom wilde ik graag iets op mijn hoofd. Een vriendin ontwierp een hoed en nu verkoop ik ze. Mijn inkomen fluctueert nogal, maar ik hoop op den duur met de winkel oud te kunnen worden. Ik zie mezelf over twintig jaar nog steeds die sleutel in de winkeldeur steken.” ‘Als alleenstaande man in Rotterdam eet ik vaak buiten de deur. Ik woon op de West-Kruiskade en daar heb je een rijkdom aan keukens uit allerlei culturen. Als je zo verwend bent als ik, heb je niet één favoriet, daarvoor is er te veel keuze. Per maand ben ik daar wel zo 100 euro aan kwijt. Daarnaast heeft mijn pop-upwinkel ook een café met lunch en borrels. Wat overblijft van wat ik daar kook, eet ik uiteindelijk op. De ene keer is dat een omelet, bruchette of een broodje bal, ik maak alleen wat ik zelf lekker vind. „Mijn handel is er leuk uitzien, dus ik besteed maandelijks best wat aan nieuwe kleding. Niet dat ik afga op bepaalde merken, ik koop kleding alleen als ik die mooi vind. Zo heb ik ooit een verschrikkelijk dure winterjas van 1.000 euro gekocht, hij zal ongetwijfeld van een merk zijn, maar ik heb geen idee. Ik vond hem in een gek winkeltje aan de Nieuwe Binnenweg.  „Ik heb een auto, maar kan eigenlijk best zonder, heb ik laatst gemerkt. Ik deed mee met een pilot van de gemeente: ik kon met één pas gebruikmaken van al het openbaar vervoer in de stad, van de waterbus tot de deelscooter. Heel handig, en dan ontdek je opeens hoe snel je door de stad kunt reizen. Toch houd ik mijn auto aan omdat mijn moeder van tachtig in Koudekerk aan den Rijn woont en ik minimaal een keer per week langs wil om leuke dingen met haar te doen.” Inkomen : 1.900 euro gemiddeld netto per maand Vaste lasten : wonen 1.020 euro; verzekeringen 175 euro; auto 100 euro; boodschappen 220 euro; Spotify 10 euro; mobiel/internet/tv 70 euro; kat 45 euro; goede doelen 10 euro Sparen : dat fluctueert, ik probeer mijn bitcoinportemonnee te vullen met de tientjes die overblijven Laatste grote uitgave : kerstmanrood ribfluwelen maatpak 300 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/19/ik-koop-alleen-kleding-als-ik-die-mooi-vind-a4142229</guid>
      <pubDate>Mon, 19 Sep 2022 00:00:00 +00:00</pubDate>
    </item>
    <item>
      <title><![CDATA[‘Ondernemen, daar krijg ik energie van’]]></title>
      <description><![CDATA[<p>‘Na mijn afstuderen in 2019 begon ik met een supermooie baan: onderwijskundige bij Hogeschool Windesheim. Toch zat ik er niet op mijn plek. Eén reden was de lockdown. Een half jaar nadat ik was begonnen, moesten we bijna fulltime vanuit huis werken. Daar werd ik geen leuker persoon van.  „Na twee jaar ben ik via een talententraject gaan kijken wat beter bij mij paste. Daaruit bleek dat ik organiseren heel leuk vind en graag in de spotlight sta. Dat klinkt misschien stom, maar ik haal er energie uit als mijn werk gezien wordt. Zo kwam wedding- en eventplanning al vrij snel bovendrijven.  „Grappig, want in mijn examenjaar had ik al eens een folder aangevraagd van een weddingplanneropleiding, maar met een vwo-diploma is het toch taboe om niet naar de universiteit te gaan. Terwijl ik achteraf gezien misschien liever meteen begonnen was met ondernemen. Dat had me een studieschuld gescheeld. „Ik ben nu driekwart jaar bezig en ik heb zo’n vijftien evenementen en acht bruiloften georganiseerd, waarvan een deel nog moet plaatsvinden. Via mijn Instagrampagina en site lopen de opdrachten goed binnen. Ook zit ik hier in een christelijke omgeving waar veel mensen jong trouwen; zelf ben ik vorig jaar getrouwd. „Ik heb al genoeg toekomstdoelen: een eigen weddingplanneropleiding of een weddingplanneragency bijvoorbeeld. Ook ben ik bezig een verhuurtak op te zetten voor bruiloftstyling. Dat ondernemen en plannen maken; daar krijg ik veel energie van.”  ‘Laatst vroeg iemand op een verjaardag wat ik nu verdien, maar die vraag is lastig te beantwoorden. Weddingplannen is echt seizoenswerk: nu haal ik veel binnen, maar in december zal het minder zijn. Daarom keer ik mezelf ‘maar’ 1.000 euro uit per maand. De rest is een buffer. Wel vraag ik klanten een aanbetaling van 50 procent op de 3.000 euro die ik vraag per bruiloft. Zo spreid ik toch een beetje mijn inkomsten.  „Mijn man Jan-Hans is het type dat als hobby excelletjes maakt van onze inkomsten en uitgaven. Hij is dus van de financiën bij ons thuis. Toen ik begon als ondernemer, stelde hij voor om de gezamenlijke lasten voor een jaar 75/25 te verdelen, zodat ik ruimte krijg om te groeien met mijn onderneming. Volgend jaar hoop ik weer fiftyfifty te kunnen bijdragen.  „Sinds ik voor mezelf ben begonnen, moet ik meer letten op mijn uitgaven. Ik was altijd erg van het terrassen en van kleding kopen. Dat moet nu allemaal wat minder. Wel boffen we met ons koophuis. In 2019 was de huizenmarkt al wat overspannen, maar niet zo erg als nu. Met 15.000 euro overbieden hebben we toen een klushuis in Zwolle kunnen kopen. Als ik zie voor hoeveel ze nu weggaan, hebben we geluk gehad.” Netto-inkomen : 1.000 euro     Gezamenlijke lasten : hypotheek, g/w/l 1.270 euro; tv/internet 65 euro; verzekeringen 115 euro; boodschappen 600 euro; huisdier (labradoodle) 150 euro; horeca 225 euro Privélasten : mobiel 11 euro; zorgverzekering 120 euro; auto 150 euro; abonnementen 10 euro;  goede doelen 5,50 euro; sport 32 euro; kleding 100 euro; wellness 39 euro  Sparen : als er wat overblijft   Laatste grote uitgave : rotan bankje voor verhuur  bruiloftstyling 150 euro       		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/12/ondernemen-daar-krijg-ik-energie-van-a4141513</guid>
      <pubDate>Mon, 12 Sep 2022 00:00:00 +00:00</pubDate>
    </item>
    <item>
      <title><![CDATA[‘Ik zie geld als een ruilmiddel voor leuke dingen’ ]]></title>
      <description><![CDATA[<p>‘Nadat ik erachter was gekomen dat een baan achter de computer niks voor mij is, ben ik de vrijeschoolpabo gaan doen. Als kleuterjuf ben je bezig de kinderen heel basale, maar ook heel belangrijke dingen te leren: hoe je samen kunt spelen, hoe je naar elkaar luistert, dat je fouten mag maken en dat het tijd kost om iets onder de knie te krijgen. „Inmiddels werk ik al vijf jaar als kleuterjuf op Vrije School Mareland in Leiden. In de kleuterklas spelen kinderen met natuurlijke materialen en is er veel vrijheid om bijvoorbeeld hutten te bouwen en de eigen fantasie te gebruiken. Ik zie veel blije kinderen bij ons op school. „Het gaat me na aan het hart dat kinderen zich vrij en veilig voelen om zichzelf te mogen zijn, zeker met betrekking tot hun huidskleur, gender en seksuele oriëntatie. Racisme en seksisme zitten helaas diep in de maatschappij ingebakken. Als je daar als leerkracht of ouder niet over praat, krijgen kinderen toch bepaalde stereotyperende beelden mee uit de omgeving. Ik probeer dat tegen te gaan door wél met kleuters te praten over deze diversiteitsthema’s, en door actief het vrijeschoolonderwijs zo divers en inclusief mogelijk te maken.” ‘Ik hou niet veel geld over. De vaste lasten voor mijn huis zijn al best hoog. Tel daar de kosten voor zorgverzekering en benzine – zeker tegenwoordig – bij op, en het is er snel doorheen. Aan het begin van de maand stort ik een bedrag op mijn spaarrekening, maar aan het eind van de maand moet ik dat vaak terugstorten. Het salaris voor basisschoolleraren is te laag, vind ik. Onderwijs is een van de belangrijkste dingen voor de maatschappij, het zou een goedbetaalde baan moeten zijn. „Ik werk al sinds mijn dertiende en heb een buffer opgebouwd. Ik heb nooit rood gestaan en nooit financiële problemen gehad. Maar mijn spaargeld groeit ook niet heel hard. Dat vind ik  jammer. Ik ben nu dertig en zou best een huis willen kopen. Ik heb geen hoge eisen, maar weet toch dat het niet realistisch is als leerkracht in je eentje. Ik deel nu een huurappartement met mijn zusje. „Ik zie geld als een ruilmiddel voor leuke dingen: naar een concert, uit eten, naar het theater. De eerste twee weken nadat ik salaris heb gehad, leef ik iets ruimer: dan koop ik een leuke jurk of ga een weekendje weg. Het is lekker om even het gevoel te hebben: ik heb weer salaris. Daarna word ik meestal zuiniger.” Netto-inkomen : 2.100 euro Vaste lasten : wonen (huur, gas/water/licht) 803 euro; zorgverzekering 137 euro; auto 260 euro; boodschappen 330 euro; sportschool 42 euro; dansen 50 euro; telefoonabonnement 28 euro; afbetaling studieschuld 60 euro; kleding 80 euro. Sparen : wat overblijft Laatste grote aankoop : vliegticket naar Praag 354 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/04/ik-zie-geld-als-een-ruilmiddel-voor-leuke-dingen-a4140678</guid>
      <pubDate>Sun, 4 Sep 2022 00:00:00 +00:00</pubDate>
    </item>
  </channel>
</rss>
