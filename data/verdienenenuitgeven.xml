<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[‘Fijn dat ik niet alle werk hoef aan te nemen’ ]]></title>
      <description><![CDATA[<p>‘Ik zing en speel al twintig jaar gitaar in een Johnny Cash-coverband en daarmee zijn we alweer behoorlijk aan het toeren. Vooral in oosten, noorden en zuiden van het land, bijna niet meer in Amsterdam, waar ik woon. Er is hier ook niet echt een markt, er zijn maar weinig plekken waar je nog zomaar kunt spelen. Dat is wel jammer, het komt de kwaliteit van de muziek niet ten goede. Alleen de grote bands krijgen nog ruimte in een Melkweg of Paradiso. In Friesland is dit heel anders, daar betalen mensen graag een klein bedrag en komen echt genieten van een band als de onze. Gemiddeld houd ik er een paar honderd euro per week aan over, maar dat hangt  natuurlijk wel af van hoeveel ik speel. „Ik speel ook nog in een andere band waarmee we tijdens corona de studio in zijn gedoken. Kort geleden hebben we onze nieuwe lp gepresenteerd in Concerto.  Het lp-geluid is beter en het is veel gezelliger om een naald op vinyl te zetten dan op  play  te drukken. De proefdruk hadden we vorig jaar mei al aangeleverd, maar omdat vinyl opeens ongekend populair is, moesten we een jaar wachten voor we onze plaat konden uitbrengen. Van de 25 euro per lp in de verkoop ontvangt de band 15 euro. „Naast de muziek werk ik nog als technicus bij een instituut waar onder meer congressen plaatsvinden. Ik regel geluid en licht. Het is op oproepbasis; gemiddeld verdient dat 1.500 bruto per maand.” ‘Onze vaste lasten zijn niet heel hoog, dus het is heel fijn dat ik niet al het werk moet aannemen dat langskomt om de huur te kunnen betalen. Zeker toen onze twee dochters (13 en 15) wat kleiner waren, speelde ik in het weekend en kon ik ze doordeweeks naar school brengen en ophalen. Dat is echt een luxe. Nu zitten ze op de middelbare school en is dat brengen niet meer nodig.  „Ik vind de kosten die mijn dochters met zich meebrengen best meevallen: onze ene dochter zit op dansles en de ander op fitness. Daarnaast krijgen ze allebei kleedgeld en kopen daarmee veelal tweedehandskleding.  „We willen met het gezin heel graag volgend jaar een maand rondtrekken in Thailand, om de meiden iets van de wereld te laten zien. We denken dat je daar een rijker mens van wordt, als je ziet hoe andere mensen leven en je andere culturen leert kennen. Ik denk dat ze later zelf ook wel gaan reizen, maar het is leuk zo hun eerste verre reis mee te maken en te zien hoe ze het ervaren. We hebben voor Thailand gekozen, zodat we makkelijk zowel drukke plekken kunnen bezoeken als rustige plekken met veel natuur.  „Een half jaar geleden waren de tickets voor vier personen nog zo’n 4.500 euro. We gaan ervan uit dat we ter plaatse niet zo veel nodig hebben. Dus we proberen 10.000 euro bij elkaar te sparen.” Netto-inkomen : gemiddeld 1.750 euro Gezamenlijke lasten : wonen 750 euro; mobiel/internet/tv 75 euro; verzekeringen 245 euro; auto 245 euro; boodschappen 600 euro; abonnementen 45 euro; goede doelen 12,50 euro; hond en poes 30 euro; kinderzaken 250 euro; sport 60 euro; kleding 25 euro Sparen : 350 euro per maand Laatste grote aankoop : auto 8.000 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/29/fijn-dat-ik-niet-alle-werk-hoef-aan-te-nemen-a4130083</guid>
      <pubDate>Sun, 29 May 2022 00:00:00 +00:00</pubDate>
    </item>
    <item>
      <title><![CDATA[‘Vaak op vakantie vind ik belangrijk’ ]]></title>
      <description><![CDATA[<p>‘In 2016 werkte ik bij een bedrijf waar ik drie keer was gepromoveerd en weken maakte van rond de 50 uur. Op een gegeven moment dacht ik: hoe kan ik voorkomen dat ik hier een burn-out van krijg? Niet dat ik er tegenaan zat, maar je kunt het maar beter voor zijn. „Voor mij bleek de oplossing: veel op vakantie gaan. Vooral in Griekenland kan ik mij goed ontspannen, ik hou van de warme en gastvrije cultuur. Er zijn jaren geweest dat ik tien keer per jaar in Griekenland te vinden was. Voordat ik op vakantie ga, schrijf ik alles op wat ik nog moet doen. De belangrijkste taken voer ik uit, de rest bewaar ik voor als ik terug ben. Doordat ik het op papier heb staan, spookt het tijdens de vakantie niet meer door mijn hoofd. „Als coach werk-privébalans probeer ik nu mensen te helpen om ook een manier te vinden waarop ze hun werk af en toe helemaal los kunnen laten. Mijn klanten zijn vooral ondernemers die zo klantgericht of gepassioneerd werken dat ze zichzelf een beetje vergeten. Ze willen wel meer vrije tijd, maar vinden het eng om écht vrij te zijn. Ze voelen zich al snel schuldig als ze niks voor hun bedrijf doen.” ‘Mijn ouders hebben me prijsbewust opgevoed. Het is belangrijk om te weten wat dingen kosten. Toen ik tiener en student was, drukten ze me op het hart om alvast te beginnen met sparen voor een huis. Achteraf ben ik ze daar dankbaar voor. Ook de sociale kant van financiën heb ik van huis uit meegekregen: geef altijd netjes fooi, betaal een rondje voor je vrienden. Openheid over inkomsten heb ik van huis uit minder meegekregen. Dat is pas gekomen toen ik zelf ondernemer werd. „Het is een bewuste keuze om zo vaak op vakantie te gaan. Ik zeg weleens dat ik mijn salaris  vacation first  inricht. Elke maand zet ik er 500 euro voor opzij. Als ik op vakantie ben, wil ik niet na hoeven denken over geld. Dat wil niet zeggen dat ik geld over de balk smijt, maar als een cocktail een keer 25 euro kost, wil ik daar niet over in zitten. „Ik ben financieel risicomijdend. Naast mijn vakantiepotje heb ik nog zeventien andere potjes waar ik elk maand geld in stort. Daarnaast zorg ik dat ik altijd een reserve heb om mijn hypotheek zes maanden te kunnen betalen.  „Ik weet per maand precies hoeveel geld waarheen gaat. Van 2016 tot 2018 heb ik al mijn bonnetjes nauwkeurig bijgehouden om inzicht te krijgen in hoe ik mijn geld het best kon verdelen. Toen ik ondernemer werd, heb ik het lijstje nog eens bekeken en ook dit jaar ben ik het nog eens nagegaan. Het bleek dat de verdeling uit 2018 nog steeds voor mij werkt.” Netto-inkomen : 2.709 euro Vaste lasten : Hypotheek 1.200 euro; g/w/l/onderhoud geiser 175 euro; vakantie 500 euro; luxe (shoppen, horeca, uitjes) 133 euro; streamingdiensten 20 euro; verzekeringen (rechtsbijstand-, inboedel- en reisverzekering) 40 euro; tv en internet 60 euro; VVE 100 euro; goede doelen 10 euro; telefoon 35 euro (zakelijk) Sparen : 100 euro naar pensioenrekening, 100 euro naar beleggingsrekening, wat over is (rond de 150 euro) naar spaarrekening Laatste grote aankoop : nieuwe bank 2.406 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/22/ik-spaar-elke-maand-voor-mijn-vakanties-a4125195</guid>
      <pubDate>Sun, 22 May 2022 00:00:00 +00:00</pubDate>
    </item>
    <item>
      <title><![CDATA[‘Ik moet misschien wel doorwerken tot na mijn zeventigste’]]></title>
      <description><![CDATA[<p>‘Het klussen is er eigenlijk een beetje ingeslopen. Ik wilde na de lts aanvankelijk meer van de wereld zien en daarom bij de marine. Maar ze konden me destijds alleen een plaats aan wal aanbieden, en dat ambieerde ik niet. Via de hotelschool kwam ik bij een slagersopleiding terecht en kon ik aan het werk in een slagerij. Na een paar jaar heb ik die baan gedag gezegd, omdat er nauwelijks droog brood mee te verdienen was.  „Als vrachtwagenchauffeur heb ik heel Europa van onder tot boven gezien, ik ben overal geweest. Toen ik thuis in een scheiding belandde, raakte ik overspannen. Dat was een keerpunt. Ik ben er anderhalf jaar uit geweest, zat in de WAO en kwam door de scheiding in de schulden. Maar ik leerde ook een nieuwe vrouw kennen en sindsdien vorm ik met haar een samengesteld gezin met vijf kinderen. „Omdat ik de winter door moest komen, ben ik gaan klussen onder de vlag van een franchiseorganisatie; zelfstandig opstarten bleek toch te lastig. Ik verdien matig, maar haal er gewoon niet meer uit. Ik werk nu nog veertig uur per week, meer trek ik niet. Het is hard werken om een leuk leven te leiden. Ik zou als zelfstandige meer kunnen verdienen, zeker als ik het met een andere baan in loondienst combineer. Maar ik ben al op leeftijd en heb collega’s om zien vallen omdat ze te lang en te veel doorwerkten.” ‘Wel weet ik dat ik door al die jaren als zelfstandige in verschillende beroepen nauwelijks een pensioen heb opgebouwd. Ik moet dus zeker langer doorwerken dan tot 67, misschien wel tot na mijn zeventigste. Niet fulltime, maar af en toe een klus om mijn leven te laten draaien. Mijn vrouw en ik zijn van plan om er tegen die tijd veel op uit te gaan met de camper. Die camper, een erfenis van mijn vader, is 22 jaar oud, maar in prima staat. Daarmee kunnen we nog wel door Europa. „De huurwoning waar mijn vrouw en ik in woonden, hebben we een paar jaar geleden van de woningbouwvereniging  kunnen kopen. Het huis is in de tussentijd in waarde verdubbeld, meldde Funda me laatst. We hebben in de loop van de tijd de tuin voorzien van nieuwe bestrating en een overkapping achterin en we zijn van plan er nog een nieuwe keuken in te plaatsen. Ik zie het huis als ons pensioen.  „Omdat onze kinderen en kleinkinderen in de buurt wonen, eten er meerdere dagen per week mensen mee. De boodschappen lopen daardoor behoorlijk op, maar het is wel heel gezellig. En onze jongste zoon (23) woont ook nog thuis, omdat een woning vinden onmogelijk is. Ik heb onlangs de zolder voor hem gerenoveerd, dan zit hij er voor zolang het duurt toch nog lekker bij.” Netto-inkomen :  2.000 tot 2.400 euro Gezamenlijke lasten : wonen 1.260 euro; mobiel/internet/tv 155 euro; verzekeringen 370 euro; boodschappen en horeca 1.000 euro; abonnementen (ANWB, Consumentenbond) 25 euro; goede doelen 30 euro; twee honden en twee katten 60 -70 euro (ze eten veel); interieurverzorgster 92 euro; schulden uit scheiding 250-300 euro Sparen : hooguit 100 euro Laatste grote uitgave : zolderverbouwing (20.000 euro)  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/15/ik-zie-het-huis-als-ons-pensioen-a4124480</guid>
      <pubDate>Sun, 15 May 2022 00:00:00 +00:00</pubDate>
    </item>
    <item>
      <title><![CDATA[‘In mijn situatie loont werken niet’]]></title>
      <description><![CDATA[<p>‘Ik ben honderd procent arbeidsongeschikt. Of zoals het UWV zo mooi zegt: ik heb geen benutbare arbeidscapaciteit. In 1992 werd de diagnose MS bij me gesteld. De laatste vijf tot tien jaar zijn de klachten een stuk erger geworden en ben ik niet meer aan het werk. „Mijn laatste betaalde baan was projectassistent op het hoofdkantoor van KPN in Den Haag. Echt zó’n baan, hartstikke leuk. Maar ik ben gevallen op straat en heb van die klap nooit volledig kunnen herstellen. Toen ik na een jaar niet beter was, mocht KPN me ontslaan.  „Ik heb wat vrijwilligerswerk gedaan, maar van een betaalde baan is het nooit meer gekomen. Ik zit in een rolstoel en heb beperkte energie en concentratie, maar als ik vanuit huis zelf mijn tijd en taken mag indelen, kan ik evenveel werk verzetten als een ander. Toch ben ik gestopt met solliciteren. Werken loont niet in mijn situatie. Elk uur dat ik verdien, wordt onmiddellijk gekort op mijn uitkering, waardoor je op een lager maandinkomen kan uitkomen. Bovendien kan je je oude rechten verliezen, onder meer qua pensioenopbouw.  „En dan is er nog iets. Blijkt dat ik het werk toch niet volhoud, dan blijf ik wel gelabeld met benutbare arbeidscapaciteit. Dan kan het UWV mij verplichten een baan te accepteren die zij voor mij geschikt achten. Als je ziet met wat soort banen ze dan op de proppen komen… dat zie ik niet zitten. „Daardoor heb ik moeten concluderen dat er voor mij te veel risico’s zitten aan werk zoeken. Terwijl ik eigenlijk dolgraag aan het werk zou willen! Lastige projecten begeleiden op het gebied van IT of de energiebranche: heerlijk lijkt me dat. Werk is zoveel meer dan alleen het werk. De sociale contacten, de collega’s, het ritje naar je werk en dan je favoriete muziek opzetten in de auto: dat mis ik.” ‘We wonen sinds 2020 in Onstwedde, Noordoost-Groningen. Hiervoor woonden we in een flat in Den Haag, maar dat was met mijn rolstoel te klein en onhandig. We zijn toen gaan zoeken naar een betaalbare woning, steeds verder aan de randen van het land. Onstwedde voelde goed. We wonen in het ‘centrum’, aan de doorgaande weg; in een boerderijtje meer afgelegen was er minder reuring geweest. „Ik kan rondkomen van mijn inkomen, maar of ik er nou tevreden over ben? Nee. Als het kon, zou ik vaker nieuwe kleren kopen, vaker uit eten of een weekendje weg. Mijn vriend betaalt nu meestal, maar ik zou daar liever gelijkwaardiger in zijn. „Op het gebied van boeken moet ik me ook echt inhouden. Kunstboeken, thrillers, romans: ik lees van alles. Het zet mijn hersencellen zo lekker aan het werk. Ook draai ik graag elpees. Laatst heb ik mezelf getrakteerd op de elpee  Moving Waves  van de band Focus. Niet heel duur, maar ik ben er heel blij mee.” Netto-inkomen : 1.455 euro Gezamenlijke lasten : huur, g/w/l 715 euro; verzekeringen 420 euro; boodschappen 400 euro; tv/internet 57 euro; horeca 150 euro  Privélasten : mobiel/internet 15 euro; abonnementen 51 euro; goede doelen (onder meer Postcode Loterij, Vriendenloterij, Leger des Heils) 45 euro; kleding 50 euro; beauty/wellness 10 euro Sparen : geen vast bedrag Laatste grote uitgave : Zonnepanelen incl. plaatsen 6.000 euro    		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/09/in-mijn-situatie-loont-werken-niet-a4123761</guid>
      <pubDate>Mon, 9 May 2022 00:00:00 +00:00</pubDate>
    </item>
    <item>
      <title><![CDATA[‘Ik ga regelmatig met vrienden uit eten, dat tikt wel aan’]]></title>
      <description><![CDATA[<p>‘Tijdens mijn studie psychologie heb ik me regelmatig afgevraagd waarom we wat ik leerde niet aan meer mensen doceren dan alleen toekomstig psychologen. Er zijn zoveel situaties in het leven, zoals bij een burn-out of uitsluiting en discriminatie, waarbij het zou helpen als we de emoties erachter beter begrijpen en weten hoe daarmee om te gaan. Zou psychologie niet een vak op de middelbare school moeten zijn? „Ik heb die vraag bij de conrector van mijn oude middelbare school neergelegd, en zij gaf me de kans een keuzemodule te ontwikkelen. Voor 200 euro heb ik die module acht keer gedoceerd. Geen geld natuurlijk, maar wel een mooie kans – en de reacties waren enthousiast. Zo ben ik het onderwijs in gerold en heb ik mijn eigen bedrijf opgericht. Twee jaar later werk ik met een intern team van vier mensen, hebben we vijftig trainers om ons heen en doceren we op zo’n vijftig scholen in het hele land.  „Toen ik begon, was ik vrijgezel en wilde ik op den duur wel een huis kunnen kopen, dus ik besloot direct eigen baas te worden. In het onderwijs verdien je doorgaans niet zoveel, maar als ondernemer heb je toch meer zelf in de hand wat je verdient als je goed je best doet. De winst die ik nu maak, is mijn inkomen, en daar ben ik best tevreden mee. Ik zou wel meer willen verdienen, maar gezien de branche is het toch zoeken naar wat passend is.” ‘Inmiddels heb ik een vriend en onlangs hebben we samen een huis gekocht in Maassluis. Het is een jaren-dertig-woning die voor 365.000 euro te koop stond. We hebben er 426.000 voor betaald. Eerst dacht ik dat het wel meeviel met wat er nog moet gebeuren, maar al met al is het toch aardig wat: een nieuwe keuken, badkamer, een nieuwe vloer en er moet nog gestuct worden. We hebben een bouwdepot van 75.000 euro en zolang het daarbinnen valt, laten we het merendeel doen. Gelukkig had ik al veel meubels, dus wat de inrichting betreft zijn we aardig rond. Vanaf mei gaan we echt samenwonen, nu heb ik nog de kosten van mijn huurwoning in Haarlem. „Tot deze rubriek had ik niet echt goed zicht op wat ik maandelijks uitgaf. Nu ik alle cijfers op een rij heb moeten zetten, begrijp ik opeens waarom ik aan het eind van de maand vaak weinig overhoud. Ik vind een vrij leven heel belangrijk, en dan vooral met veel sociale momenten. Dus ik ga regelmatig met vrienden uit eten of even koffie drinken en dan let ik er niet op wat ik uitgeef. En dat tikt wel aan. „Ik zou wel wat meer financieel bewust moeten worden. Dan kan ik ook weer wat gaan sparen en opzijzetten om meer te kunnen reizen, want dat vind ik ook belangrijk. Vroeger kwam ik met minder rond, dus het moet best lukken wat minder uit te geven. Netto-inkomen : 3.250 euro gemiddeld Gezamenlijke lasten : wonen 1.200 euro; mobiel/internet/tv 80 euro; verzekeringen 200 euro; auto 600 euro; boodschappen 400 euro; abonnementen 50 euro; goede doelen 80 euro; sport 90 euro; kleding 150 euro; beauty/ wellness 150 euro;  horeca 250 euro Sparen : niet Laatste grote aankoop : winterjas 400 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/02/veel-sociale-momenten-dat-tikt-aan-a4119096</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[‘Een buffer hebben is belangrijk’]]></title>
      <description><![CDATA[<p>‘Ik schrijf al vijfentwintig jaar speeches. Eerst als ambtenaar, maar zestien jaar geleden ben ik voor mijzelf begonnen. Het fijne daarvan is dat ik niet meer voor één minister schrijf, maar voor allerlei mensen bij de overheid en in het bedrijfsleven. Je kunt het zo gek niet bedenken of ik heb er wel eens over geschreven. Dat zou ik niet meer anders willen. „Daarnaast leid ik een à twee dagen per maand speechschrijvers in Nederland op. Ik heb vrijwel alle speechschrijvers binnen de rijksoverheid getraind, en geef ook les aan speechschrijvers van lokale overheden en uit het bedrijfsleven. „De afgelopen jaren waren erg mager. Als er geen evenementen zijn, zijn er ook geen speeches. Ook de trainingen liepen terug. Ik heb wel geprobeerd de coronatijd zo nuttig mogelijk in te vullen. Ik heb een speechschrijversvakschool opgericht, waarin ik mijn basistrainingen en nieuwe masterclasses heb ondergebracht. En ik heb een boek geschreven over het vak. Dat wilde ik al veel langer, maar betaalde opdrachten gingen altijd voor. Dat er nu eindelijk tijd was deze plannen uit te voeren, noem ik het gouden randje van corona. „De speech is altijd van de spreker, de echte auteur blijft onbekend. Dat beroepsgeheim noemen we de magie van het vak.  Als speechschrijver zit je overal met je snufferd bovenop, ben je aanwezig bij belangrijke momenten en kun je verbanden leggen waar anderen niet van op de hoogte zijn – maar je mag er niet over praten.” 'Mijn inkomsten waren de afgelopen twee jaar erg laag. Dat is lastig, want mijn vaste lasten zijn heel hoog. Ik betaal mijn vaste woonlasten, inclusief kantoor aan huis, van mijn zakelijke rekening. Verder keer ik mijzelf tweeduizend euro per maand uit, om andere uitgaven van te betalen. De afgelopen twee jaar heb ik dat bedrag gehalveerd. „Ik woon in een heel herenhuis uit 1920 in Den Haag. Dat vraagt nogal wat onderhoud. Zo had ik laatst een lekkage, waardoor het dak vernieuwd moest worden – nogal een klap in een tijd dat er bijna geen geld binnenkwam. Gelukkig kon ik het van mijn spaargeld betalen. Het is belangrijk een buffer te hebben. Dat is nodig voor een oud huis, en hoort ook bij ondernemerschap. Spaargeld is niet voor leuke dingen als ondernemer, maar voor als je een tijdje geen inkomen hebt. „Ik heb ervoor gekozen groot te wonen, met kantoor aan huis. Daar moet ik andere dingen voor laten. Gelukkig heb ik geen enkele neiging tot sterrenrestaurants of dure schoenen. Dat vind ik niet interessant. „Maandelijks geef ik aardig wat geld uit aan boeken en dvd’s. Dvd’s wel steeds minder door alle streamingdiensten, maar ik heb er ruim duizend staan. Dat zijn vooral politieke films en series, zoals  Borgen . Boeken koop ik nog wel altijd. Ik lees van alles, liefst thrillers en detectives. Dat heeft namelijk niets met mijn werk te maken. Zodra ik literatuur lees, ga ik met een potlood mooie citaten aanstrepen.” Netto inkomen:  4.000 euro uit eigen bedrijf Vaste lasten:  hypotheek, g/w/l 1.800 euro; boodschappen 300-400 euro; verzekeringen  300 euro; telefoon, internet, tv 100 euro; abonnementen ( Volkskrant ,  NRC , tv-gids) 70 euro; goede doelen 100 euro; kattenvoer 150 euro; boeken en dvd’s  150 euro   Sparen:  wat overblijft   Laatste grote uitgave:  nieuw dak, 8.000 euro   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/24/een-buffer-heb-je-wel-nodig-als-ondernemer-a4117164</guid>
      <pubDate>Sun, 24 Apr 2022 00:00:00 +00:00</pubDate>
    </item>
    <item>
      <title><![CDATA[‘Het eerste jaar was echt verschrikkelijk’]]></title>
      <description><![CDATA[<p>‘We komen niet uit deze streek en hebben samengewoond in Amsterdam, maar we wilden allebei graag buiten wonen. Erik komt van een boerderij en ik zag mezelf echt niet als moeder in de stad, telkens de kinderwagen naar buiten sjouwen om in het park te gaan zitten. Een zoekopdracht op Funda bracht ons naar deze plek, vlak bij Megchelen.  „Het is zo afgelegen dat ik hier wel wat wilde opbouwen waar ik geld mee kan verdienen. Er stond al een vakantiehuisje toen we hier kwamen en er was een theetuin, dus het eerste jaar hebben we die uitgebaat. Dat was echt verschrikkelijk: ik was net moeder geworden, we zaten op een nieuwe plek, hadden gasten in het vakantiehuisje en waren afhankelijk van mensen die wel of niet aan kwamen waaien om te eten of te drinken. Door de komst van corona mocht de theetuin niet meer open en zijn we ons gaan richten op de verhuur van ons huisje, de dometent en onze camperplekken.  „Erik heeft buitenshuis veel werk als industrieel ontwerper en betaalt het meeste aan de vaste lasten. Ik betaal mezelf een percentage van wat er binnenkomt door de vakantieverhuur. Ook omdat onze dochter tot voor kort heel erg op mij leunde, is zo een heel wat traditioneler rollenpatroon ontstaan. Niet dat ik daar op tegen ben, maar het is wel fijn dat, nu Woesje wat ouder is, ik wat meer vrijheid krijg om mezelf te ontwikkelen.” ‘Ik heb onlangs een cursus keramiek gevolgd en een draaischijf en een oven gekocht. Ik weet nog niet precies wat ik ermee wil. Maar ik kan me voorstellen dat  ik op den duur servies ga maken, en dat om te beginnen hier in een vitrine zet zodat gasten het kunnen kopen. Het materiaal is niet zo prijzig, maar mensen vergissen zich weleens in het vele werk dat nodig is om van een homp klei een bord te maken. „De dichtstbijzijnde supermarkt is op tien minuten rijden met de auto, dus we kopen een keer in de week groot in. Als we iets missen, pakken we soms de fiets om de auto niet te veel te gebruiken, maar daar moet je wel echt tijd voor uittrekken. Meestal doen we het dan gewoon met wat er wel is. Wat ik ook fijn vind van hier wonen, is dat ik niet zo snel geprikkeld word om nieuwe dingen te kopen. Normaal gingen we nog weleens naar een boekhandel of een andere winkel en dan kwam je toch vaak wel iets tegen. Hier zijn helemaal geen leuke winkels!  „Naast de kinderopvang zit onze dochter ook op peuterzwemmen. Erik en ik houden erg van zwemmen, maar door corona waren de zwembaden afgelopen winter dicht. Toen we weer mochten, merkten we dat Woesje het heel spannend vond. Door de zwemles hopen we dat ze zich wat meer op haar gemak voelt als we straks weer vaak naar meertjes gaan.” Netto-inkomen : variërend van 750-1.500 euro. Gezamenlijke lasten : wonen 1.980 euro; verzekeringen 353 euro; mobiel/internet 82 euro; boodschappen 500 euro; poezen en kippen 40 euro; goed doel 15 euro; kinderopvang 200 euro netto; peuterzwemmen 32 euro; kleren  50 euro; keramiek 65 euro. Sparen : niet van toepassing. Laatste grote aankoop :  keramiekoven 2.540 euro.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/19/het-eerste-jaar-was-echt-verschrikkelijk-a4114906</guid>
      <pubDate>Tue, 19 Apr 2022 00:00:00 +00:00</pubDate>
    </item>
    <item>
      <title><![CDATA[‘Mijn jaarloon verdien ik in tien maanden’ ]]></title>
      <description><![CDATA[<p>‘Vroeger wilde ik ballerina worden. Dat wil ieder meisje van zes dat op ballet zit, maar bij mij bleef dans een speciale rol spelen. Mijn jeugd bestond uit school en dansen, en dat is lang niet veranderd. „Toen ik een dansopleiding deed, wist ik nog niet precies wat ik er later mee wilde. Ik wilde gewoon dansen. Maar toen ik als examenonderdeel een workshop moest geven, wist ik ineens: dit is het. Ik wil docent worden. „Inmiddels werk ik op vier verschillende dansscholen en op een basisschool. Bij de dansscholen werk ik als zzp’er, bij de school ben ik in dienst. Dat laatste vind ik een groot voordeel: je krijgt doorbetaald bij ziekte of blessures. Aan de andere kant heeft freelance ook zijn voordelen. Ik kan bijvoorbeeld makkelijker afzeggen als ik een bruiloft, bijscholing of iets anders belangrijks heb. Toch doe ik dat zelden, dansles gaat voor bijna alles. „Het is onwijs leuk mijn passie over te brengen en te zien hoe blij anderen van dansen worden. Toen ik net begon met lesgeven op die basisschool, waren er een paar jongens met een houding van: dans, dat gaan we niet doen. Later hoorde ik via via dat ze achteraf aan hun moeder vertelden hoe leuk ze het hadden gevonden. „Ik werk zes dagen in de week, op sommige dagen maar een paar uurtjes. Ik heb me nu voorgenomen die zevende dag – zondag – ook echt niks te doen. Geen appjes, mails of administratie. Dat geeft rust. „Ook in de vakanties – ik ben afhankelijk van de schoolvakanties – neem ik helemaal vrij. Dat is nodig, want het is een fysiek zwaar beroep. Het betekent wel dat ik ongeveer twee maanden per jaar niet werk, en mijn jaarloon in tien maanden bij elkaar verdien.” ‘Na mijn studie heb ik bijna drie jaar bij mijn ouders gewoond. Nu heb ik eindelijk een eigen studio. De huur is meer dan een derde van mijn maandinkomen, maar ik ben blij dat ik iets heb gevonden. „Ik heb geen arbeidsongeschiktheidsverzekering of pensioen. Op deze leeftijd is dat nog niet nodig, werd me geadviseerd. Ik zorg dat ik altijd voldoende geld op mijn spaarrekening heb staan voor als er iets gebeurt. Mijn scooter en inboedel zijn wel verzekerd. En ik heb een uitgebreide zorgverzekering, vooral voor fysiotherapie. Zodra er iets niet goed voelt aan mijn lijf, ga ik naar de fysio. „Ik let niet heel erg op mijn uitgaven, maar dat hoeft ook niet: ik ben geen grote uitgever. Aan reizen geef ik wel veel uit, al was het alleen maar omdat mijn vriend in Zimbabwe woont.  „Voor boodschappen kijk ik altijd in folders, en koop producten die nog kort houdbaar zijn. Dat doe ik trouwens vooral omdat ik het zonde vind dat het anders weggegooid wordt, maar het scheelt ook geld. Ik kook vaak voor meerdere dagen, maar dat is dan per ongeluk. Ik ben niet zo goed in porties inschatten.” Netto-inkomen : uit werk 2.250 euro; huurtoeslag 376 euro; zorgtoeslag 111 euro Vaste lasten : huur, g/w/l/ 847,59 euro; zorgverzekering 160 euro; boodschappen 100 euro; verzekering scooter (zakelijk) en inboedel 37,96 euro; telefoon 11 euro (zakelijk); internet, tv 72,47 euro; Netflix 7,99 euro; benzine 20 euro (zakelijk) Sparen : wat overblijft Laatste grote aankoop : cameralens 158,98 euro (privé), spitzen 90 euro (zakelijk)  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/10/mijn-jaarloon-verdien-ik-in-tien-maanden-a4110456</guid>
      <pubDate>Sun, 10 Apr 2022 00:00:00 +00:00</pubDate>
    </item>
    <item>
      <title><![CDATA[‘Iedereen heeft zijn guilty pleasure, en de mijne is in een vliegtuig stappen’]]></title>
      <description><![CDATA[<p>‘Ik kom uit een gezin waar onafhankelijk zijn erg belangrijk is. Allebei mijn ouders zijn Joods; hun families zijn in de oorlog aan de dood ontsnapt. Dus kregen mijn twee zusjes, broertje en ik van jongs af aan mee: pluk de dag en zorg dat je van niemand afhankelijk bent. „Op mijn vijfentwintigste ben ik naar New York vertrokken: mijn toenmalige vriendin woonde daar en ik was wel in voor een avontuur. Met wat geluk vond ik een eerste baantje en kwam daarna bij een start-up terecht die software verkocht aan restaurants. Mijn baas gaf me steeds meer vertrouwen: zo mocht ik zelf de bonusstructuur ontwikkelen en de commissies bepalen. Daarmee verdubbelde telkens mijn salaris. Verder verhuurde ik het kleine slaapkamertje in mijn appartement voor extra inkomsten. Daardoor kon ik op een gegeven moment de helft van mijn inkomen investeren in aandelen.  „Door die investeringen kon ik vorig jaar stoppen met de salesbaan die ik intussen in Amsterdam had, en hoef ik de komende paar jaar niet meer voor een werkgever te werken. De meeste tijd woon ik in Athene, met mijn vriendin. „Ik probeer nu mijn bedrijf Primal Soles op te bouwen, zodat ik daar de rest van mijn leven mee vooruit kan. Ik kwam erachter dat schoenzooltjes qua duurzaamheid onder de radar blijven. Voor T-shirts of schoenen zijn allemaal duurzame alternatieven, maar inlegzooltjes bestaan altijd uit neongele, synthetische troep die op de vuilnisbelt belandt. Ik heb een inlegzool ontwikkeld van kurk, die je ook nog eens volledig kunt recyclen. Eind april ga ik ‘live’ op Kickstarter, een crowfundingsplatform voor beginnende bedrijven.”  ‘Momenteel heb ik nul inkomsten, dat klopt. Eens in de zoveel tijd maak ik een bedrag over van mijn spaarrekening. Mijn geld zit voor 80 procent in aandelen en 20 procent in cash. Laatst heb ik een grote investering gedaan voor mijn eigen bedrijf, voor onder meer de digitale marketing, fotografie en productontwikkeling. Ik heb vertrouwen dat het lukt, en zo niet, dan heb ik het geprobeerd.  „Dat ik me met mijn bedrijf bezighoud met iets waarop je loopt, waarop je ontdekt en beweegt, is voor mij de perfecte metafoor voor het leven. Ik heb altijd veel gereisd en zal dat altijd blijven doen. Ik ben net terug van twee weken backpacken door Thailand met mijn broertje. Daar voel ik me zo…  alive ! Ontdekken van nieuwe culturen geeft me een gevoel van vrijheid, energie, adrenaline. „Dat al dat vliegen niet goed is voor onze wereld, dat weet ik. Iedereen heeft zijn  guilty pleasure , en de mijne is in een vliegtuig stappen. Dat doe ik toch zeker tien keer per jaar. Maar niemand is perfect en ik leef op mijn manier duurzaam: zo heb ik nooit een auto gehad en hoop nu op een duurzame manier miljoenen wegwerpzooltjes te vervangen.”  Netto-inkomen : 0 euro     Lasten : huur, g/w/l 500 euro; mobiel/internet 16 euro; verzekeringen 35 euro per jaar (wereldwijde reis- en zorgkostenpolis); boodschappen 250 euro; abonnementen (Netflix, Spotify) 8 euro; zelf opgezet project voor weeskind Yves in Rwanda 20 euro; reizen gemiddeld 500 euro. Sparen : niks   Laatste grote uitgave : Investering in opstart eigen bedrijf, 20.000 euro.     		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/04/80-procent-in-aandelen-20-procent-in-cash-a4106832</guid>
      <pubDate>Mon, 4 Apr 2022 00:00:00 +00:00</pubDate>
    </item>
    <item>
      <title><![CDATA[‘Op dit moment  komen we maar net rond’]]></title>
      <description><![CDATA[<p>‘Ik vind de ontwikkelingsfases van kinderen heel boeiend, elke fase is anders en beetje bij beetje zie je hoe een kind een persoonlijkheid wordt. Tijdens mijn middelbareschoolperiode had ik vijftien oppasgezinnen, ik leek wel een oppascentrale. Ik paste het liefst overdag op, om zoveel mogelijk met de kinderen te zijn. Ik las alle bladen over opvoeden, hechtingsproblematiek, en kreeg steeds meer interesse voor wat er niet goed ging. „Via de studie SPH [sociaal-pedagogische hulpverlening] kon ik in de praktijk bezig zijn met kinderen, om veiligheid te brengen in gezinssituaties. Ik heb elf jaar in de kinderpsychiatrie gewerkt en ben daarna mijn eigen bedrijf begonnen. Inmiddels had ik zelf ook een gezin, en dan is het wel makkelijk als je je eigen tijd kan indelen. Ik heb vaak het aanbod gekregen om mensen in dienst te nemen, maar dat heb ik bewust niet gedaan. Met vijf kinderen en een baan heb ik al genoeg ballen hoog te houden.  „Ik werk nu 24 tot 32 uur per week en moet mijn grenzen goed bewaken, want met die tekorten in de jeugdzorg is er werk zat. En het is heel lastig om nee te zeggen als je een cliënt hebt die acuut hulp nodig heeft. Mijn inkomen vind ik prima in verhouding tot het werk dat ik doe. Lastig is alleen dat ik word betaald vanuit de pgb’s van mijn cliënten; soms loopt dat niet goed en krijg ik geen geld. Daarom heb ik een buffer om dit soort situaties op te vangen.” Netto-inkomen : 2.200 euro per maand Gezamenlijke lasten : wonen 1.500 euro; mobiel/internet/tv 300 euro; verzekeringen 440 euro; boodschappen, zo’n 1.000 euro; benzine 200 euro; abonnementen 20 euro; goede doelen 10 euro; huisdier 40 euro; kinderzaken, sport 160 euro; beauty/wellness 25 euro; horeca 150 euro Sparen : 150 euro Laatste grote aankoop : nieuwe fiets voor zoon 250 euro ‘Onze gasrekening staat niet vast en die is inmiddels van 250 euro naar 600 euro per maand gestegen. En de boodschappen zijn de laatste weken ook zo 30 tot 40 euro duurder geworden, terwijl ik hetzelfde koop. Ik let dus extra goed op de aanbiedingen en probeer slim in te kopen. Zo heb ik laatst voor een jaar vaatwastabletten gekocht omdat die afgeprijsd waren. Op jaarbasis scheelt me dit 120 euro. Het geeft wel veel stress. Op dit moment komen we maar net rond. „Wat we de laatste tijd ook doen om te bezuinigen, is een deel van de boodschappen – we kopen een keer per week groot in – in de schuur laten staan. Dan vul ik de fruitschaal voor de helft, en als hij leeg is, leg ik er weer wat vanuit de schuur bij. Het gaat op die manier minder snel op dan wanneer ik alles in een keer voor het grijpen leg. „Onze kinderen, twee meiden van 21, twee jongens van 15 en 13 en een meisje van 9, sporten veel. Dat betekent dat de wasmachine elke dag draait en we de nodige brandstof kwijt zijn aan brengen en halen. Dat tikt ook wel aan. Onze oudste zoon voetbalt professioneel en zit bij De Graafschap, dus hij moet tegen Ajax en Feyenoord spelen, maar hij heeft ook wedstrijden in Groningen of Maastricht. In het begin baalde ik daar wel eens van, maar ik zie hoeveel lol hij eruit haalt en dat is wel het belangrijkst.”   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/27/met-die-hoge-prijzen-komen-we-nog-maar-net-rond-a4105408</guid>
      <pubDate>Sun, 27 Mar 2022 00:00:00 +00:00</pubDate>
    </item>
  </channel>
</rss>
