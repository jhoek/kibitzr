<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[‘Hier op de klei is mijn verhaal helemaal rond’]]></title>
      <description><![CDATA[<p>‘Ik heb als kok jaren in restaurants gewerkt. Ik werkte het ene jaar hier, dan weer twee jaar daar, zowel aan de koude als de warme kant. Ik heb het vak in Italië geleerd en daar vier jaar fulltime gekookt. Mijn ambitie was nooit om met veel poespas op sterrenniveau te koken, liever eerlijk en puur zoals ik dit in Italië heb geleerd. „Toch was er altijd iets wat ik miste, het voelde niet zoals ik mijn ideale baan graag zou invullen. Toen ben ik mijn ondernemingsplan gaan schrijven, ik wilde een kookstudio opzetten. Daar heb ik een half jaar voor uitgetrokken en vijf jaar geleden ben ik voor mezelf begonnen. In de tussentijd ben ik vanuit Utrecht naar het platteland verhuisd. Doordat ik hier met mijn neus op de klei zit, daar waar de producten groeien en de boeren bezig zijn, is mijn verhaal helemaal rond. In mijn kookstudio geef ik kookcursussen en kan ik mijn gasten het hele verhaal overdragen, over waar je eten vandaan komt totdat het op je bord ligt.  „De horecalonen zijn doorgaans best wel laag en je werkt keihard, dus toen ik voor mezelf begon, wilde ik wel iets meer gaan verdienen. Buiten corona om is dat goed gelukt. Meestal kijk ik aan het einde van het jaar wat ik overhoud, dat zet ik opzij voor mijn pensioen. Ik denk dat dit jaar – hoewel ik drie maanden dicht ben geweest – best een goed jaar zal zijn.” ‘Vorig jaar hebben mijn vriend en ik op een vakantiepark een huis kunnen kopen dat voor permanente bewoning is vrijgegeven. Mijn boekhouder adviseerde ook een huis te kopen, omdat mijn zaak toen vanwege corona best slecht liep. Als we toen niet hadden gekocht, had ik nu, als ondernemer, zó drie tot vijf jaar moeten wachten om weer een hypotheek te kunnen krijgen.  „We hoefden niet zoveel aan het huis te doen, maar het was een vakantiehuis en dus niet ingericht op uitgebreid koken. Daarom hebben we er een nieuwe keuken ingezet en nog een en ander verbouwd.  „We hebben twee honden, Mikkel en Aksel. Mikkel heeft nooit iets, maar met Aksel moeten we bijna elke maand naar de dierenarts. De ene keer verstapt ze zich of loopt ze tegen een tak, de andere keer moet ze diareeremmers omdat ze iets verkeerds heeft gegeten. Daarom hebben we beide honden verzekerd. Dat kost 53 euro per maand, maar dan kom je tenminste niet voor verrassingen te staan. „Ik heb ook een zeilbootje, dat vraagt best wat onderhoud. Een keer in de twee jaar moet je het insmeren; als je dat zelf doet, kost het al 250 euro. Ik heb er zonnepanelen op en dit jaar ben ik al 400 euro kwijt aan motorproblemen. We hebben er afgelopen zomer wel veel mee gevaren, dat was ook gelijk onze vakantie.” Netto-inkomen : 2.000 - 2.500 euro per maand Gezamenlijke lasten : wonen 1.910 euro; boodschappen 400 euro Privélasten : verzekeringen 251 euro; auto 200 euro; kleding 50 euro; abonnementen 15 euro; honden 95 euro; studieschuld 65 euro; broodfonds 100 euro Sparen : wat over is: 0-200 euro Laatste grote aankoop : isolerende gordijnen 900 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/17/hier-op-de-klei-is-mijn-verhaal-helemaal-rond-a4145332</guid>
      <pubDate>Mon, 17 Oct 2022 00:00:00 +00:00</pubDate>
    </item>
    <item>
      <title><![CDATA[‘Geld apart leggen heb ik moeten leren’]]></title>
      <description><![CDATA[<p>‘Tot mijn achttiende had ik obesitas. Ik was 1.64 m. en woog ruim 80 kilo. Als ik thuiskwam van school nam ik een zak popcorn en ice tea – ik at en dronk mijn verdriet weg. „Die zomer was ik in drie maanden zes kilo aangekomen. Dat greep mij aan. Ik studeerde MBO autotechniek, had geen geld en vroeg mijn broer om mij in te schrijven bij de sportschool – in vier maanden verloor ik 25 kilogram. Ineens kon ik weer een S-je dragen. Dat voelde goed. „Ik wilde ook anderen helpen met een gezondere levensstijl. In 2021 heb ik hier in Etten-Leur samen met drie vrienden een active lifestyleclub opgericht. We hebben in twee maanden een oude garage omgebouwd. Het was ramadan: elke dag werkte ik na het gebed tot diep in de nacht. We hebben alles zelf gedaan, vrienden en vaders hebben geholpen. Dat scheelde de helft van het geld. „De kosten splitten we met z’n vieren, maar de klanten moet je zelf regelen. Iedereen werkt hard, maar we supporten elkaar en als iemand op vakantie is, neemt een ander zijn klanten over. Ik heb 12 tot 15 klanten die ik op wekelijkse basis zie. We praten, soms doe ik beneden in de sportschool oefeningen met ze. „Ook werk ik nog acht uur per week bij de Albert Heijn.  Daarna ga ik naar onze fitclub om tot in de avond klanten te ontvangen – dat zijn soms lange dagen.” ‘Zolang het kan, woon ik bij mijn ouders. Dat is een bewuste keuze, ik wil nu focussen op mijn eigen bedrijf, maar alles wat ik zelf kan betalen, betaal ik uit eigen zak. Ik doe mijn eigen boodschappen, kook zelf en doe de was. „Minimaal tien procent van mijn netto-inkomen leg ik elke maand apart. Ik heb dat moeten leren. Vroeger zag ik wel eens min 300 euro op mijn rekening staan – dan had ik bijvoorbeeld te veel uitgegeven aan uit eten gaan. Ik heb echt ‘nee’ moeten leren zeggen. Nu ga ik nog maar gemiddeld één keer per maand.  „Als ik voor een week boodschappen doe, zit ik al tussen de 60 en 80 euro. Gezond eten is duurder en ik vind mijn lichaam belangrijk.  „Ik sport bijna twee keer per dag en moet herstellen. Ik gebruik daar shakes en toevoegingen met mineralen en vitamines. Daarnaast eet ik biologisch en veel vis. „Mijn laatste grote uitgave was een vakantie naar Marokko met mijn moeder en broer. Ik heb de ene helft betaald, mijn broer de andere. Dat geeft een goed gevoel.  „Mijn doel is om zo’n groot bedrijf te hebben dat mijn ouders allebei niet meer hoeven te werken. Dan maak ik ze maandelijks een bedrag over. Ze hebben altijd goed voor mij gezorgd en dat wil ik teruggeven.”  Netto-inkomen:  1.600 euro Lasten:  bedrijfspand (huur, g/w/l gedeeld); 300 euro; mobiel/tv/internet 45 euro; zorgverzekering 140 euro; boodschappen 550 euro; horeca 30 euro; vervoer 30 euro; abonnement online platform voor klanten 12 euro; bijdrage aan moskee en familie in Marokko 50 euro; sportscholen 30 euro; kleding 50 euro; kapper/verzorging 100 euro Sparen:  200 tot 300 euro Laatste grote uitgave:  bijdrage aan vakantie met moeder naar Marokko (1.100 euro)  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/10/geld-apart-leggen-heb-ik-moeten-leren-a4144589</guid>
      <pubDate>Mon, 10 Oct 2022 00:00:00 +00:00</pubDate>
    </item>
    <item>
      <title><![CDATA[Een hypotheek van 47 euro. Wie heeft dat tegenwoordig nog?]]></title>
      <description><![CDATA[<p>‘Stel, je bent vijftig jaar getrouwd en je geeft een feest. Je kinderen, je kleinkinderen, je wilt iedereen zien stralen. Daar ga ik als performer voor, en daarom moet ik ook heel goed zijn. Ik laat me inhuren voor feesten en partijen, maar ook voor begrafenissen en bedrijfsbijeenkomsten. Daarnaast trek ik met mijn bootje door het land om muziek te maken en mensen aan het lachen te krijgen. Ik wil iets neerzetten wat iedereen tot deelgenoot maakt. Zo heb ik op de grachten van Amsterdam vaak een muzikaal onderonsje met het carillon van de Zuiderkerk, de Oude Kerk of de Westertoren, of mensen vragen een serenade bij me aan. Ik breng mensen samen, ik zeg bijvoorbeeld: ‘zwaai even naar elkaar’, of ‘omhels elkaar’, en dan vaar ik weer verder.  „Naderhand laat ik altijd een klompje van hand tot hand  gaan, maar mensen hebben bijna nooit meer contant geld op zak, dus veel levert het niet op. Maar dat is ook niet belangrijk. Het klinkt misschien heel zalvend, maar ik doe het voor die ene glimlach: dat is onbetaalbaar en daar word ik blij van. „Als muzikant is de verleiding groot om, naast de optredens ook les te geven, zodat je een basisinkomen hebt. Maar ik heb altijd gezegd dat ik dat niet wil, want door die lessen word ik moe. En dan heb ik niet meer de power om te zorgen dat ik goed ben en om nieuwe ideeën uit te werken. Ik kom vaak net rond, maar ik heb genoeg en ik ben tevreden.  ‘Mijn vaste lasten betaal ik met de optredens waarvoor ik me laat inhuren. De hypotheek kost me bijna niks: 47 euro. Wie heeft dat tegenwoordig nog? Ik woon al 28 jaar in mijn huis in Soest en heb het destijds voor weinig geld gekocht. Daarbij ben ik heel handig, dat is ook mijn mazzel. Ik heb het hele huis grotendeels zelf opgeknapt. „Mijn gas en licht zijn onlangs wel flink duurder geworden, dat ging van 150 naar 400 euro per maand. Dus ik doe wel mijn best om te besparen: de cv staat op 16 graden, ik heb een dranger op de deur en de thermostaat gaat omlaag als ik wegga. En ik douche heel kort: ik ga erin, een beetje shampoo, masseren en uitspoelen, dan snel soppen, afspoelen en eronder vandaan. Ik maak er een telspelletje van, dan wordt het leuk.  „Mijn vriendin en ik -– we wonen niet samen want we kennen elkaar pas een paar maanden – hebben als thema: geluk ligt voor het oprapen. En dan zie je dat je met heel weinig heel gelukkig kunt zijn. Ik drink niet, ik rook niet, dat scheelt al geld. Ik heb geen huisdier, want dat vind ik echt te duur. Maar ik heb ook het geluk dat mijn moeder me al een aantal jaar 6.000 euro per jaar toestopt. Ik heb geen buffer en zeker in de coronatijd heeft me dat echt gered.” Netto-inkomen:  2.500 euro  gemiddeld per maand Vaste lasten:  woonlasten 600 euro; mobiel/internet/tv 80 euro; verzekeringen 250 euro; autokosten 250 euro; boodschappen gemiddeld 200 euro; abonnementen 20 euro; goede doelen 20 euro; ondersteuning studerende zoon 500 euro; kleding 40 euro; reizen 50 euro Sparen:  als er iets overblijft Laatste grote aankoop:  „Een nieuw, lichtgewicht orgel dat ik aan het maken ben. Dat gaat 5.000 euro kosten, het is een project van vier jaar.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/03/ik-douche-nu-heel-erg-kort-om-te-besparen-a4143860</guid>
      <pubDate>Mon, 3 Oct 2022 00:00:00 +00:00</pubDate>
    </item>
    <item>
      <title><![CDATA[‘Werken als zzp’er geeft me meer energie’]]></title>
      <description><![CDATA[<p>‘Het zzp-leven ben ik ingerold toen er via Facebook een zzp-klus voor twee dagen per week op mijn pad kwam. Die kans heb ik aangegrepen, met het idee voor de andere helft van de tijd in loondienst te blijven. Maar nadat ik hierover een bericht op LinkedIn had geplaatst, vulde mijn agenda zich met kennismakingsgesprekken. „Nu heb ik drie functies op interimbasis. Eén op het gebied van personeelszaken, één als salarisadministrateur en één als financieel administrateur.  Door als zelfstandige te werken, kan ik ze nu alle drie tegelijk uitvoeren en dat bevalt goed. Het geeft me veel meer energie. „Sinds ik een jaar geleden begon als zzp’er, heb ik meer dan genoeg werk gehad. Daar ben ik echt trots op.  Langzamerhand krijg ik steeds meer een idee van de vorm waar ik naartoe wil. Ik vind contact met collega’s belangrijk, maar ben ook op zoek naar meer vrijheid om mijn eigen tijd in te delen. Het liefst zou ik dat  fifty-fifty  verdelen: een interimklus voor twee of drie dagen per week, en de rest van de tijd besteden aan losse opdrachten.  „Financiële administratie leent zich daar goed voor, daarom ben ik dat aan het uitbreiden. Ik heb net een certificaat gehaald, waardoor ik met software van Moneybird kan werken, een boekhoudprogramma voor zzp’ers en kleine bedrijven. Bij dit werk maakt het niet uit of ik de administratie ’s avonds of in het weekend doe, thuis of in een hutje op de hei, als het maar af is voor de kwartaalaangifte. Vanaf oktober heb ik nog maar twee interimklussen, dan ga ik verder toewerken naar de vorm met half vaste dagen en half klussen waarbij ik mijn eigen tijd kan indelen.” ‘Hoeveel ik maandelijks verdien, fluctueert heel erg. Ik keer mijzelf elke maand 3.500 euro uit. Ik wil een vast salaris hebben en van de overige inkomsten een buffer opbouwen, voor als het een keer tegenzit. „Ik ben heel netjes in mijn administratie, weet altijd wat er op mijn rekening staat en wanneer iets wordt afgeschreven. Dat heeft natuurlijk met mijn werk te maken, maar komt misschien ook doordat ik jarenlang elk dubbeltje moest omdraaien. Als alleenstaande moeder werkte ik toen drie dagen in loondienst. Met een kind en een hond was dat wel aanpoten. Dat is geen enkel probleem geweest, maar dan ben je wel kritisch op wat je wel en niet kunt uitgeven. „Dat bewustzijn probeer ik de zzp’ers voor wie ik de administratie doe ook mee te geven. Heel veel mensen hebben geen idee wat er omgaat in hun bedrijf of waar een bepaalde factuur voor is. Ze huren mij in om de administratie te verlichten, maar ik ben ook een soort coach: ik geef altijd terugkoppeling. Zo probeer ik zzp’ers een beetje op te voeden en wegwijs te maken in hun financiën. Maar niet té veel natuurlijk, ik moet er nog wel werk aan hebben.” Netto-inkomen : 3.500 euro uit eigen bedrijf  Vaste lasten : huur, g/w/l 900 euro; boodschappen 280 euro; verzekeringen 240 euro; auto 350 euro; internet, tv, telefoon 85 euro; abonnementen (Parfumado, skincare) 45 euro; zakgeld en studiekosten dochter 400 euro; sporten 120 euro; hond Frits 80 euro; kleding 150 euro; horeca 200 euro; reizen 180 euro  Sparen : gemiddeld 250 euro Laatste grote aankoop : Koffiezetapparaat, 1.079 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/23/werken-als-zzper-geeft-me-meer-energie-a4143020</guid>
      <pubDate>Fri, 23 Sep 2022 00:00:00 +00:00</pubDate>
    </item>
    <item>
      <title><![CDATA[‘Ik koop alleen kleding als ik die mooi vind’]]></title>
      <description><![CDATA[<p>‘Als zzp’er sta je altijd aan. Dan ben ik op een verjaardag en hoor ik mensen over een probleem op het werk praten, en dan denk ik heel vaak: misschien zit daar wel een opdracht voor mij in… Zo kwam ik ook aan mijn huidige klus voor een werkgroep met cardiologen.  „Ik adviseer bedrijven en instanties over gastvrijheidsissues. Ik heb bijvoorbeeld het Depot Boijmans van Beuningen geholpen om de bezoekers zich beter welkom te laten voelen.  „Jarenlang werkte ik in de horeca, eerst in Amsterdam en daarna zeven jaar in de Filippijnse hoofdstad Manila. Toen ik in 2014 terugkwam naar Nederland, wilde ik iets anders. Ik begon voor mezelf en wat begon met een geintje, maakte al snel dat ik de zelfbenoemde stadsbemoeial werd. Vanuit die functie bemoei ik me met de gastvrijheid in Rotterdam. Mijn dertig jaar horeca-ervaring heeft hierbij wel geholpen, bepaalde dingen werken overal ter wereld hetzelfde rondom gastvrijheid. Maar ik heb er ook veel over gelezen, ik heb trainingen gevolgd en geef ze nu ook zelf. „Daarnaast organiseer ik evenementen voor een winkeliersvereniging aan de West-Kruiskade en sinds kort ben ik een pop-uphoedenwinkel begonnen in de stad. Ik heb een baard, maar geen hoofdhaar en daarom wilde ik graag iets op mijn hoofd. Een vriendin ontwierp een hoed en nu verkoop ik ze. Mijn inkomen fluctueert nogal, maar ik hoop op den duur met de winkel oud te kunnen worden. Ik zie mezelf over twintig jaar nog steeds die sleutel in de winkeldeur steken.” ‘Als alleenstaande man in Rotterdam eet ik vaak buiten de deur. Ik woon op de West-Kruiskade en daar heb je een rijkdom aan keukens uit allerlei culturen. Als je zo verwend bent als ik, heb je niet één favoriet, daarvoor is er te veel keuze. Per maand ben ik daar wel zo 100 euro aan kwijt. Daarnaast heeft mijn pop-upwinkel ook een café met lunch en borrels. Wat overblijft van wat ik daar kook, eet ik uiteindelijk op. De ene keer is dat een omelet, bruchette of een broodje bal, ik maak alleen wat ik zelf lekker vind. „Mijn handel is er leuk uitzien, dus ik besteed maandelijks best wat aan nieuwe kleding. Niet dat ik afga op bepaalde merken, ik koop kleding alleen als ik die mooi vind. Zo heb ik ooit een verschrikkelijk dure winterjas van 1.000 euro gekocht, hij zal ongetwijfeld van een merk zijn, maar ik heb geen idee. Ik vond hem in een gek winkeltje aan de Nieuwe Binnenweg.  „Ik heb een auto, maar kan eigenlijk best zonder, heb ik laatst gemerkt. Ik deed mee met een pilot van de gemeente: ik kon met één pas gebruikmaken van al het openbaar vervoer in de stad, van de waterbus tot de deelscooter. Heel handig, en dan ontdek je opeens hoe snel je door de stad kunt reizen. Toch houd ik mijn auto aan omdat mijn moeder van tachtig in Koudekerk aan den Rijn woont en ik minimaal een keer per week langs wil om leuke dingen met haar te doen.” Inkomen : 1.900 euro gemiddeld netto per maand Vaste lasten : wonen 1.020 euro; verzekeringen 175 euro; auto 100 euro; boodschappen 220 euro; Spotify 10 euro; mobiel/internet/tv 70 euro; kat 45 euro; goede doelen 10 euro Sparen : dat fluctueert, ik probeer mijn bitcoinportemonnee te vullen met de tientjes die overblijven Laatste grote uitgave : kerstmanrood ribfluwelen maatpak 300 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/19/ik-koop-alleen-kleding-als-ik-die-mooi-vind-a4142229</guid>
      <pubDate>Mon, 19 Sep 2022 00:00:00 +00:00</pubDate>
    </item>
    <item>
      <title><![CDATA[‘Ondernemen, daar krijg ik energie van’]]></title>
      <description><![CDATA[<p>‘Na mijn afstuderen in 2019 begon ik met een supermooie baan: onderwijskundige bij Hogeschool Windesheim. Toch zat ik er niet op mijn plek. Eén reden was de lockdown. Een half jaar nadat ik was begonnen, moesten we bijna fulltime vanuit huis werken. Daar werd ik geen leuker persoon van.  „Na twee jaar ben ik via een talententraject gaan kijken wat beter bij mij paste. Daaruit bleek dat ik organiseren heel leuk vind en graag in de spotlight sta. Dat klinkt misschien stom, maar ik haal er energie uit als mijn werk gezien wordt. Zo kwam wedding- en eventplanning al vrij snel bovendrijven.  „Grappig, want in mijn examenjaar had ik al eens een folder aangevraagd van een weddingplanneropleiding, maar met een vwo-diploma is het toch taboe om niet naar de universiteit te gaan. Terwijl ik achteraf gezien misschien liever meteen begonnen was met ondernemen. Dat had me een studieschuld gescheeld. „Ik ben nu driekwart jaar bezig en ik heb zo’n vijftien evenementen en acht bruiloften georganiseerd, waarvan een deel nog moet plaatsvinden. Via mijn Instagrampagina en site lopen de opdrachten goed binnen. Ook zit ik hier in een christelijke omgeving waar veel mensen jong trouwen; zelf ben ik vorig jaar getrouwd. „Ik heb al genoeg toekomstdoelen: een eigen weddingplanneropleiding of een weddingplanneragency bijvoorbeeld. Ook ben ik bezig een verhuurtak op te zetten voor bruiloftstyling. Dat ondernemen en plannen maken; daar krijg ik veel energie van.”  ‘Laatst vroeg iemand op een verjaardag wat ik nu verdien, maar die vraag is lastig te beantwoorden. Weddingplannen is echt seizoenswerk: nu haal ik veel binnen, maar in december zal het minder zijn. Daarom keer ik mezelf ‘maar’ 1.000 euro uit per maand. De rest is een buffer. Wel vraag ik klanten een aanbetaling van 50 procent op de 3.000 euro die ik vraag per bruiloft. Zo spreid ik toch een beetje mijn inkomsten.  „Mijn man Jan-Hans is het type dat als hobby excelletjes maakt van onze inkomsten en uitgaven. Hij is dus van de financiën bij ons thuis. Toen ik begon als ondernemer, stelde hij voor om de gezamenlijke lasten voor een jaar 75/25 te verdelen, zodat ik ruimte krijg om te groeien met mijn onderneming. Volgend jaar hoop ik weer fiftyfifty te kunnen bijdragen.  „Sinds ik voor mezelf ben begonnen, moet ik meer letten op mijn uitgaven. Ik was altijd erg van het terrassen en van kleding kopen. Dat moet nu allemaal wat minder. Wel boffen we met ons koophuis. In 2019 was de huizenmarkt al wat overspannen, maar niet zo erg als nu. Met 15.000 euro overbieden hebben we toen een klushuis in Zwolle kunnen kopen. Als ik zie voor hoeveel ze nu weggaan, hebben we geluk gehad.” Netto-inkomen : 1.000 euro     Gezamenlijke lasten : hypotheek, g/w/l 1.270 euro; tv/internet 65 euro; verzekeringen 115 euro; boodschappen 600 euro; huisdier (labradoodle) 150 euro; horeca 225 euro Privélasten : mobiel 11 euro; zorgverzekering 120 euro; auto 150 euro; abonnementen 10 euro;  goede doelen 5,50 euro; sport 32 euro; kleding 100 euro; wellness 39 euro  Sparen : als er wat overblijft   Laatste grote uitgave : rotan bankje voor verhuur  bruiloftstyling 150 euro       		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/12/ondernemen-daar-krijg-ik-energie-van-a4141513</guid>
      <pubDate>Mon, 12 Sep 2022 00:00:00 +00:00</pubDate>
    </item>
    <item>
      <title><![CDATA[‘Ik zie geld als een ruilmiddel voor leuke dingen’ ]]></title>
      <description><![CDATA[<p>‘Nadat ik erachter was gekomen dat een baan achter de computer niks voor mij is, ben ik de vrijeschoolpabo gaan doen. Als kleuterjuf ben je bezig de kinderen heel basale, maar ook heel belangrijke dingen te leren: hoe je samen kunt spelen, hoe je naar elkaar luistert, dat je fouten mag maken en dat het tijd kost om iets onder de knie te krijgen. „Inmiddels werk ik al vijf jaar als kleuterjuf op Vrije School Mareland in Leiden. In de kleuterklas spelen kinderen met natuurlijke materialen en is er veel vrijheid om bijvoorbeeld hutten te bouwen en de eigen fantasie te gebruiken. Ik zie veel blije kinderen bij ons op school. „Het gaat me na aan het hart dat kinderen zich vrij en veilig voelen om zichzelf te mogen zijn, zeker met betrekking tot hun huidskleur, gender en seksuele oriëntatie. Racisme en seksisme zitten helaas diep in de maatschappij ingebakken. Als je daar als leerkracht of ouder niet over praat, krijgen kinderen toch bepaalde stereotyperende beelden mee uit de omgeving. Ik probeer dat tegen te gaan door wél met kleuters te praten over deze diversiteitsthema’s, en door actief het vrijeschoolonderwijs zo divers en inclusief mogelijk te maken.” ‘Ik hou niet veel geld over. De vaste lasten voor mijn huis zijn al best hoog. Tel daar de kosten voor zorgverzekering en benzine – zeker tegenwoordig – bij op, en het is er snel doorheen. Aan het begin van de maand stort ik een bedrag op mijn spaarrekening, maar aan het eind van de maand moet ik dat vaak terugstorten. Het salaris voor basisschoolleraren is te laag, vind ik. Onderwijs is een van de belangrijkste dingen voor de maatschappij, het zou een goedbetaalde baan moeten zijn. „Ik werk al sinds mijn dertiende en heb een buffer opgebouwd. Ik heb nooit rood gestaan en nooit financiële problemen gehad. Maar mijn spaargeld groeit ook niet heel hard. Dat vind ik  jammer. Ik ben nu dertig en zou best een huis willen kopen. Ik heb geen hoge eisen, maar weet toch dat het niet realistisch is als leerkracht in je eentje. Ik deel nu een huurappartement met mijn zusje. „Ik zie geld als een ruilmiddel voor leuke dingen: naar een concert, uit eten, naar het theater. De eerste twee weken nadat ik salaris heb gehad, leef ik iets ruimer: dan koop ik een leuke jurk of ga een weekendje weg. Het is lekker om even het gevoel te hebben: ik heb weer salaris. Daarna word ik meestal zuiniger.” Netto-inkomen : 2.100 euro Vaste lasten : wonen (huur, gas/water/licht) 803 euro; zorgverzekering 137 euro; auto 260 euro; boodschappen 330 euro; sportschool 42 euro; dansen 50 euro; telefoonabonnement 28 euro; afbetaling studieschuld 60 euro; kleding 80 euro. Sparen : wat overblijft Laatste grote aankoop : vliegticket naar Praag 354 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/04/ik-zie-geld-als-een-ruilmiddel-voor-leuke-dingen-a4140678</guid>
      <pubDate>Sun, 4 Sep 2022 00:00:00 +00:00</pubDate>
    </item>
    <item>
      <title><![CDATA[‘In coaching heb ik mijn werkgeluk gevonden’]]></title>
      <description><![CDATA[<p>‘Het is altijd een doel van mij geweest succesvol ondernemer te worden en een miljoenenbedrijf te creëren. Maar lang wist ik niet wat dat precies moest zijn. Sinds ik zeventien jaar geleden voor mijzelf begon, is dat een behoorlijke zoektocht geweest. Ik heb veel uitgeprobeerd – ik heb bijvoorbeeld een interieurwinkel gehad en lang in de marketing gewerkt – maar die sporen liepen dood. „Toen de online wereld en online marketing opkwamen, ben ik me meteen gaan omscholen. Ik ben altijd een podiumdier geweest, waardoor de wereld van de social media goed bij mij past. En ik ontdekte dat je eigenlijk zelf in de hand hebt hoe succesvol je bedrijf wordt, omdat je kunt werken aan zichtbaarheid op internet. Dat spelletje vind ik heel leuk. „Met die kennis heb ik een  digital agency  opgezet dat bedrijven helpt met hun online zichtbaarheid. Corona heeft dat zeker een boost gegeven, omdat bedrijven beseften dat ze meer met social media moesten doen om hun doelgroepen te bereiken. Mijn agency is heel hard gegroeid. „Intussen ontdekte ik dat ik niet alleen bedrijven, maar ook ondernemers die in hun uppie staan, kan begeleiden bij de stappen die ze kunnen zetten om hun bedrijf te laten groeien. In coaching heb ik mijn werkgeluk echt gevonden. Ik vind het heel leuk om andere mensen te helpen met de worsteling waar ik zelf ook doorheen ben gegaan. Inmiddels besteed ik nog zo’n 30 procent van mijn tijd aan mijn agency, de rest aan coachen. Hierin ervaar ik geen plafond, dit is mijn langetermijntraject.” ‘Sinds 2020 ben ik de kostwinner van ons gezin van vijf. Mijn man zet een bedrijf op tijdens de schooluren, maar dat is nog in de beginfase. Hij is nu meer thuis, zodat ik de vrijheid heb om vol gas te ondernemen. Momenteel sparen we niet, omdat ik zo snel mogelijk groei wil realiseren met mijn bedrijf. Alles gaat terug in de zaak.  „Maar ik moet natuurlijk wel een gezin onderhouden. Maandelijks betaal ik mijzelf 2.900 euro. Gelukkig kan ik sommige kosten, zoals de auto en internet en tv, zakelijk betalen. Over onze uitgaven maken we bewuste keuzes. Zo eten we alleen maar biologisch, ook al is dat duurder. We doen elke zaterdag boodschappen in een biologische supermarkt en op is op. „Wintersport is ook iets waar we graag geld aan uitgeven. Die vakantie staat dit jaar hoog op onze wensenlijst, zeker omdat het de afgelopen tijd niet kon door corona. Maar het is afhankelijk van de zaak of we gaan of niet. Als de omzetten tegenvallen, maken we het een kwartaal gezellig zonder luxe dingen. Onze kinderen maken dat heel bewust mee, de lessen van het ondernemerschap. Aan de ene kant heb ik ze dat altijd willen besparen, maar aan de andere kant kennen ze onze dromen en zien ze ook dat we daar hard ons best voor doen.”  Netto-inkomen : 2.900 euro uit eigen bedrijf  Vaste lasten : hypotheek, g/w/l, vve 1.250 euro; boodschappen 900 euro; verzekeringen 325 euro; abonnementen (Netflix, wellnessapps) 50 euro; zakgeld kinderen 29 euro; sporten (crossfit en verenigingen kinderen) 140 euro; hond 50 euro; kleding 250 euro  Sparen : alles wat overblijft, gaat terug in de zaak  Laatste grote aankoop : Mercedes youngtimer, 5.000 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/08/29/in-coaching-heb-ik-mijn-werkgeluk-gevonden-a4140067</guid>
      <pubDate>Mon, 29 Aug 2022 00:00:00 +00:00</pubDate>
    </item>
    <item>
      <title><![CDATA[‘Werken én zes keer in de week trainen is pittig’  ]]></title>
      <description><![CDATA[<p>‘Dit wordt mijn 27ste jaar als handballer. Ik heb een jaar in België gespeeld, vijf jaar in de buurt van Amsterdam, vier jaar als prof in Duitsland en daarnaast als international bij oranje. In de Duitse competitie was ik op mijn top. Daar is de sport populair genoeg voor clubs om een salaris uit te kunnen betalen, daardoor kon ik me volledig focussen op de sport.  „Mijn grote droom, een leven als handballer, was daarmee uitgekomen. Maar ondertussen verlangde ik steeds meer naar zekerheid over een maatschappelijke carrière daarna. Want wil het bedrijfsleven wel iemand als ik een kans geven? Ik heb veel minder werkervaring dan andere mensen van mijn leeftijd. „Ik besloot de stap te wagen en terug naar Nederland te gaan. Ik kreeg de kans me te laten omscholen en werk sinds vier jaar als IT-developer bij Kembit in Wijnandsrade. Zij zijn ook de hoofdsponsor van de Limburg Lions waar ik nu handbal, maar dat is pas gekomen nadat ik er ben komen werken. Mijn oudere broer werkt hier ook, hij heeft zich sterk gemaakt voor dat sponsorschap.  „De combinatie van werk en sport is pittig. Ik train zes keer in de week, zaterdag is wedstrijddag en daarnaast werk ik parttime, dat wil zeggen: 36 uur. Waar ik vroeger een lekker middagslaapje kon doen, zit ik nu achter een bureau. Ik merk wel dat mijn 33 jaar oude lichaam dat steeds minder leuk begint te vinden.  „Toch ben ik heel blij dat ik deze kans gekregen heb. Ik ben nu dichtbij mijn familie in Geleen en weet dat ik zekerheid heb in het maatschappelijk leven. Dat is echt een heerlijk gevoel.”  ‘Mijn inkomen van 2.500 euro bestaat voor het grootste gedeelte uit mijn salaris bij Kembit, plus een kleine vergoeding vanuit de Lions. Hoeveel dat is, kan ik niet zeggen; dat is een gevoelig puntje in de sport. Misschien omdat clubs bang zijn dat hun spelers hetzelfde zullen vragen?  „Het is wel opvallend dat het geld in de sport in Nederland zo oneerlijk is verdeeld. Als je het goed doet als voetballer, hoef je je hele leven niet meer te werken. Dat is wel een heel groot verschil met ons handballers. Ik ben er niet boos over, maar het zou wel mooi zijn als dat een beetje rechtgetrokken zou worden. „Ik woon samen met mijn vriendin. Zij werkt ook in de IT, dus we houden allebei van lijstjes en structuur. Zo hebben we onze inleg voor de gezamenlijke lasten in een Excel-bestand naar rato uitgesplitst. Ik moet er nog steeds aan wennen dat er dan genoeg overblijft om gewoon iets te kopen als ik dat wil. Zo heb ik laatst een gravelbike aangeschaft: een kruising tussen een racefiets en een mountainbike. Eerder zou ik hebben gedacht: is dat nou wel nodig? Nu kan het gewoon, zonder dat mijn spaarrekening dan leeg is. Dat vind ik nog steeds best luxe.”  Netto-inkomen : 2500 euro     Lasten : hypotheek (g/w/l gedeeld) inleg van 500 euro; mobiel/internet 35 euro; verzekeringen 235 euro;  boodschappen 250 euro; abonnementen (HBO Max, Disney+, Amazone Prime) 15 euro, sport 10 euro; horeca 50 euro, kleding 50 euro.  Sparen : geen vast bedrag  Laatste grote uitgave : gravelbike (1500 euro)      		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/08/19/werken-en-zes-keer-in-de-week-trainen-is-pittig-a4139414</guid>
      <pubDate>Fri, 19 Aug 2022 00:00:00 +00:00</pubDate>
    </item>
    <item>
      <title><![CDATA[‘Vaak vragen ze: hoe betalen jullie dit allemaal?’]]></title>
      <description><![CDATA[<p>Rick : „Het plan om een jaar fulltime te cruisen ontstond tijdens corona. Ik was net mijn eigen reisorganisatie begonnen nadat ik zes jaar bij TUI had gewerkt als inkoper van cruises. Ik werkte veel thuis en dacht: ik wil niet nóg een winter in deze sleur zitten. Dus dachten we na of we iets met onze passies konden doen: cruisen, pretparken en Disney.” Tari : „We dachten er eerst aan ergens te overwinteren, in Orlando bijvoorbeeld – daar hebben we samen stage gelopen bij Disney World en zijn we zelfs getrouwd. Uiteindelijk besloten we een wereldreis  van een jaar te maken op cruiseschepen, samen met onze twee dochters van 3 en 1. Ik heb ontslag genomen bij het detacheringsbureau waar ik als leidinggevende werkte en maak nu  content  over onze reis voor Instagram en onze website. Voor Rick is dat tegelijkertijd reclame voor zijn reisorganisatie.” Rick : „We willen niet te commercieel zijn en noemen ons daarom ook geen influencers. Maar na twee weken posts op Instagram over de Disney Cruise Line hadden we er wel meteen vijf verkocht.” Tari : „De dagen op het schip staan in het teken van werken. Ik denk vanuit content: hoe kan ik de cruisebeleving het beste laten zien? We maken excursies en op het schip is er met de kinderen ook genoeg te doen. Zwembaden, draaimolens, soms een kidsclub. Tussendoor proberen we zoveel mogelijk te werken.” Rick : „Als we ’s avonds in de bar of lounge zitten met onze laptops opengeklapt, denken andere gasten vast: die hebben de saaiste vakantie van hun leven. Maar ons bevalt dit enorm goed. We komen met zijn vieren op unieke plekken, zoals het Atlantis-hotel in Dubai, en kunnen spontaan mee op een schip als er een goede lastminutedeal voorbijkomt. Dat vind ik toch wel heel bijzonder.”  Rick: „We krijgen meerdere keren per maand de vraag: hoe betalen jullie dit allemaal? Dan leggen we uit dat we gewoon doorwerken en dat we door mijn contacten in de toerismesector vaak voor een speciaal tarief mee kunnen op een cruise. Dat scheelt.” Tari : „Op het schip is al het eten inbegrepen. Ook geef ik een stuk minder geld uit aan kleding; je kunt toch maar weinig meenemen in je koffer. Ons huis in Oss hebben we kunnen verhuren, dus die vaste lasten hebben we ook niet.”  Rick : „Privéfinanciën zijn niet ons sterkste punt, moet ik zeggen. Op reis betaal je alles per creditcard, dus we schrikken weleens als aan het eind van de maand de eindrekening binnenkomt. Vooral vliegtickets zijn tegenwoordig enorm duur.” Tari : „En dan nog alle commerciële coronatesten die je moet doen voordat je op een schip mag. Daar hebben we, denk ik, letterlijk al 1.000 euro aan besteed.”  Rick : „We hebben gelukkig een stabiele financiële achtergrond met een goede spaarrekening en veel overwaarde op ons huis, waardoor we nu niet op een paar honderd euro hoeven te beknibbelen.” Netto-inkomen : gemiddeld 6.000 euro per maand Gezamenlijke lasten : wonen (koophuis is verhuurd) 0 euro; mobiel/internet 63 euro; verzekeringen 338,50 euro; boodschappen (losse aankopen in het buitenland) 800 euro; abonnementen (Netflix, Spotify, Disney+, Videoland, YouTube Premium) 62,50; goede doelen (Villa Pardoes) 8 euro; kleding (voor het hele gezin) 250 euro; horeca (bars buiten hotel of schip) 650 euro; reizen (deels zakelijke kosten) 4.000-5.000 euro Sparen : 0 euro    Laatste grote uitgave : MacBook Pro (3.400 euro)     		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/08/14/vaak-vragen-ze-hoe-betalen-jullie-dit-allemaal-a4138903</guid>
      <pubDate>Sun, 14 Aug 2022 00:00:00 +00:00</pubDate>
    </item>
  </channel>
</rss>
