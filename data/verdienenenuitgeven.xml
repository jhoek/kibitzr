<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[‘Ik ben echt een spaarder’]]></title>
      <description><![CDATA[<p>‘Het was tijdens een college over het ontwerp van een windturbine dat ik me realiseerde dat ik niet de juiste studie volgde. Ik was enthousiast over de aankondiging van de docent, tot we er berekeningen op moesten loslaten. Ik wilde de windturbine graag tekenen en onderzoeken, maar vergelijkingen oplossen vond ik niet interessant. „Ik heb toen mijn studie werktuigbouwkunde in de Verenigde Staten verruild voor Industrial Design. Achteraf was die keuze logisch: als kind was ik altijd al nieuwsgierig naar hoe dingen werken. Ik kwam in Nederland terecht omdat dit een van de weinige landen in Europa was waar technische bachelors in het Engels worden aangeboden. „Mijn afstuderen viel samen met de corona-uitbraak, een hele slechte timing. Ik had een jaar om een baan te zoeken, op een ‘Zoekjaar visum’, omdat ik niet uit de Europese Unie kom. Als je na een jaar geen baan hebt, moet je Nederland uit. Ik solliciteerde bijna elke dag, maar helaas waren heel veel bedrijven destijds niet op zoek. Gelukkig vond ik twee weken voor de deadline uiteindelijk een baan via een kennis. „Nu werk ik voor een technisch bedrijf in Tiel, waar ik verantwoordelijk ben voor de PR en marketing. Ik beheer bijvoorbeeld onze sociale media, bezoek klanten en beurzen en ben verantwoordelijk voor advertenties. Ik werk er nu 2,5 jaar en heb in de tussentijd mijn inburgeringsexamen kunnen halen, waardoor ik inmiddels een Nederlands paspoort heb gekregen.” ‘Elke maand stuur ik tweehonderd euro naar mijn ouders. Dat is niet omdat ze erom vragen, maar omdat ik graag iets terug wil doen. Zij hebben hun leven zo ingericht dat mijn zus en ik in het buitenland konden studeren, om ons de beste kansen te bieden. Nu ze met pensioen zijn, vind ik het belangrijk om ze een beetje te helpen, en gelukkig kan dat ook.  „Ik ben echt een spaarder. Dat komt vooral omdat ik tijdens mijn studie van een beperkt budget leefde. Van mijn vader heb ik de 70/20/10-regel geleerd: 70 procent van je inkomen gaat naar je vaste uitgaven, 20 procent is spaargeld en de overige 10 procent is voor spontane uitgaven, zoals uitgaan. Dat hielp mij om mijn uitgaven te structureren. „Ook nu ik fulltime werk en een fijn inkomen verdien, probeer ik zoveel mogelijk te sparen. Het zit in mijn systeem. Het helpt dat ik ook bewust om ga met wat ik koop. Omdat ik een hekel heb aan de fast fashioncultuur en de impact daarvan op de economie en het milieu, koop ik bijna niks nieuws, ook niet als het hip of afgeprijsd is. Waar mogelijk kies ik voor tweedehands kleding. „Ik vind de voedselverspilling hier in Nederland ook zonde. In de omgeving waarin ik opgroeide bepalen mensen aan de hand van zicht, geur en smaak of iets bedorven is - niet alleen door te kijken naar de vervaldatum. Daarom koop ik meestal afgeprijsde producten en gebruik ik apps als TooGoodToGo. „Maar aan leuke dingen geef ik mijn geld af en toe graag uit: mijn vriendin mee uit nemen bijvoorbeeld, of aan festivals, concerten en andere hobby's." Netto inkomen: circa 2.200 euro  Vaste lasten: huur, g/w/l 700 euro; boodschappen 200 euro; zorgverzekering 138 euro; reisverzekering 8 euro; internet, tv, telefoon 70 euro; sport (rugby) 30 euro; kleding 10 euro; horeca 50 euro; openbaar vervoer 140 euro; geld naar ouders 200 euro, concerten 20 euro Sparen: 400 euro  Laatste grote uitgave: vlieg- ticket naar Sri Lanka, 700 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/10/ik-ben-echt-een-spaarder-a4161700</guid>
      <pubDate>Mon, 10 Apr 2023 06:42:17 +00:00</pubDate>
    </item>
    <item>
      <title><![CDATA[‘Mijn pensioen heb ik niet geregeld’]]></title>
      <description><![CDATA[<p>‘Ik heb schijnbaar de behoefte om steeds iets nieuws te leren. Ik ben al heel lang fotograaf, maar om de zoveel jaar zoek ik er een nieuwe uitdaging bij. Ik fotografeer doorgaans reportages, portretten en conceptuele fotografie in opdracht van bedrijven. Tegenwoordig leg ik ook graag bokswedstrijden vast. Puur visueel vind ik dat heel aantrekkelijk: de mensen, het geweld, dat fysieke. Maar ik maak inmiddels ook video’s: in februari ging mijn documentaire in première. En in de coronaperiode heb ik een kinderboek gemaakt.  „Fotografie stond met de analoge techniek lange tijd stil. Mijn Hasselblad, die ik eind jaren 90 kocht, doet het bijvoorbeeld nog steeds. Met de komst van de digitale fotografie was er weer iets nieuws waar ik me in kon verdiepen, maar er voldoende uitdaging in vinden werd met de jaren lastiger. Vandaar dat ik ook buiten de fotografie aan de slag ben gegaan.  „Mijn eerste baan was een functie als assistent van Erwin Olaf. Daarna ben ik voor mezelf begonnen. Alles was in die tijd nog analoog. Er waren minder fotografen, dus het was makkelijker om ervan rond te komen. Inmiddels heb ik een grote klantenkring, dus komen die opdrachten wel. En net voor corona werd me gevraagd om les te geven aan de kunstacademie in Den Haag. Het is maar een kleine aanstelling, maar het helpt wel een basisinkomen op te bouwen. Gecombineerd met de losse opdrachten heb ik zo voldoende ruimte voor de andere projecten. Dat zie ik als een inspirerende aanvulling op mijn fotografie.” ‘Ik ben een redelijk sober mens, ik geef niet zoveel geld uit. Ik hoef niet zo nodig te vliegen voor vakanties – we gaan altijd kamperen in Frankrijk – en mijn laptop is al oud. We kopen niks nieuws als we dat niet nodig hebben. Dit is niet uit zuinigheid, maar meer omdat we het onnodig vinden. Onze zoon [20] is, net zoals wij, terughoudend met geld, onze dochter [15] vindt dit wat lastiger. Ze krijgen allebei kleed- en zakgeld en bepalen zelf waar ze het aan uitgeven. Mijn dochter heb ik daarbij wel moeten leren dat het niet handig is om je geld bij de Starbucks uit te geven.  „In principe betalen mijn man en ik beiden de helft van de vaste lasten, maar in coronatijd had ik nauwelijks werk en droeg mijn man meer bij. Het was even afzien, die tijd. Maar als zzp’er heb ik altijd een buffer, al heb ik die wel moeten aanspreken. Dat is niet zo prettig, maar het was toen even niet anders.  „Mijn pensioen heb ik niet geregeld. Ja, daar heb ik weleens zorgen om, maar ik zie niet zo snel wat ik eraan kan doen. Ik heb ooit een koopsompolis gehad, daar moest ik geld in stoppen en dat werd belegd. Maar het verdampte, dus daar heb ik  nu niks meer aan. Ik spaar nu in mijn bedrijf, en wat er over blijft, is mijn pensioen. En we hebben natuurlijk ook een waardevolle plek met ons koophuis.” Netto inkomen: gemiddeld 1.800 euro  Gezamenlijke lasten: woonlasten 750 euro,  mobiel/internet/tv 100 euro, verzekeringen 250 euro, boodschappen 600 euro, abonnementen 150 euro, goede doelen 45 euro, huisdier 75 euro, kleed- en zakgeld en mobiele telefoon voor de kinderen 250 euro, sport 40 euro, horeca 80 euro Privé lasten: broodfonds 70 euro Sparen: wat er over is Laatste grote aankoop: tostigrill 150 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/02/mijn-pensioen-heb-ik-niet-geregeld-a4161092</guid>
      <pubDate>Sun, 2 Apr 2023 06:42:18 +00:00</pubDate>
    </item>
    <item>
      <title><![CDATA[‘Alles kwam tegelijk, mijn  leven stond stil’]]></title>
      <description><![CDATA[<p>‘Ik ben net aan het terugkomen van een hele moeilijke periode. Na mijn studie in 2018 ging ik als gamedesigner aan de slag bij een start-up, toen ik opeens via een paniekaanval in een burn-out terechtkwam. Ook bleek de longkanker van mijn vader, waar hij al eerder voor was behandeld, terug te zijn. Alles kwam tegelijkertijd, mijn leven stond stil, het werd me allemaal te veel. „Ik belandde in de ziektewet en kort daarna kwam mijn vader te overlijden. Ik moest terug naar de basis, ontdekken waar ik blij van werd, terwijl ik in een levensfase zat waarin je na je studie door hoort te treinen naar een baan. Maar mijn lichaam zei: stop!  „Pas later, toen de rust was teruggekeerd, begon het ontwerpen weer te kriebelen. Maar dat bleek lastiger op te pakken dan verwacht, dus ik ben aan de slag gegaan bij de bakkerij om de hoek bij m’n huis. Daar heb ik hele fijne collega’s, Het werk trok me het huis en mijn hoofd uit. Het zorgt bovendien voor een stabiel inkomen. Zo kan ik het ontwerpen weer langzaam oppakken.  „Soms is het wel confronterend te zien wat oud-studiegenoten nu verdienen. Dan realiseer ik me dat ik een tijd heb stilgestaan. Maar ik ben nu met een heel leuk en groot project bezig en heb daarnaast een vaste wekelijkse klus. Langzaamaan ontdek ik wat ik het leukste vind om te doen: grafisch ontwerp, meer illustratief of misschien zelfs infographics maken.” ‘Ik woon met mijn vriend in het huis dat hij in Rotterdam heeft gekocht. Toen we gingen samenwonen, was het idee dat ik zou meebetalen aan de woonlasten. Toen zei m’n vriend dat ik ook kon sparen om m’n studieschuld af te betalen. Dan heb ik een minder grote schuld tegen de tijd dat we samen een huis willen kopen. Met het inkomen dat ik nu heb, ben ik nog wel even bezig met aflossen, maar het is toch fijn dat ik een deel van mijn salaris alvast kan afdragen.  „Ik heb weinig vaste lasten. Doordat ik een tijd in de ziektewet zat, leerde ik heel zuinig te leven. Maar mijn kledingkast zit vol en in ons huis past er ook weinig meer bij. Ik vind dit wel een gezonde manier om naar de consumptiemaatschappij te kijken. In de ziektewet kreeg ik per week geld uitgekeerd en maakte ik potjes voor alles wat ik moest betalen. Ik keek heel specifiek waar wat naartoe ging, wat ik overhield en waaraan ik dat dan wilde uitgeven. Soms had ik dan nog wat over om ook te kunnen bijdragen als ik met vriendinnen ergens een drankje ging doen.  „Nu is dat overzicht een beetje verwaterd, maar als er geld binnenkomt, zet ik het eerst opzij voor de boodschappen en mijn spaardoelen. Wat overblijft, wordt steeds een beetje meer en dat is fijn. Ik kan er daardoor wat losser mee omgaan.” Netto-inkomen: gemiddeld 1.300 euro Gezamenlijke lasten: wonen 700 euro; boodschappen  320 euro Privélasten: mobiel 24 euro;  verzekeringen 145 euro; abonnementen 40 euro; horeca 50 euro Sparen: voor reis naar Chili 300 euro; versneld afbetalen studieschuld 150 euro; weekendjes weg/festivals 75 euro Laatste grote aankoop: eerste grote afbetaling studieschuld 1.500 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/27/alles-kwam-tegelijk-mijn-leven-stond-stil-a4160507</guid>
      <pubDate>Mon, 27 Mar 2023 06:42:18 +00:00</pubDate>
    </item>
    <item>
      <title><![CDATA[‘Ondernemen? Ik probeer het gewoon’]]></title>
      <description><![CDATA[<p>‘Klassiek scheren is een kunst die weinig mensen nog goed beheersen. Scheren is een moeilijk vak. Met haarknippen kun je terugvallen op basistechnieken, maar die zijn er niet bij scheren. Je moet het gewoon doen. Als je een sneetje maakt, heb je pech – maar ook dan moet je gewoon doorgaan. Ik heb tienduizenden uren geoefend. „Ik ben begonnen met scheren toen ik lid werd van een re-enactmentclub, waarmee we bijvoorbeeld de Slag bij Waterloo naspeelden. Het was leuk om naast het soldatenvak een ambacht te vervullen. Een barbier was er nog niet, dus ik dacht: ik ga wel scheren. Dat was heel erg leuk. Toen even later mijn baan als salesmanager ophield, ben ik ook professioneel gaan scheren. „Om het vak te beheersen, heb ik opleidingen gevolgd bij grote barbiers in Rome, Florence en Parijs. Daarna kon ik via via een ruimte huren in Haarlem en ben ik met een partner een winkel gestart. Hier verkopen we scheerproducten, scheren we klanten en verzorgen we baarden. Gelukkig bleek daar behoefte aan; veel mannen hebben moeite met scheren, kijk maar eens om je heen. Later zijn we in de zaak ook huidverzorging gaan aanbieden. „Naast mijn werk als barbier geef ik scheercursussen, zowel internationaal als in Nederland. Door corona ben ik daar de afgelopen tijd minder actief in geweest, maar ik denk dat zo’n beetje de helft van de Nederlandse barbiers door mij is opgeleid.” ‘Net zoals de allereerste scheerbeurt altijd mislukt, heb ik ook op het gebied van ondernemen eerst alles fout gedaan. Het was een administratieve rotzooi en het duurde weleens maanden voordat een contract geregeld was. Ik wist niets van ondernemen, maar dacht: ik probeer het gewoon. Ik durf wel risico’s te nemen: gewoon neus en oren dicht en in het water springen. „Gelukkig heeft het goed uitgepakt. Ik heb geen moment spijt gehad. Omdat ik een autoriteitsprobleem heb, vind ik het heerlijk mijn eigen ruimte te hebben en in de gelegenheid te zijn zowel de mensen met wie ik werk als de klanten te selecteren. We hebben een heel leuke klantenkring. Met hen hebben we gezellige,  soms zelfs therapeutische gesprekken. „Een rijk bedrijf zijn we niet. Ik ben altijd stikjaloers geweest op bedrijven die dat wel kunnen, maar dat zijn altijd ook een soort fabriekjes. Wij zijn veel authentieker. Uiteindelijk vind ik het veel belangrijker om elke dag met plezier naar je werk te gaan, dan dat we veel verdienen. „Mijn grote droom is dat ik uiteindelijk mijn barbieract verder kan professionaliseren. Ik draai namelijk ook regelmatig evenementen – van beurzen tot bedrijfsfeesten – waar ik als act word ingehuurd om te scheren en baarden te doen. Dat wil ik graag verder uitbouwen en er nog meer een show van maken.” Netto-inkomen: 1.500 euro  Vaste lasten: hypotheek, gas/water/licht, vve, 850 euro; boodschappen, 200 euro;  mobiel/tv/internet, 40 euro;  verzekeringen, 80 euro;  abonnementen (de Volkskrant), 40 euro; kat, 20 euro;  kleding, 40 euro; horeca, 80 euro Sparen: 200 euro  Laatste grote aankoop: nieuwe cv-ketel, 4.000 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/12/ondernemen-ik-probeer-het-gewoon-a4159235</guid>
      <pubDate>Sun, 12 Mar 2023 06:42:19 +00:00</pubDate>
    </item>
    <item>
      <title><![CDATA[‘Mijn familie loopt niet te koop met geld’]]></title>
      <description><![CDATA[<p>‘In mijn familie is het een taboe om over geld te praten. Als iemand ‘te koop’ loopt met materiële zaken, wordt daar al snel neerbuigend over gedaan. Wat bij ons het belangrijkste is, is kennis vergaren en juist de ander een plezier doen. Omdat ik al jaren werkzaam ben als coach, en leiders leer om authentiek te zijn, dacht ik op een gegeven moment: hoe authentiek ben ik zelf eigenlijk? Ik heb vier studies gevolgd en ik heb geleerd me altijd te conformeren, bij de familie en op mijn werk. Maar sinds ik zelfstandig ondernemer ben, laat ik steeds meer van mezelf zien, ook op sociale media.  „Ik werk al 23 jaar in het bedrijfsleven en heb bij meerdere organisaties gewerkt. Ik zag op de werkvloer vaak dat mensen een masker dragen, om niet buiten de boot te vallen. Dat levert geen goed werkklimaat op. Als je alleen op intellect vaart, heb je ook veel vooroordelen over anderen. Maar als je vanuit je hart spreekt, kun je ook mooie dingen doen. Als je integer zaken doet, is het geld minder belangrijk, dat komt dan vanzelf.  „In 2018 besloot ik voor mezelf te beginnen. In loondienst verdiende ik 2.000 euro netto per maand, dus dat was het bedrag waarmee ik als eigen baas wilde starten. Door de jaren heen is dat langzaam omhooggegaan. Het is genoeg om van te kunnen leven. De rest van de winst gaat terug in mijn bedrijf.” ‘Ik woon met mijn man en zoon (9) in Bleiswijk. Toen mijn man en ik dertien jaar geleden bij elkaar kwamen, wilden we nog niet samen een huis kopen, dus hebben we gehuurd. Maar de woonlasten zijn inmiddels zo ver opgelopen dat we sinds vorig jaar kijken naar een koopwoning. Het liefst twee-onder-een-kap of een vrijstaand huis, ergens bij een bos of aan het water en met een grote tuin. Het is misschien niet de beste tijd om een huis te kopen, maar het geld is er, dus als we iets tegenkomen, dan gaan we ervoor.  „Ik ben heel sober opgevoed: we moesten zuinig zijn en sparen, en niet te grote uitgaven doen. Ik vond het vreselijk als mijn moeder soms bij de Zeeman kleding voor me ging kopen, dan verstopte ik me verderop. Achteraf snapte ik dat ze het als alleenstaande moeder niet breed had. Toen ik als tiener graag een colbert van Claudia Sträter wilde, zei mijn moeder dat ik daarvoor moest gaan werken. Ik heb een maand schoongemaakt en uiteindelijk het jasje niet gekocht, ik vond het zonde van al dat ploeteren. Dat was het moment dat ik leerde wat de waarde van geld is.  „Ook al hoeven we nu niks te laten, ik vind het belangrijk dat mijn zoon ook leert geld te waarderen. Dus toen hij een Nintendo wilde, heb ik hem de ene helft laten sparen en betaalden wij de andere. Dat ik dat geld uiteindelijk niet van zijn rekening heb gehaald, heb ik hem niet verteld.” Netto inkomen: 3.000 euro Gezamenlijke lasten: wonen (1.683 euro), internet/tv (116 euro), verzekeringen (310 euro) auto (698 euro), boodschappen (350 euro),  kinderopvang (357 euro), horeca (150 euro) Privélasten: sport (40 euro), kleding/beauty (222 euro) Sparen: 50 euro p.m. voor zoon Laatste grote uitgave: vakantie (4.000 euro) 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/05/mijn-familie-loopt-niet-te-koop-met-geld-a4158648</guid>
      <pubDate>Sun, 5 Mar 2023 06:42:19 +00:00</pubDate>
    </item>
    <item>
      <title><![CDATA[‘Ik heb mijn werk gemaakt van spiritualiteit’]]></title>
      <description><![CDATA[<p>‘Als kind, in de omgeving van Buenos Aires in Argentinië, voelde ik me al verbonden met de aarde en de natuur. Gewoontes als plastic gebruiken en het daarna weer weggooien vond ik toen al heel gek. Voor de dingen die ik belangrijk vond, zag ik in mijn omgeving niet veel belangstelling, dus ik liet mijn spiritualiteit een beetje los. „Mijn werk bestond voorheen vooral uit culturele projecten zoals theater maken, en ik was docent Spaans. Maar de laatste tien jaar heb ik meer mensen om me heen, in Rotterdam, die zich ook spiritueel voelen. Het voelde alsof het eindelijk mijn tijd was. Door de belangstelling voor spiritualiteit in mijn omgeving wist ik dat ik nu helemaal mezelf kon zijn. En ik wist dat er een markt voor was, dus heb ik er mijn werk van gemaakt. „Ik heb een cursus Tamá Taié gevolgd. Dat is een techniek om energie te activeren door met kwartskristallen trillingsfrequenties in het lichaam te verhogen. Tegenwoordig doe ik individuele en groepssessies. Het aantal klanten wisselt per week en hangt vooral af van hoezeer ik me inspan door bijvoorbeeld promotie op sociale media. Een sessie duurt twee uur, met een voor- en nagesprek. Ik bespreek met de cliënt waarvoor die is gekomen en wat hij of zij uit de activatie wil halen. Sommige mensen komen bijvoorbeeld omdat ze last hebben van depressieve klachten.  „De cliënt gaat op een matras op de grond liggen. Boven het hoofd leg ik kwartskristallen in een geometrische vorm. Met onder andere mijn stem maak ik geluid, waardoor de trillingen worden opgewekt. Door de activatie voelen cliënten zich vaak energieker of lichter, vertellen ze naderhand.  „Voor meer stabiliteit in mijn inkomen werk ik drie dagen per week bij een antroposofische kinderopvang. Ze werken daar met materialen uit de natuur. Kleuren doen ze daar niet met stiften, maar bijvoorbeeld met bijenwas. Contact met natuurlijke materialen helpt kinderen om meer te aarden en te wortelen op onze planeet.” ‘Mijn dochter en ik wonen in een woongroep waar we veel samen doen met andere bewoners. Daarom heb ik bijvoorbeeld een lage huur en lage kosten voor internet. Iedereen heeft een eigen ruimte, maar we koken of tuinieren wel regelmatig met elkaar. „Ik vind het belangrijk dat ik me vrij kan voelen als het om geld gaat. Het moet kunnen komen en gaan. Als ik een nieuwe fiets nodig heb, wil ik die kunnen kopen. Of een vliegticket voor mijn moeder in Argentinië.  „Verder probeer ik producten te kopen die lang meegaan. Ik doe daarom niet vaak kleine uitgaven, maar juist eens in de zoveel tijd grote. Het liefst koop ik biologische materialen. Bijvoorbeeld om zelf crèmes van te maken voor mijn huid, met bijenwas of rozenbottelolie.  „En ik koop een biologisch pakket met groenten uit de buurt, zonder verpakking. Ook als ik speelgoed voor mijn dochter koop, kies ik iets met zo min mogelijk plastic. Dit soort aankopen zijn misschien iets duurder, maar ik kiest bewust voor spullen die langer meegaan.” Netto-inkomen: 2.600 tot 3.000 euro, afhankelijk van het aantal klanten voor haar activaties  Vaste lasten: huur inclusief gas water en licht, 700 euro; boodschappen, 200 euro; mobiele  telefoon, internet, tv, 15 euro; verzekeringen, 144 euro; abonnementen (Netflix, Spotify),  35 euro; kleding, 30 euro; eten bestellen en  afhalen, 175 euro; kinderopvang, 470 euro Sparen: elke maand honderd euro, soms iets meer  Laatste grote aankoop: vliegticket en verzekeringen voor moeder om vanuit Argentinië over te komen, 2.000 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/27/ik-heb-mijn-werk-gemaakt-van-spiritualiteit-a4158129</guid>
      <pubDate>Mon, 27 Feb 2023 06:42:19 +00:00</pubDate>
    </item>
    <item>
      <title><![CDATA[‘Mijn droom  is belangrijker dan het salaris’]]></title>
      <description><![CDATA[<p>‘Al tijdens mijn opleiding zocht ik naar maatschappelijke stageplekken waarbij ik iets concreets voor anderen kon betekenen. Dat vind ik nog altijd heel belangrijk, en daar richt ik mijn werk dus ook op in.  De afgelopen twee jaar zat ik als brandmarketeer bij een start-up die vrijwilligers in contact brengt met maatschappelijke organisaties. Een heel leuke plek, maar ik merkte dat ik meer ideeën had om uit te werken dan dat  ik daar kon.  „Vandaar dat ik vanaf maart een nieuwe baan zoek. Als freelance copywriter en illustrator kan ik tussendoor ook aan de slag, maar ik zoek wel een nieuwe plek waar ik als marketeer van betekenis kan zijn. Omdat ik nog twee weken aan vakantiedagen had en ik die nuttig wilde invullen, heb ik vorige week zeven dagen op verschillende locaties vrijwilligerswerk gedaan. Iets wat ik altijd al wilde doen, maar waar ik steeds ‘te druk’ voor was. Ik heb nog nooit in zo’n korte tijd zoveel bijzondere mensen leren kennen, levenslessen geleerd, geluk gevoeld en dankbaarheid ervaren. Op LinkedIn heb ik over de week verslag gedaan, omdat ik anderen wil laten zien hoe belangrijk vrijwilligerswerk is.  „In de maatschappelijke sector verdien je doorgaans niet zo veel. Dat vind ik jammer en ook niet helemaal eerlijk. Ik heb vriendinnen die in de financiële sector werken, en die verdienen veel meer dan ik. Toch is dit wel de richting die ik op wil: met creativiteit de wereld verbeteren. Dat is mijn droom. Het salaris is daaraan ondergeschikt.”  ‘Ik woon in Amsterdam en kan prima rondkomen, maar het is geen vetpot. Het lukt me meestal niet om te sparen en ik heb nog een studieschuld die ik moet aflossen. En omdat ik nog geen nieuwe baan heb gevonden, ben ik ook wel gaan bezuinigen. Ik bestelde bijvoorbeeld vaak de boodschappen waar ik op dat moment zin in had bij zo’n flitsbezorgservice, en dan koop je uiteindelijk vaker en meer dan je nodig hebt. Nu ga ik gewoon naar de supermarkt om de hoek en ben ik goedkoper uit omdat ik minder koop.  „Ik heb een sportabonnement waarmee je verschillende sportscholen en -klasjes in Amsterdam  kunt bezoeken. Heel handig en leuk om naast bootcamp ook andere sporten te proberen. Heel belangrijk voor mij is de rust die sporten me naast het werk brengt. Wel merk ik dat ik altijd meer wil sporten dan met mijn pakket kan, dus ik moet mijn abonnement eigenlijk aanpassen.  „Ik ben ook minder kleding gaan kopen, en als ik iets koop is het vaker tweedehands. Ik heb ook niet zoveel kleding nodig, ik heb veel weggegeven. Je hebt voor sommige steden een Facebookgroep waarop je spullen gratis kunt aanbieden, dat is echt fantastisch. Zo heb ik een keer een moeder met twee kinderen van kleding, schoenen en speelgoed voorzien. Het is fijn om iemand zo te kunnen helpen die het misschien niet kan betalen.” Netto-inkomen: 2.400 euro Vaste lasten: wonen (776 euro), mobiel/internet/tv (35 euro),  verzekeringen (30 euro, „mijn  ouders betalen m’n zorgverzekering”), boodschappen (200 euro), goede doelen (19 tot 30 euro), DUO (100 euro), sport (35 euro) kleding (50 euro), horeca (100 tot 150 euro), openbaar  vervoer (200 tot 250 euro) Sparen: afhankelijk van wat er over is Laatste grote aankoop: aanbetaling nieuwe mobiele telefoon (350 euro) 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/20/mijn-droom-is-belangrijker-dan-het-salaris-a4157544</guid>
      <pubDate>Mon, 20 Feb 2023 06:42:20 +00:00</pubDate>
    </item>
    <item>
      <title><![CDATA[‘We  besloten niet meer te gaan vliegen’]]></title>
      <description><![CDATA[<p>‘Drie jaar geleden hebben mijn vriend en ik vergroeningswinkel Marvy Green opgezet. We beseften dat er voor nieuwbouw wel gestimuleerd wordt om groen toe te voegen, maar bij bestaande bouw vrijwel niet. Wij wonen in een Rotterdams complex uit de jaren tachtig, waar veel ruimte op balkons onbenut blijft voor vergroening. Dat was voor ons de motivatie om iets te gaan doen.  „Nu bieden we gevulde balkonbakken, groendaken en geveltuinpakketten aan. Eerst alleen online, sinds twee jaar ook in een winkel. We richten ons zoveel mogelijk op de stad. Veel mensen denken  dat ze met kleine ruimtes weinig kunnen, maar het is juist hard nodig om hiermee aan de slag te gaan. Door hen te enthousiasmeren een bijdrage te leveren aan biodiversiteit, valt veel winst te behalen. „We bieden kant-en-klare bakken met vaste, winterharde planten die zo lang mogelijk in leven blijven. We kopen die zoveel mogelijk lokaal in, en kiezen voor biologische grond en inheemse soorten zonder pesticiden. Dat doen we met de focus op meer voedsel voor vogels en bestuivers, zoals als bijen en vlinders. „Onze belangrijkste overtuiging is het verbeteren van de biodiversiteit,  maar een fijne bijkomstigheid is dat steden zo vergroenen. Het is namelijk bewezen dat mensen zich beter voelen door het zicht op groen. Maar niet iedereen kan hierin investeren. Daarom willen we de winst investeren in tuinen en andere projecten op plekken waar mensen het zich niet kunnen veroorloven. Zo maken we groen zo breed mogelijk toegankelijk.” ‘Ons bedrijf is onderscheidend vanwege het impactmodel. Onze medewerkers worden  uit een deel van de winst betaald. Zo worden ze mede-ondernemers, zonder de risico’s die wij dragen. Dat is prettig, omdat we werken als gelijken, en het maakt hen extra enthousiast om hun expertise zo goed mogelijk in te zetten. Het is heel tof om te zien hoe zij ideeën bedenken om het bedrijf te laten groeien. „Als ons bedrijf geen winst maakt, krijgen medewerkers een minimumbedrag. Om  onze lasten te kunnen betalen, combineren we het bedrijf met ander werk.  „We hoeven er niet veel voor te laten, maar we denken dit jaar bijvoorbeeld wel na of we op vakantie kunnen, omdat er ook bepaalde (logistieke) investeringen voor de winkel gepland staan.  „Wel maken we bewuste keuzes in onze uitgaven. Zo hebben we besloten niet meer te vliegen. Ook eten we minder vlees. In de horeca kijk ik kritisch naar wat een goed restaurant is waar ze goed met hun producten omgaan. „Dat  bijna al ons spaargeld in dit bedrijf  zit, is spannend, maar we doen het omdat we echt in de groene visie geloven. Dan maak je soms radicalere keuzes .” Netto-inkomen: 2.500 euro Vaste lasten: hypotheek, gas, water, licht en vereniging van eigenaren 630 euro; boodschappen 150 euro; mobiele telefoon, internet, televisie 32 euro; verzekeringen 120 euro; abonnementen (Netflix, Spotify) 9 euro; goede doelen 10 euro; kleding 125 euro; horeca 175 euro; reizen 125 euro Sparen: 160 euro voor reizen, de rest is inleg voor onze winkel Marvy Green Laatste grote aankoop: Outfit voor een bruiloft 400 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/13/we-besloten-niet-meer-te-gaan-vliegen-2-a4156902</guid>
      <pubDate>Mon, 13 Feb 2023 06:42:20 +00:00</pubDate>
    </item>
    <item>
      <title><![CDATA[‘Twintig tassen hebben vond ik normaal’]]></title>
      <description><![CDATA[<p>‘Ik ben geboren in Jakarta, maar door mijn huwelijk ben ik in Nederland gaan wonen. In de jaren negentig studeerde ik Nederlands aan de Universitas Indonesia in Jakarta, toen een docent me in 1995 vroeg voor hem in te vallen en Indonesische les aan expats te geven. Daar ontmoette ik mijn man, een Nederlander die in Indonesië was voor werk. We zijn na een paar jaar getrouwd en toen er in Indonesië een politiek onrustige periode aanbrak, zijn we naar Nederland gegaan. „Al snel kon ik verder met mijn masteropleiding Nederlandkunde in Leiden. Na mijn studie kreeg ik al snel een baan als radio- en televisiemaker bij de Nederlandse Moslim Omroep en de VPRO. Vanaf toen werkte ik afwisselend in Indonesië en Nederland, in journalistieke functies of als docent. Maar in de tussentijd kregen we een dochter, nu dertien jaar, en ik was dus vaak van huis. Mijn ouders pasten veel op, maar toen zij kwamen te overlijden, koos ik ervoor meer thuis te zijn. Daar hoorde een andere baan bij. „Ik heb uitgezaaide borstkanker, maar de ziekte is momenteel stabiel. Zolang het gaat, probeer ik zo veel mogelijk te doen. Ik werk wel minder dan vroeger: 24 uur per week ben ik NT2-docent [Nederlands als tweede taal], daarnaast heb ik af en toe klussen als zzp’er. Zo kan ik zelf bepalen hoeveel uur ik per week werk. En ik blijf positief, wonderen bestaan, ik blijf hoop houden dat het goed gaat.” ‘Het leven van mijn zus heeft me geïnspireerd voor mijn huidige leven. Ze was hoofd van een middelbare school in Jakarta, maar gaf ook zelf les. Toen ze in 2014 aan kanker overleed, kwamen bussen vol leerlingen naar haar begrafenis. Toen besefte ik hoe belangrijk haar werk voor anderen was. Het inspireerde me een baan te zoeken waarmee ik ook van betekenis kan zijn in het leven van anderen. Zo kwam ik bij het lesgeven aan expats, nieuwkomers, vluchtelingen en oud-inburgeraars. „Mijn zus hechtte geen waarde aan spullen. Ze zei altijd: ‘ik heb niet zoveel nodig’. Ik hield juist van shop till you drop. Ik was jong en dacht niet zoveel na over wat er nu echt toe doet in het leven. Twintig tassen in de kast hebben vond ik normaal. Door de dood van m’n zus besefte ik dat al die spullen niet relevant zijn voor m’n leven, ik ben een stuk minder materialistisch geworden.  „Ik probeer mijn dochter ook de wijsheden van mijn zus mee te geven. Als je iets leuks vindt, mag je het wel kopen, maar bedenk wel altijd of dat ding je verrijkt, ook als ziel. Toch houd ik er stiekem wel van om samen met m’n dochter te winkelen, eigenlijk vind ik dat leuker dan dat zij het zelf vindt. Als ze een broek nodig heeft, koopt ze er een en dan wil ze weer naar huis, terwijl ik dan nog allemaal andere leuke dingen met haar wil passen.” Netto-inkomen: gemiddeld 2.700 euro, waarvan 300 euro vanuit een vaste zzp-opdracht Gezamenlijke vaste lasten: wonen (1.850 euro), boodschappen (400-500 euro), reizen (400 euro), internet en telefoon (75 euro), uitgaan met het gezin (100 euro) Privélasten: zorgverzekeringen (200 euro), goede doelen (30 euro), kleding en uiterlijk (50 euro), boeken (150 euro) Laatste grote aankoop: vliegtickets Jakarta-Amsterdam 3.600 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/05/twintig-tassen-hebben-vond-ik-normaal-a4156221</guid>
      <pubDate>Sun, 5 Feb 2023 06:42:20 +00:00</pubDate>
    </item>
    <item>
      <title><![CDATA[‘Het liefst geef ik mijn geld  uit aan reizen’]]></title>
      <description><![CDATA[<p>‘Als twaalfjarig jongetje kwam ik er  achter dat ik minder goed kon skateboarden dan mijn vrienden. Ik ging ze filmen en mocht met ze mee op  skatetripjes. Daarna fotografeerde ik en volgde een opleiding tot sportleraar. Toen ik ontdekte dat ik als cameraman ook geld kon verdienen, ging ik me daarop richten. Op mijn YouTube-kanaal kon ik me voor het eerst echt uiten als filmmaker. Zo vond ik mijn eerste opdrachtgevers.  Mijn eerste opdracht was een aftermovie van een uitje van een organisatie die mensen met een beperking helpt. Nu werk ik voor grotere opdrachtgevers als Sony of de NPO. Vorig jaar heb ik een kinderserie geschoten, de Dikke Datashow, en ik film vaak voor Het Klokhuis.   Als cameraman maak ik soms dagen van wel twaalf uur. Ik reken standaard tien uur als dagtarief. Alles wat daaroverheen gaat zijn overuren en daar reken ik  soms 150 procent voor. Je verdient dikke knaken, maar het werk gaat soms ten koste van je hoofd en je lijf.   Een andere inkomstenbron is mijn YouTube-kanaal. Daar post ik video’s over filmen, maar ik deel ook inzichten, bijvoorbeeld over hoe belangrijk slaap is. Ik heb 20.000 abonnees. Dat is niet heel veel,  maar via advertenties en sponsordeals kan ik er aardig aan verdienen. Voor een shoutout van veertig seconden voor een merk krijg ik bijvoorbeeld duizend dollar.”   ‘Elke maand maak ik tweeduizend euro van mijn zakelijke rekening naar mijn persoonlijke rekening over. Daarvan spaar ik vijfhonderd euro. De rest gebruik ik om van te leven. Veel hoge kosten heb ik niet. Ik heb het geluk dat ik antikraak woon. Binnenkort trekt mijn vriendin bij me in: dan halveren de kosten. Ik geef niet veel geld uit aan kleding. Eens per jaar koop ik een broek en een paar shirts. Tegenwoordig bij Patagonia, omdat zij bewust met het klimaat proberen om te gaan.  Uit eten ga ik eens per maand. Ik zit niet veel in de kroeg, want ik drink niet. Voorheen gaf ik nog zo’n vijftig euro uit aan de kapper, maar nu knipt mijn vriendin mijn haar.  Een vaste maandelijkse uitgave die ik heb, is het voer en de verzekering voor de hond die ik met mijn moeder deel: honderd euro per maand.   Het liefst geef ik mijn geld uit aan reizen. Vaak moet ik ook reizen voor mijn werk. Vorig jaar ben ik voor Sony  naar Indonesië geweest om te filmen. Dat was geweldig.  Met mijn vriendin ben ik een week naar de Dolomieten geweest, privé. Dat was achteraf best een dure vakantie. Ik let dan niet zo op mijn geld. Maar omdat mijn vriendin financieel  niet in dezelfde fase zit, hebben we  afgesproken  dat voortaan wel te doen.” Netto inkomen: gemiddeld 5000 euro per maand Gezamenlijke lasten: woonlasten (500 euro), sportschool (38 euro), boodschappen (350 euro), hond (100 euro) Sparen: elke maand 500 euro op privérekening Laatste grote aankoop: auto (18.000 euro) 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/01/30/het-liefst-geef-ik-mijn-geld-uit-aan-reizen-a4155639</guid>
      <pubDate>Mon, 30 Jan 2023 06:42:21 +00:00</pubDate>
    </item>
  </channel>
</rss>
