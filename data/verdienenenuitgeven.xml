<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[
		‘Ik haal veel voldoening uit mijn werk’
	]]></title>
      <description><![CDATA[<p>‘Ik doe veel uiteenlopende dingen. Ik ben brand and communication strategist, nu voor vijf verschillende opdrachtgevers. Zo help ik bijvoorbeeld verschillende gemeenten met het werven en bereiken van jongeren voor trainingsprogramma’s, waarin ze hun talenten kunnen ontwikkelen. En binnenkort ga ik aan de slag voor een bedrijf dat het energieverbruik omlaag wil brengen in sociale huurwoningen. „Ik ben heel blij dat ik deze klussen heb gevonden. Eerder werkte ik voor meer commerciële bedrijven, maar deze bijzondere projecten passen beter bij mij. Mijn huidige klussen dragen ergens aan bij en helpen mensen op een omslagpunt in hun leven het zetje in de goede richting te geven. „Naast mijn marketingwerk ben ik directeur van een journalistiek kunstmagazine in Argentinië, waar ik zeven jaar woonde, en parttime kunstenaar. Dat is ook begonnen toen ik in Argentinië woonde. Ik vond schilderen en tekenen altijd al leuk, maar ben er pas echt mee aan de slag gegaan toen ik mijn ex, een professioneel kunstenaar, tegenkwam en ik vaak in zijn atelier ging werken. Zodra ik een paar uur de tijd heb, zit ik in mijn atelier in Schiedam. „Leven van de kunst is niet makkelijk. In Argentinië kun je moeilijk werken verkopen omdat de economie heel slecht is, in Nederland moet je er fulltime mee bezig zijn en al een jaar hier wonen om bijvoorbeeld voor fondsen in aanmerking te komen. Voor mij werkt dat niet, want ik ben pas drie maanden terug. Gelukkig vind ik de combinatie van werk en kunstenaarschap heel leuk, ik haal ook veel voldoening uit mijn werk.”. ‘Het begin van dit jaar was lastig. Ik kwam terug naar Europa, eerst naar Lissabon en Barcelona, en moest opeens Europese rekeningen betalen. Ik had net een paar projecten afgerond, en ontdekte dat ik nooit echt aan acquisitie had gedaan. Toen dacht ik wel: shit, zo kan het freelance leven ook zijn. „Uiteindelijk heb ik vier maanden van mijn spaarrekening geleefd. Gelukkig kon dat. In Argentinië werkte ik ook voor Nederlandse opdrachtgevers, terwijl de leefkosten daar veel lager zijn. Zo heb ik veel kunnen sparen. Nu weet ik dat het superbelangrijk is om een buffer te hebben. Ik ga ook heel bewust om met mijn uitgaven. Dat is niet tot op de cent, maar ik denk wel lang na voordat ik kleding koop bijvoorbeeld, en ik ga ook niet vaak uit eten. Dan kook ik liever thuis met vrienden. „Wel vind ik het belangrijk om te investeren in cursussen. Ik leer nu bijvoorbeeld een half jaar lang over UX design, via een school in Barcelona. En het liefst geef ik mijn geld uit aan klei en andere materialen.” Netto-inkomen: gemiddeld 3.000 euro uit eigen bedrijf Vaste lasten: huur, g/w/l 1000 euro; boodschappen 400 euro; verzekeringen 83 euro; auto 150 euro; internet, tv, telefoon 30 euro; abonnementen 47 euro; goede doelen 10 euro; beauty 15 euro; sport 40 euro; kleding 100 euro; horeca 100 euro; huur atelier 120 euro; cursussen 250 euro; klei en andere materialen 200 euro Sparen: automatisch 100 euro, en wat overblijft Laatste grote aankoop: DJ-console en speakers, 990 euro</p>]]></description>
      <guid>https://nrc.nl/nieuws/2023/09/18/ik-haal-veel-voldoening-uit-mijn-werk-a4174636</guid>
      <pubDate>Mon, 18 Sep 2023 06:42:03 +00:00</pubDate>
    </item>
    <item>
      <title><![CDATA[
		‘De toneelwereld  is geen makkelijke wereld’
	]]></title>
      <description><![CDATA[<p>‘Ik wil al actrice worden sinds ik als vierjarige in het publiek bij Doornroosje de Musical zat. De hoofdrolspeelster had net zulke blonde haren als ik en ik dacht: dat wil ik ook. Daarna heb ik nooit meer getwijfeld. „Op de toneelschool komen was lastig. Ik heb drie keer auditie gedaan bij alle scholen. Dat is een heel intensief proces, maar ik had het gevoel dat het me ging lukken. In de tussentijd heb ik een vooropleiding gedaan in Den Haag en een half jaar in Disneyland Parijs gewerkt, als Character &amp; Parade performer. Maar dit was echt wat ik wilde, en na mijn derde auditie ben ik aangenomen in Utrecht. De aanhouder wint. „Nu ga ik naar mijn vierde jaar. De opleiding is intensief, vaak met lange dagen, en je leert heel veel over hoe je fysiek en emotioneel in elkaar zit. In Utrecht word je ook opgeleid als maker. Dat vind ik heel leuk. Je kunt iets helemaal op maat maken voor jezelf, iets wat jij het allerleukste vindt om te spelen. Dit jaar stond ik met mijn eigen solo op festival Tweetakt, mijn eerste voorstelling buiten school. Ik vond het heel spannend, maar gelukkig werd het goed ontvangen. „Ik vind het fascinerende van spelen dat je helemaal in een andere wereld duikt. Je leert hoe iemand denkt, leeft en beweegt. Het is heel bevrijdend, je kunt alles doen wat je als jezelf niet zou doen. Zelfs bij een slechterik kun je uitzoeken wat je herkent in een persoon en waarom iemand bepaalde keuzes maakt.” ‘Het laatste jaar van de toneelschool is heel vrij, zodat je stage kunt lopen. Ik begin in maart met mijn stage, en ga voor die tijd nog een maand reizen door Thailand en een cursus dans, performance en acteren doen in India. Daarom heb ik mijn kamer in Utrecht opgezegd en woon ik weer even bij mijn ouders. Zo kan ik ook kosten besparen. „Dat ik bewust aan het sparen ben, is redelijk nieuw. Ik kon mijn geld altijd goed uitgeven, vooral aan kleding. Maar door de inflatie ben ik er meer op gaan letten. Nu kies ik er bewust voor dingen niet te doen, zodat ik kan sparen voor mijn reis. Ik ga ook minder naar kledingwinkels, anders kan ik me niet inhouden. En ook op horeca probeer ik te besparen, maar dat is lastig omdat het ook echt bij theater hoort om na een voorstelling drankjes te drinken en na te praten. „De toneelwereld is geen makkelijke wereld, maar ik maak me daar niet zo’n zorgen over. Mijn familie heeft me ook altijd aangemoedigd om te doen wat ik leuk vind, niet om te kiezen voor een beroep dat beter verdient. Ik heb gelukkig al een eerste klus voor na mijn afstuderen, en daarna heb ik er wel vertrouwen in. Zolang ik mijn hart blijf volgen in de projecten die ik doe, komt het wel goed.” Netto-inkomen: 600 euro (studiefinanciering en uitzendwerk) Vaste lasten: huur (inwonend) 0 euro; boodschappen 250 euro; verzekeringen en telefoon 0 euro (ouders betalen); kleding 50 euro, horeca 150 euro; verzorging 30 euro, ov 30 euro; goede doelen (stichting Dierenlot) 3,50 euro Sparen: 150 euro als het lukt, voor vakanties Laatste grote aankoop: hakken van Steve Madden, 138 euro</p>]]></description>
      <guid>https://nrc.nl/nieuws/2023/08/14/de-toneelwereld-is-geen-makkelijke-wereld-a4171921</guid>
      <pubDate>Mon, 14 Aug 2023 06:42:04 +00:00</pubDate>
    </item>
    <item>
      <title><![CDATA[
		‘Het leven is te kort om vies brood te eten’
	]]></title>
      <description><![CDATA[<p>‘Tijdens mijn afstudeerjaar aan de kunstacademie groeide de behoefte weer de boeken in te duiken. Nu studeer ik parttime filosofie aan de Rijksuniversiteit Groningen en werk daarnaast aan kunstprojecten voor verschillende opdrachtgevers. Ik teken illustraties, maak kunstinstallaties en posters, en film, regisseer en monteer documentaires. Ik houd van die afwisseling; soms vergeet ik dat ik ook nog een tentamen heb. „Als filmmaker zet ik mijn eigen projecten op of word ik gevraagd door opdrachtgevers. Af en toe moet je ook een beetje bluffen dat je dingen kan die je nog nooit gedaan hebt. Op dit moment maak ik met twee anderen een documentaire en theatervoorstelling over Drentse identiteit, taal en regionalisme. Het project wordt gesubsidieerd door de provincie en een aantal Drentse gemeenten, waar ik na de zomer 8.000 euro van ontvang. „Het eerste kwartaal van dit jaar had ik geen inkomen, al mijn lopende projecten waren nog in de maak. Ik leefde volledig van mijn spaarrekening, waarop ik minimaal 10.000 euro probeer te bewaren. Nu staat er 8.000 euro op, maar ik weet dat ik dat na de zomer weer kan aanvullen. „Af en toe neem ik projecten aan die ik heel leuk vind, maar onderbetaald zijn en veel tijd in beslag nemen. Ik word steeds beter in ‘nee’ zeggen als er te weinig budget is, helaas geldt bij grote opdrachtgevers vaak een vaste prijs. „Het voelt als een luxe om rond te kunnen komen zonder lening, zeker als student uit de ‘pechgeneratie’. Misschien wil ik na mijn bachelor filosofie nog een master aan de kunstacademie doen. Maar eerst wil ik op uitwisseling naar Bristol, de culturele scene van die stad spreekt mij enorm aan.” ‘Als kind namen mijn ouders mijn broertje en mij mee naar verre vakantiebestemmingen, zoals China, Amerika en Nieuw-Zeeland. Sinds mijn achttiende reis ik om klimaatredenen alleen nog met de trein. Inmiddels ben ik naar Oostenrijk, Schotland, Denemarken, Zweden, Engeland en Duitsland gereisd. Helaas is een treinticket tussen Europese landen vaak duurder dan een vlucht. „In Groningen woon ik in een oud, slecht geïsoleerd studentenhuis. Maar ik heb fijne huisgenoten, mijn slaapkamer is zestien vierkante meter mét eigen balkon, en ik woon aan het randje van de binnenstad. Voor dezelfde huurprijs vind ik niet snel weer zo’n plek. „Aan boodschappen geef ik het meeste geld uit. Mijn brood koop ik bij de desembakker – het leven is te kort om vies brood te eten – en groenten en fruit bij de groenteboer. Specerijen, olijven en noten haal ik bij Le Souk, een Noord-Afrikaanse delicatessenzaak. Ik wil graag dat mijn geld bij kleine ondernemers terechtkomt, in plaats van Albert Heijn.” Netto-inkomen: verschilt per maand; 0 tot 5.000 euro Vaste lasten: kamer (385 euro), studio (105 euro), boodschappen (250 euro), collegegeld (188 euro), verzekeringen (123 euro), NS-abonnement (34,95), tijdschriftabonnement, bioscoop en licenties (170 euro), horeca (50 euro), kleding (25 euro), concerten (20 euro), internet, tv, telefoon (15 euro), goede doelen (15 euro) Sparen: op dit moment niks Laatste grote aankoop: MacBook Pro voor kunstopdrachten en studie (2.800 euro)</p>]]></description>
      <guid>https://nrc.nl/nieuws/2023/06/19/het-leven-is-te-kort-om-vies-brood-te-eten-a4167479</guid>
      <pubDate>Mon, 19 Jun 2023 06:42:04 +00:00</pubDate>
    </item>
    <item>
      <title><![CDATA[
		‘Je kunt altijd uit je bed worden gebeld’
	]]></title>
      <description><![CDATA[<p>‘Tot mijn zestiende hebben mijn ouders me altijd ver van hun werk gehouden, ze vonden dat kinderen niks met de dood te maken moesten hebben. Vanaf mijn zeventiende mocht ik af en toe mee en hielp ik met het delven van graven, het dragen van kisten en later mocht ik de rouwwagen rijden. Ik deed het als bijbaan, maar het werk had me zo getroffen dat ik er op mijn twintigste voor koos het vak te leren. „Ik ben in Brabant opgegroeid, maar heb ervoor gekozen in de Randstad te werken en wonen. In het zuiden wonen relatief veel katholieken en het leek me interessant om ook niet-katholieke uitvaarten aan te kunnen bieden. Dus ik heb me breed georiënteerd en kom in Zoetermeer en Scheveningen, waar ik mijn ondernemingen heb, allerhande mensen tegen. Het mooie aan het vak is om mensen te helpen op de momenten waarop ze het zelf even niet weten. Het is natuurlijk helemaal niet verplicht om een uitvaartondernemer in de arm te nemen, maar veel mensen hebben er wel behoefte aan. „Ik weet dat er collega’s zijn die veel meer verdienen, maar ik kies er bewust voor niet een enorm hoog salaris uit te keren zodat ik de rest kan investeren in m’n bedrijf. Je kunt goed verdienen in deze branche, maar het betekent ook dat je altijd uit je bed kan worden gebeld.” ‘Ik ben gescheiden, maar heb een gezond co-ouderschap over mijn zoon (17). Onze dochters (21 en 23) wonen al op zichzelf. Samen met hun moeder heb ik een kinderrekening en daar storten we maandelijks geld op, zodat daar de cadeautjes, de sporten en de kleding van gekocht kunnen worden. En zolang de kinderen hun studies niet zelf kunnen betalen, dragen we daar ook aan bij. „Ik doneer maandelijks een vast bedrag aan de kerk, aan de dierenambulance en aan een hondenopvang in Griekenland. Van die laatste heb ik zelf twee honden overgenomen en ik vind het mooi werk wat ze daar doen. Ze halen zwerfhonden van de straat, vangen ze op en laten ze nakijken door een dierenarts. Daarna worden ze op het vliegtuig gezet en door iemand van de stichting in Nederland bij geschikte eigenaren geplaatst. „Onlangs moest mijn tuin onderhanden genomen worden en mijn oudste dochter bood aan dit te doen. We begonnen met een budget van 500 euro, maar als snel werd dit 1.200 euro. Ik had bijvoorbeeld wel een loungeset, maar geen eettafel met stoelen. Die zijn nu aangeschaft en met wat nieuwe planten erbij is het heel mooi geworden. „Deze zomer blijf ik in Nederland of ga ik naar Duitsland of België. We hebben een zieke in de familie dus ik wil graag in de buurt blijven.” Netto inkomen: 3.500 per maand Vaste lasten: woonlasten (1.300 euro), mobiel/internet/tv (50 euro), verzekeringen (240 euro), boodschappen (600 euro), abonnementen (50 euro), goede doelen (85 euro), huisdier (120 euro), kinderzaken (700 euro), kleding (50 euro), horeca (50 euro) Sparen: 300 euro per maand Laatste grote aankoop: tuintafel met stoelen (700 euro)</p>]]></description>
      <guid>https://nrc.nl/nieuws/2023/06/12/je-kunt-altijd-uit-je-bed-worden-gebeld-a4166886</guid>
      <pubDate>Mon, 12 Jun 2023 06:42:04 +00:00</pubDate>
    </item>
    <item>
      <title><![CDATA[
		‘De komende tijd zal blijken of ik het red’
	]]></title>
      <description><![CDATA[<p>‘Na het afronden van mijn opleiding ben ik direct in loondienst gegaan. Nu, vijf jaar later, is het tijd voor een nieuwe stap. Als zzp’er kan ik doorgroeien en blijf ik mezelf ontwikkelen als video-editor, cameraman en storyteller. Als ik een tof idee heb, hoef ik geen rekening te houden met anderen. Dat geeft een vrij gevoel. „Met mijn broer en zusje heb ik kort geleden een creatief collectief opgericht, Nusa Mesa. Mijn zusje – zij wil regisseur worden – focust zich op de verhaallijn, ik op het beeld. Mijn broer ondersteunt mij regelmatig met het camerawerk. „Mijn familie is van Molukse komaf. Ruim zeventig jaar geleden emigreerden mijn opa, een marinier, en oma onvrijwillig naar Nederland. Ik voel mij thuis in de Molukse gemeenschap. Met Nusa Mesa maken we onder andere videoproducties waarin we de verhalen van Molukse Nederlanders vertellen. „Afgelopen maand kreeg ik dubbel uitbetaald. Mijn oude werkgever stortte mijn laatste salaris, terwijl ik als freelance cameraman op de set stond. De komende tijd zal uitwijzen of ik het red, maar ik weet uit ervaring dat deze sector goed verdient. Er is te veel werk voor te weinig mensen. „Freelancen geeft vrijheid, maar het ontbreekt ook aan een vaste routine. Ik kan nu gebeld worden voor een klus over twee dagen. Af en toe werk ik door tot ’s avonds laat, of staat een klus in het weekend gepland – daar moet ik nog een balans in zien te vinden. Ik boks in mijn vrije tijd en voetbal in een selectieteam, waar een aanwezigheidsplicht geldt. Als ik niet op de training ben, heeft dat consequenties voor mijn speeltijd tijdens de wedstrijd. Gelukkig is het nog niet zo ver gekomen.” ‘Twee jaar geleden kochten mijn vriendin en ik een nieuwbouwhuis in Leiden, dat nu net af is. Het afgelopen jaar was financieel best pittig: we betaalden huur, plus de hypotheek voor onze toekomstige woning. Dankzij leningen in persoonlijke kring hebben we het gered, maar veel langer had het niet moeten duren. „Ik ben een gezelligheidsdier. Als het in het weekend een beetje uit de klauwen loopt, kan ik wel eens naar mijn spaarpot grijpen. Dat is eigenlijk mijn buffer voor als ik een slechte maand heb gedraaid. De andere helft van mijn spaargeld zet ik op een gezamenlijke rekening voor ons nieuwe huis, daar kom ik echt niet aan. „Mijn familie gaat altijd modieus gekleed. Ik kan best doorslaan bij de aanschaf van nieuwe kleding. Maar inmiddels heb ik een flinke garderobe. „Verder spaar ik voor camera-apparatuur. Een nieuwe lens of microfoon kan wel oplopen tot duizend euro. Nu huur ik soms nog spullen voor een filmklus, maar in de toekomst wil ik alles zelf kunnen meebrengen.” Netto-inkomen: gemiddeld 4.000 euro per maand Gezamenlijke lasten: wonen 1.400 euro; auto 300 euro; mobiel/internet/tv 100 euro; hond 50 euro; streamingdiensten 30 euro Privélasten: boodschappen 300 euro; verzekeringen 160 euro; horeca 100 euro; kleding 50 euro Sparen: 500 euro per maand Laatste grote aankoop: audioapparatuur, 400 euro</p>]]></description>
      <guid>https://nrc.nl/nieuws/2023/05/22/de-komende-tijd-zal-blijken-of-ik-het-red-a4165187</guid>
      <pubDate>Mon, 22 May 2023 06:42:05 +00:00</pubDate>
    </item>
    <item>
      <title><![CDATA[
		‘Ik pluis alles helemaal uit’
	]]></title>
      <description><![CDATA[<p>‘Na mijn studie wilde ik mij graag inzetten voor mensenrechten. Ik heb van alles geprobeerd bij verschillende uitvoeringsorganisaties, maar de timing zat niet mee. Mijn afstuderen in 2010 viel samen met het dieptepunt van de bankencrisis. De sociale advocatuur werd wegbezuinigd en bij organisaties als Amnesty was al helemaal geen werk. Na vier jaar was ik gedesillusioneerd: dit was niet wat ik me had voorgesteld. Ik besloot iets heel anders te gaan doen en ging op zoek naar werk dat ik echt leuk vond, waarin je eigenzinniger kunt zijn en meer contact met mensen hebt. Uiteindelijk kwam ik uit op het kappersvak: een ambacht dat je overal ter wereld kunt uitoefenen. Ik knipte en schoor mijn eigen haar en dat van mijn vriendje al lang en wilde ook wel met mode en expressie werken, maar had nooit bedacht om dat als ‘echt’ werk te doen. Ik ging er vol voor: ik gooide mijn CV’s en wettenbundels weg en droomde over een eigen salon. Met veel plezier werkte ik fulltime als kapper, tot ik tijdens corona opeens thuiszat. In totaal zijn kappers negen maanden dicht geweest. Daarbovenop kreeg ik een schouderblessure, waardoor ik een jaar lang amper kon knippen. Bij toeval werd ik toen door iemand die ik knipte gewezen op een juridische klus, als privacy-officer. Ik ben heel blij met mijn werk. Als freelancer heb ik veel autonomie en kan ik mijn kapperswerk combineren met juridisch advieswerk over privacyzaken als de AVG. Door deze twee vakken naast elkaar te doen, werk ik met plezier fulltime. Ik vind de wereld veel te interessant om met één ding bezig te zijn.” ‘Corona en een blessure waren een flinke uitdaging als freelancer. Dat ik bij een Broodfonds zit, heeft mij gered. En gelukkig heb ik hard gewerkt aan een buffer. Ik wist dat je die als freelancer nodig hebt, zeker omdat kappers afhankelijk zijn van hun lijf. Zuinig leven is voor mij geen probleem, ik heb niet veel nodig. Als het geld er niet is, vind ik het prima om een keer een jaar geen kleding te kopen of uitgaven aan dingen in huis uit te stellen. Met één keer de zolder opruimen kun je ook aan vijftien nieuwe outfits komen. Nu er weer iets meer financiële ruimte ontstaat, vind ik het leuk om af en toe lekker uit eten te gaan of een mooie nieuwe jurk te kopen. En misschien koop ik binnenkort een tweede kappersschaar, maar die dingen kosten al gauw 600 euro. Wel zou ik graag meer op vakantie gaan, dat blijft als zzp’er altijd spannend. Ik heb een leuk zelfgebouwd klein kampeerbusje waarmee ik graag op pad ga. Ik vind geld niet zo belangrijk, maar ik ben er wel mee bezig: ik pluis altijd alles uit, dat is echt de jurist in mij. Een basisinkomen is fijn zodat ik geen stress heb over mijn vaste uitgaven, maar verder leef ik minimalistisch. Natuurlijk maak ik me weleens druk over mijn pensioen of dat ik geen koophuis heb, maar uiteindelijk is lifestyle het belangrijkst. Ik heb liever minder als ik maar gelukkig ben in mijn werk.” Netto-inkomen: gemiddeld 2.500 euro uit eigen bedrijf Vaste lasten: huur, g/w/l 900 euro; boodschappen 275 euro; mobiel/internet/tv 45 euro; verzekeringen 280 euro; abonnementen (Netflix, Spotify) 20 euro; goede doelen (Milieudefensie) 15 euro; sport 65 euro; kleding 150 euro; horeca 150 euro; auto 267 euro; Sparen: alles dat overblijft Laatste grote aankoop: nieuwe balkonplanten en bakken, 160 euro</p>]]></description>
      <guid>https://nrc.nl/nieuws/2023/05/08/ik-pluis-alles-helemaal-uit-a4164043</guid>
      <pubDate>Mon, 8 May 2023 06:42:05 +00:00</pubDate>
    </item>
    <item>
      <title><![CDATA[
		‘Ik beslis zelf wat er met het geld gebeurt’
	]]></title>
      <description><![CDATA[<p>‘Kort geleden werkte ik nog in de keuken van een verzorgingshuis. Daar heb je toch net een andere doelgroep dan in het ziekenhuis. De mensen in de verzorging zijn ouder en verblijven langer op de locatie. Voor ouderen kookte ik vaker streekgerechten. Die zijn herkenbaar, dat vinden ze fijn. „In het ziekenhuis lukt het natuurlijk nooit volledig naar individuele smaak te koken, maar we koken er vers, en dat is niet in elk ziekenhuis gebruikelijk. Bovendien bieden we veel keuze, om zoveel mogelijk aan de wensen van patiënten te voldoen. „Ik werk al mijn hele leven als instellingskok. Het maatschappelijke element is in dit werk veel groter dan wanneer je kookt voor gasten in een restaurant die een avondje uitgaan. De mensen die onze maaltijden afnemen, zijn soms in de slechtste periode van hun leven. Door iets lekkers te serveren hoop ik iets positiefs bij te dragen aan de kwaliteit van hun leven. „Ik geef leiding, maar kook gelukkig ook mee. Dat helpt me beter tegemoet te kunnen komen aan de wensen van medewerkers. Als er bijvoorbeeld een nieuwe koelkast nodig is, weet ik de reden beter te vertalen naar de organisatie. Ik werk niet fulltime, want ik heb ook nog een gezin te onderhouden. Met 28 uur per week en werkdagen van acht tot half vijf is de balans tussen werk en privé naar mijn mening oké. Als de kinderen ouder zijn, wil ik wel weer meer gaan werken.” ‘Ik ben een goede spaarder, voor veel zaken heb ik een spaarpot. Voor de kinderen (11, 19 en 21 jaar) bijvoorbeeld, zodat ik hun rijbewijs en hun studie kan betalen. Dat vind ik cadeaus voor het leven. Maar ik heb ook twee paarden, en voor elk heb ik een potje. Stel dat ze iets krijgen, dan kan de veearts uit die pot worden betaald. Zo had een van de paarden een keer een slokdarmverstopping, dat kostte me 300 euro. Valt de ingreep duurder uit dan wat ik bij elkaar heb gespaard, dan moet ik overwegen of het de moeite is. Ik ben thuis de kostwinner en met drie kinderen – van wie er een al uit huis is – moet ik soms strikte keuzes maken. „Ik heb twee auto’s, en ook voor het onderhoud daarvan is er een potje. Toen mijn dochter haar rijbewijs haalde, wilde ze vaak mijn auto lenen. Ik bewaar veel paardenspullen in mijn auto omdat de paarden altijd in de wei staan, en daarom leek een tweede auto me wel handig. Het zijn kleine auto’s, dus heel duur is het niet. „Verder heb ik nog een potje voor onderhoud in huis en een potje voor de lange termijn. Ik calculeer maandelijks ongeveer 2.500 euro in voor de vaste lasten, maar soms is het in de praktijk wat meer. Zo’n 600 euro verdeel ik per maand over alle potjes. Omdat ik in m’n eentje ben, beslis ik zelf wat er met het geld gebeurt. Dat is wel makkelijk.” Netto-inkomen: 2.200 euro (uit werk); 1.179 euro (toeslagen, alimentatie en kinderbijslag) Vaste lasten: wonen 989 euro; mobiel/internet/tv 60 euro; verzekeringen 197 euro; auto’s 170 euro; boodschappen 360-400 euro; abonnementen 31 euro; paarden 350 euro; judo 21 euro; kinderopvang 384 euro; schoollunch 50 euro; zakgeld 11 euro Sparen: 600 euro ongeveer Laatste grote aankoop: wasmachine 600 euro</p>]]></description>
      <guid>https://nrc.nl/nieuws/2023/04/30/ik-beslis-zelf-wat-er-met-het-geld-gebeurt-a4163378</guid>
      <pubDate>Sun, 30 Apr 2023 06:42:05 +00:00</pubDate>
    </item>
    <item>
      <title><![CDATA[
		‘Als kunstenaar wil ik van mijn kunst leven’
	]]></title>
      <description><![CDATA[<p>‘Tijdens mijn middelbareschooltijd in Friesland vond ik weerklank in de punkcultuur. Ik voelde mij soms eenzaam, een andersdenkende. Nadat de toenmalige kunstacademie in Kampen me had afgewezen, rolde ik het kraakcircuit in. In 2001 kraakte ik met drie anderen de vervallen fabriek van chipsfabrikant Golden Wonder in Zwolle. Daar heb ik een jaar gewoond. „In de fabriek organiseerde ik optredens voor toerende bandjes, uit Zagreb tot New York, en opende een kleine bar. Het entreegeld gaf ik aan de bands. Van de baropbrengsten, hooguit 50 euro per maand, kocht ik pindakaas, brood en elektroden voor mijn lasapparaat. Geitenkaas, gebak en groenten haalde ik uit afvalcontainers van grote supermarkten. Meer had ik niet nodig. Het gaf een gevoel van complete onafhankelijkheid, iets wat ik wil blijven ervaren. „In mijn werk probeer ik een stap voorbij activistische kunst te zetten. Activisme stopt energie in het conflict en legt de schuld bij de ander. Dat vind ik zonde. Als sociaal kunstenaar zet ik humor en sociale interactie in om belangrijke onderwerpen, zoals het Nederlandse migratiebeleid, voor een groot publiek bespreekbaar te maken. „Als kunstenaar maak je een keuze: of je neemt een bijbaan, of je leeft volledig van je kunst. Ik koos voor het laatste. Mijn kunstenaarschap is een onderneming, waar ik veel tijd en geld in investeer. De laatste tijd merk ik dat ateliers en musea mij vaker weten te vinden. Doorgaans verdien ik onder het minimumloon, maar er zit een stijgende lijn in.” ‘Voor een van mijn projecten – zestig houtsneeportretten van ongedocumenteerde vluchtelingen – investeerde ik 2.500 euro in anderhalve kilometer 300-grams zuurvrij Hahnemühlepapier. Door een gelimiteerde editie te verkopen, hoop ik die kosten terug te verdienen. „Met een dochtertje en de maandelijkse huur voor mijn atelier is financiële zekerheid belangrijker geworden. Wat overblijft, stop ik in een buffer. Ik zie dat spaargeld als een verzekering: tijdens de coronapandemie was het mijn redding. Ik kreeg wel een tegemoetkoming, maar dat was geen vetpot. „In 2012 kocht ik een motorboot, die ik ombouwde tot tiny houseboat en tijdens de eerste coronagolf renoveerde. Op het achterdek heb ik een kwart van een caravan geplaatst. Dat werd mijn slaapkamer. De woonboot heeft mij geholpen te overleven in Amsterdam, dat met veel gentrificatie kampt. Ik heb er zeven jaar op gewoond. Hopelijk kan ze als artistiek object blijven voortbestaan, in een beeldentuin van een museum bijvoorbeeld. „Met mijn gezin ben ik op zoek naar een atelierwoning. Lastig, want daar zijn er maar 250 van in de stad. Maar terugverhuizen naar het platteland wil ik niet. In Amsterdam sta ik midden in een stroom aan nieuwe mensen en ideeën.” Netto-inkomen: verschilt per maand; 600 tot 4.400 euro Vaste lasten: huur atelier en onderhoud tiny houseboat (450 euro), boodschappen (450 euro), zorgverzekering (130 euro), kosten kind (200 euro), internet, tv, telefoon (12 euro), abonnement op vakblad BK-informatie en tijdschrift Metropolis M (50 euro per jaar), kleding (40 euro), horeca (40 euro), kleingeld voor daklozen (30 euro) Sparen: 300-700 euro Laatste grote aankoop: renovatie boot (5.000 euro), kunstproject (2.500 euro)</p>]]></description>
      <guid>https://nrc.nl/nieuws/2023/04/24/als-kunstenaar-wil-ik-van-mijn-kunst-leven-a4162838</guid>
      <pubDate>Mon, 24 Apr 2023 06:42:06 +00:00</pubDate>
    </item>
    <item>
      <title><![CDATA[
		‘Ik ben echt een spaarder’
	]]></title>
      <description><![CDATA[<p>‘Het was tijdens een college over het ontwerp van een windturbine dat ik me realiseerde dat ik niet de juiste studie volgde. Ik was enthousiast over de aankondiging van de docent, tot we er berekeningen op moesten loslaten. Ik wilde de windturbine graag tekenen en onderzoeken, maar vergelijkingen oplossen vond ik niet interessant. „Ik heb toen mijn studie werktuigbouwkunde in de Verenigde Staten verruild voor Industrial Design. Achteraf was die keuze logisch: als kind was ik altijd al nieuwsgierig naar hoe dingen werken. Ik kwam in Nederland terecht omdat dit een van de weinige landen in Europa was waar technische bachelors in het Engels worden aangeboden. „Mijn afstuderen viel samen met de corona-uitbraak, een hele slechte timing. Ik had een jaar om een baan te zoeken, op een ‘Zoekjaar visum’, omdat ik niet uit de Europese Unie kom. Als je na een jaar geen baan hebt, moet je Nederland uit. Ik solliciteerde bijna elke dag, maar helaas waren heel veel bedrijven destijds niet op zoek. Gelukkig vond ik twee weken voor de deadline uiteindelijk een baan via een kennis. „Nu werk ik voor een technisch bedrijf in Tiel, waar ik verantwoordelijk ben voor de PR en marketing. Ik beheer bijvoorbeeld onze sociale media, bezoek klanten en beurzen en ben verantwoordelijk voor advertenties. Ik werk er nu 2,5 jaar en heb in de tussentijd mijn inburgeringsexamen kunnen halen, waardoor ik inmiddels een Nederlands paspoort heb gekregen.” ‘Elke maand stuur ik tweehonderd euro naar mijn ouders. Dat is niet omdat ze erom vragen, maar omdat ik graag iets terug wil doen. Zij hebben hun leven zo ingericht dat mijn zus en ik in het buitenland konden studeren, om ons de beste kansen te bieden. Nu ze met pensioen zijn, vind ik het belangrijk om ze een beetje te helpen, en gelukkig kan dat ook. „Ik ben echt een spaarder. Dat komt vooral omdat ik tijdens mijn studie van een beperkt budget leefde. Van mijn vader heb ik de 70/20/10-regel geleerd: 70 procent van je inkomen gaat naar je vaste uitgaven, 20 procent is spaargeld en de overige 10 procent is voor spontane uitgaven, zoals uitgaan. Dat hielp mij om mijn uitgaven te structureren. „Ook nu ik fulltime werk en een fijn inkomen verdien, probeer ik zoveel mogelijk te sparen. Het zit in mijn systeem. Het helpt dat ik ook bewust om ga met wat ik koop. Omdat ik een hekel heb aan de fast fashioncultuur en de impact daarvan op de economie en het milieu, koop ik bijna niks nieuws, ook niet als het hip of afgeprijsd is. Waar mogelijk kies ik voor tweedehands kleding. „Ik vind de voedselverspilling hier in Nederland ook zonde. In de omgeving waarin ik opgroeide bepalen mensen aan de hand van zicht, geur en smaak of iets bedorven is - niet alleen door te kijken naar de vervaldatum. Daarom koop ik meestal afgeprijsde producten en gebruik ik apps als TooGoodToGo. „Maar aan leuke dingen geef ik mijn geld af en toe graag uit: mijn vriendin mee uit nemen bijvoorbeeld, of aan festivals, concerten en andere hobby's." Netto inkomen: circa 2.200 euro Vaste lasten: huur, g/w/l 700 euro; boodschappen 200 euro; zorgverzekering 138 euro; reisverzekering 8 euro; internet, tv, telefoon 70 euro; sport (rugby) 30 euro; kleding 10 euro; horeca 50 euro; openbaar vervoer 140 euro; geld naar ouders 200 euro, concerten 20 euro Sparen: 400 euro Laatste grote uitgave: vlieg- ticket naar Sri Lanka, 700 euro</p>]]></description>
      <guid>https://nrc.nl/nieuws/2023/04/10/ik-ben-echt-een-spaarder-a4161700</guid>
      <pubDate>Mon, 10 Apr 2023 06:42:06 +00:00</pubDate>
    </item>
    <item>
      <title><![CDATA[
		‘Mijn pensioen heb ik niet geregeld’
	]]></title>
      <description><![CDATA[<p>‘Ik heb schijnbaar de behoefte om steeds iets nieuws te leren. Ik ben al heel lang fotograaf, maar om de zoveel jaar zoek ik er een nieuwe uitdaging bij. Ik fotografeer doorgaans reportages, portretten en conceptuele fotografie in opdracht van bedrijven. Tegenwoordig leg ik ook graag bokswedstrijden vast. Puur visueel vind ik dat heel aantrekkelijk: de mensen, het geweld, dat fysieke. Maar ik maak inmiddels ook video’s: in februari ging mijn documentaire in première. En in de coronaperiode heb ik een kinderboek gemaakt. „Fotografie stond met de analoge techniek lange tijd stil. Mijn Hasselblad, die ik eind jaren 90 kocht, doet het bijvoorbeeld nog steeds. Met de komst van de digitale fotografie was er weer iets nieuws waar ik me in kon verdiepen, maar er voldoende uitdaging in vinden werd met de jaren lastiger. Vandaar dat ik ook buiten de fotografie aan de slag ben gegaan. „Mijn eerste baan was een functie als assistent van Erwin Olaf. Daarna ben ik voor mezelf begonnen. Alles was in die tijd nog analoog. Er waren minder fotografen, dus het was makkelijker om ervan rond te komen. Inmiddels heb ik een grote klantenkring, dus komen die opdrachten wel. En net voor corona werd me gevraagd om les te geven aan de kunstacademie in Den Haag. Het is maar een kleine aanstelling, maar het helpt wel een basisinkomen op te bouwen. Gecombineerd met de losse opdrachten heb ik zo voldoende ruimte voor de andere projecten. Dat zie ik als een inspirerende aanvulling op mijn fotografie.” ‘Ik ben een redelijk sober mens, ik geef niet zoveel geld uit. Ik hoef niet zo nodig te vliegen voor vakanties – we gaan altijd kamperen in Frankrijk – en mijn laptop is al oud. We kopen niks nieuws als we dat niet nodig hebben. Dit is niet uit zuinigheid, maar meer omdat we het onnodig vinden. Onze zoon [20] is, net zoals wij, terughoudend met geld, onze dochter [15] vindt dit wat lastiger. Ze krijgen allebei kleed- en zakgeld en bepalen zelf waar ze het aan uitgeven. Mijn dochter heb ik daarbij wel moeten leren dat het niet handig is om je geld bij de Starbucks uit te geven. „In principe betalen mijn man en ik beiden de helft van de vaste lasten, maar in coronatijd had ik nauwelijks werk en droeg mijn man meer bij. Het was even afzien, die tijd. Maar als zzp’er heb ik altijd een buffer, al heb ik die wel moeten aanspreken. Dat is niet zo prettig, maar het was toen even niet anders. „Mijn pensioen heb ik niet geregeld. Ja, daar heb ik weleens zorgen om, maar ik zie niet zo snel wat ik eraan kan doen. Ik heb ooit een koopsompolis gehad, daar moest ik geld in stoppen en dat werd belegd. Maar het verdampte, dus daar heb ik nu niks meer aan. Ik spaar nu in mijn bedrijf, en wat er over blijft, is mijn pensioen. En we hebben natuurlijk ook een waardevolle plek met ons koophuis.” Netto inkomen: gemiddeld 1.800 euro Gezamenlijke lasten: woonlasten 750 euro, mobiel/internet/tv 100 euro, verzekeringen 250 euro, boodschappen 600 euro, abonnementen 150 euro, goede doelen 45 euro, huisdier 75 euro, kleed- en zakgeld en mobiele telefoon voor de kinderen 250 euro, sport 40 euro, horeca 80 euro Privé lasten: broodfonds 70 euro Sparen: wat er over is Laatste grote aankoop: tostigrill 150 euro</p>]]></description>
      <guid>https://nrc.nl/nieuws/2023/04/02/mijn-pensioen-heb-ik-niet-geregeld-a4161092</guid>
      <pubDate>Sun, 2 Apr 2023 06:42:06 +00:00</pubDate>
    </item>
  </channel>
</rss>
