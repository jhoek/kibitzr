<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[‘Veel sociale momenten, dat tikt aan’]]></title>
      <description><![CDATA[<p>‘Tijdens mijn studie psychologie heb ik me regelmatig afgevraagd waarom we wat ik leerde niet aan meer mensen doceren dan alleen aan toekomstig psychologen. Er zijn zoveel situaties in het leven, zoals bij een burn-out of uitsluiting en discriminatie, waarbij het zou helpen als we de emoties erachter beter begrijpen en weten hoe daarmee om te gaan. Zou psychologie niet een vak op de middelbare school moeten zijn? „Ik heb die vraag bij de conrector van mijn oude middelbare school neergelegd, en zij gaf me de kans een keuzemodule te ontwikkelen. Voor 200 euro heb ik die module acht keer gedoceerd. Geen geld natuurlijk, maar wel een mooie kans – en de reacties waren enthousiast. Zo ben ik het onderwijs ingerold en heb ik mijn eigen bedrijf opgericht. Inmiddels, twee jaar later, werk ik met een intern team van vier mensen, hebben we vijftig trainers om ons heen en doceren we op zo’n vijftig scholen in het hele land.  „Toen ik begon, was ik vrijgezel en wilde ik op den duur een huis kunnen kopen, dus ik besloot direct eigen baas te worden. In het onderwijs verdien je doorgaans niet zoveel, maar als ondernemer heb je toch meer zelf in de hand wat je verdient, als je goed je best doet. De winst die ik nu maak, is mijn inkomen, en daar ben ik best tevreden mee. Ik zou wel meer willen verdienen, maar gezien de branche is het toch zoeken naar wat passend is.” uit ‘Inmiddels heb ik een vriend en onlangs kochten we samen een huis in Maassluis. Het is een jaren-dertig-woning die voor 365.000 euro te koop stond. We hebben er 426.000 voor betaald. Eerst dacht ik dat het wel meeviel met wat er nog moest gebeuren, maar al met al is het toch aardig wat: een nieuwe keuken, badkamer en vloer, en er moet nog gestuct worden. We hebben een bouwdepot van 75.000 euro en zolang dat toereikend is, laten we het merendeel doen. Gelukkig had ik al veel meubels, dus wat de inrichting betreft zijn we aardig rond. Vanaf mei gaan we echt samenwonen, nu heb ik nog de kosten van mijn huurwoning in Haarlem. „Tot ik voor deze rubriek werd benaderd, had ik geen goed zicht op wat ik maandelijks uitgaf. Nu ik alle cijfers op een rij heb gezet, begrijp ik waarom ik aan het eind van de maand vaak weinig overhoud. Ik vind een vrij leven heel belangrijk, en dan vooral een met veel sociale momenten. Dus ik ga regelmatig met vrienden uit eten of even koffie drinken en dan let ik er niet op wat ik uitgeef. En dat tikt wel aan. „Ik zou wel wat meer financieel bewust moeten worden. Dan kan ik ook weer wat gaan sparen en opzijzetten om meer te kunnen reizen, want dat vind ik ook belangrijk. Vroeger kwam ik met minder rond, dus het moet best lukken wat minder uit te geven.” Netto-inkomen :  3.250 euro gemiddeld Gezamenlijke lasten :  wonen 1.200 euro; verzekeringen 200 euro; mobiel/internet/tv 80 euro;  auto 600 euro; boodschappen 400 euro; goede doelen 80 euro; abonnementen 50 euro; sport 90 euro; kleding 150 euro; beauty 150 euro; horeca 250 euro Sparen : niet Laatste grote aankoop :  winterjas 400 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/02/veel-sociale-momenten-dat-tikt-aan-a4119096</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[‘Een buffer hebben is belangrijk’]]></title>
      <description><![CDATA[<p>‘Ik schrijf al vijfentwintig jaar speeches. Eerst als ambtenaar, maar zestien jaar geleden ben ik voor mijzelf begonnen. Het fijne daarvan is dat ik niet meer voor één minister schrijf, maar voor allerlei mensen bij de overheid en in het bedrijfsleven. Je kunt het zo gek niet bedenken of ik heb er wel eens over geschreven. Dat zou ik niet meer anders willen. „Daarnaast leid ik een à twee dagen per maand speechschrijvers in Nederland op. Ik heb vrijwel alle speechschrijvers binnen de rijksoverheid getraind, en geef ook les aan speechschrijvers van lokale overheden en uit het bedrijfsleven. „De afgelopen jaren waren erg mager. Als er geen evenementen zijn, zijn er ook geen speeches. Ook de trainingen liepen terug. Ik heb wel geprobeerd de coronatijd zo nuttig mogelijk in te vullen. Ik heb een speechschrijversvakschool opgericht, waarin ik mijn basistrainingen en nieuwe masterclasses heb ondergebracht. En ik heb een boek geschreven over het vak. Dat wilde ik al veel langer, maar betaalde opdrachten gingen altijd voor. Dat er nu eindelijk tijd was deze plannen uit te voeren, noem ik het gouden randje van corona. „De speech is altijd van de spreker, de echte auteur blijft onbekend. Dat beroepsgeheim noemen we de magie van het vak.  Als speechschrijver zit je overal met je snufferd bovenop, ben je aanwezig bij belangrijke momenten en kun je verbanden leggen waar anderen niet van op de hoogte zijn – maar je mag er niet over praten.” 'Mijn inkomsten waren de afgelopen twee jaar erg laag. Dat is lastig, want mijn vaste lasten zijn heel hoog. Ik betaal mijn vaste woonlasten, inclusief kantoor aan huis, van mijn zakelijke rekening. Verder keer ik mijzelf tweeduizend euro per maand uit, om andere uitgaven van te betalen. De afgelopen twee jaar heb ik dat bedrag gehalveerd. „Ik woon in een heel herenhuis uit 1920 in Den Haag. Dat vraagt nogal wat onderhoud. Zo had ik laatst een lekkage, waardoor het dak vernieuwd moest worden – nogal een klap in een tijd dat er bijna geen geld binnenkwam. Gelukkig kon ik het van mijn spaargeld betalen. Het is belangrijk een buffer te hebben. Dat is nodig voor een oud huis, en hoort ook bij ondernemerschap. Spaargeld is niet voor leuke dingen als ondernemer, maar voor als je een tijdje geen inkomen hebt. „Ik heb ervoor gekozen groot te wonen, met kantoor aan huis. Daar moet ik andere dingen voor laten. Gelukkig heb ik geen enkele neiging tot sterrenrestaurants of dure schoenen. Dat vind ik niet interessant. „Maandelijks geef ik aardig wat geld uit aan boeken en dvd’s. Dvd’s wel steeds minder door alle streamingdiensten, maar ik heb er ruim duizend staan. Dat zijn vooral politieke films en series, zoals  Borgen . Boeken koop ik nog wel altijd. Ik lees van alles, liefst thrillers en detectives. Dat heeft namelijk niets met mijn werk te maken. Zodra ik literatuur lees, ga ik met een potlood mooie citaten aanstrepen.” Netto inkomen:  4.000 euro uit eigen bedrijf Vaste lasten:  hypotheek, g/w/l 1.800 euro; boodschappen 300-400 euro; verzekeringen  300 euro; telefoon, internet, tv 100 euro; abonnementen ( Volkskrant ,  NRC , tv-gids) 70 euro; goede doelen 100 euro; kattenvoer 150 euro; boeken en dvd’s  150 euro   Sparen:  wat overblijft   Laatste grote uitgave:  nieuw dak, 8.000 euro   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/24/een-buffer-heb-je-wel-nodig-als-ondernemer-a4117164</guid>
      <pubDate>Sun, 24 Apr 2022 00:00:00 +00:00</pubDate>
    </item>
    <item>
      <title><![CDATA[‘Het eerste jaar was echt verschrikkelijk’]]></title>
      <description><![CDATA[<p>‘We komen niet uit deze streek en hebben samengewoond in Amsterdam, maar we wilden allebei graag buiten wonen. Erik komt van een boerderij en ik zag mezelf echt niet als moeder in de stad, telkens de kinderwagen naar buiten sjouwen om in het park te gaan zitten. Een zoekopdracht op Funda bracht ons naar deze plek, vlak bij Megchelen.  „Het is zo afgelegen dat ik hier wel wat wilde opbouwen waar ik geld mee kan verdienen. Er stond al een vakantiehuisje toen we hier kwamen en er was een theetuin, dus het eerste jaar hebben we die uitgebaat. Dat was echt verschrikkelijk: ik was net moeder geworden, we zaten op een nieuwe plek, hadden gasten in het vakantiehuisje en waren afhankelijk van mensen die wel of niet aan kwamen waaien om te eten of te drinken. Door de komst van corona mocht de theetuin niet meer open en zijn we ons gaan richten op de verhuur van ons huisje, de dometent en onze camperplekken.  „Erik heeft buitenshuis veel werk als industrieel ontwerper en betaalt het meeste aan de vaste lasten. Ik betaal mezelf een percentage van wat er binnenkomt door de vakantieverhuur. Ook omdat onze dochter tot voor kort heel erg op mij leunde, is zo een heel wat traditioneler rollenpatroon ontstaan. Niet dat ik daar op tegen ben, maar het is wel fijn dat, nu Woesje wat ouder is, ik wat meer vrijheid krijg om mezelf te ontwikkelen.” ‘Ik heb onlangs een cursus keramiek gevolgd en een draaischijf en een oven gekocht. Ik weet nog niet precies wat ik ermee wil. Maar ik kan me voorstellen dat  ik op den duur servies ga maken, en dat om te beginnen hier in een vitrine zet zodat gasten het kunnen kopen. Het materiaal is niet zo prijzig, maar mensen vergissen zich weleens in het vele werk dat nodig is om van een homp klei een bord te maken. „De dichtstbijzijnde supermarkt is op tien minuten rijden met de auto, dus we kopen een keer in de week groot in. Als we iets missen, pakken we soms de fiets om de auto niet te veel te gebruiken, maar daar moet je wel echt tijd voor uittrekken. Meestal doen we het dan gewoon met wat er wel is. Wat ik ook fijn vind van hier wonen, is dat ik niet zo snel geprikkeld word om nieuwe dingen te kopen. Normaal gingen we nog weleens naar een boekhandel of een andere winkel en dan kwam je toch vaak wel iets tegen. Hier zijn helemaal geen leuke winkels!  „Naast de kinderopvang zit onze dochter ook op peuterzwemmen. Erik en ik houden erg van zwemmen, maar door corona waren de zwembaden afgelopen winter dicht. Toen we weer mochten, merkten we dat Woesje het heel spannend vond. Door de zwemles hopen we dat ze zich wat meer op haar gemak voelt als we straks weer vaak naar meertjes gaan.” Netto-inkomen : variërend van 750-1.500 euro. Gezamenlijke lasten : wonen 1.980 euro; verzekeringen 353 euro; mobiel/internet 82 euro; boodschappen 500 euro; poezen en kippen 40 euro; goed doel 15 euro; kinderopvang 200 euro netto; peuterzwemmen 32 euro; kleren  50 euro; keramiek 65 euro. Sparen : niet van toepassing. Laatste grote aankoop :  keramiekoven 2.540 euro.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/19/het-eerste-jaar-was-echt-verschrikkelijk-a4114906</guid>
      <pubDate>Tue, 19 Apr 2022 00:00:00 +00:00</pubDate>
    </item>
    <item>
      <title><![CDATA[‘Mijn jaarloon verdien ik in tien maanden’ ]]></title>
      <description><![CDATA[<p>‘Vroeger wilde ik ballerina worden. Dat wil ieder meisje van zes dat op ballet zit, maar bij mij bleef dans een speciale rol spelen. Mijn jeugd bestond uit school en dansen, en dat is lang niet veranderd. „Toen ik een dansopleiding deed, wist ik nog niet precies wat ik er later mee wilde. Ik wilde gewoon dansen. Maar toen ik als examenonderdeel een workshop moest geven, wist ik ineens: dit is het. Ik wil docent worden. „Inmiddels werk ik op vier verschillende dansscholen en op een basisschool. Bij de dansscholen werk ik als zzp’er, bij de school ben ik in dienst. Dat laatste vind ik een groot voordeel: je krijgt doorbetaald bij ziekte of blessures. Aan de andere kant heeft freelance ook zijn voordelen. Ik kan bijvoorbeeld makkelijker afzeggen als ik een bruiloft, bijscholing of iets anders belangrijks heb. Toch doe ik dat zelden, dansles gaat voor bijna alles. „Het is onwijs leuk mijn passie over te brengen en te zien hoe blij anderen van dansen worden. Toen ik net begon met lesgeven op die basisschool, waren er een paar jongens met een houding van: dans, dat gaan we niet doen. Later hoorde ik via via dat ze achteraf aan hun moeder vertelden hoe leuk ze het hadden gevonden. „Ik werk zes dagen in de week, op sommige dagen maar een paar uurtjes. Ik heb me nu voorgenomen die zevende dag – zondag – ook echt niks te doen. Geen appjes, mails of administratie. Dat geeft rust. „Ook in de vakanties – ik ben afhankelijk van de schoolvakanties – neem ik helemaal vrij. Dat is nodig, want het is een fysiek zwaar beroep. Het betekent wel dat ik ongeveer twee maanden per jaar niet werk, en mijn jaarloon in tien maanden bij elkaar verdien.” ‘Na mijn studie heb ik bijna drie jaar bij mijn ouders gewoond. Nu heb ik eindelijk een eigen studio. De huur is meer dan een derde van mijn maandinkomen, maar ik ben blij dat ik iets heb gevonden. „Ik heb geen arbeidsongeschiktheidsverzekering of pensioen. Op deze leeftijd is dat nog niet nodig, werd me geadviseerd. Ik zorg dat ik altijd voldoende geld op mijn spaarrekening heb staan voor als er iets gebeurt. Mijn scooter en inboedel zijn wel verzekerd. En ik heb een uitgebreide zorgverzekering, vooral voor fysiotherapie. Zodra er iets niet goed voelt aan mijn lijf, ga ik naar de fysio. „Ik let niet heel erg op mijn uitgaven, maar dat hoeft ook niet: ik ben geen grote uitgever. Aan reizen geef ik wel veel uit, al was het alleen maar omdat mijn vriend in Zimbabwe woont.  „Voor boodschappen kijk ik altijd in folders, en koop producten die nog kort houdbaar zijn. Dat doe ik trouwens vooral omdat ik het zonde vind dat het anders weggegooid wordt, maar het scheelt ook geld. Ik kook vaak voor meerdere dagen, maar dat is dan per ongeluk. Ik ben niet zo goed in porties inschatten.” Netto-inkomen : uit werk 2.250 euro; huurtoeslag 376 euro; zorgtoeslag 111 euro Vaste lasten : huur, g/w/l/ 847,59 euro; zorgverzekering 160 euro; boodschappen 100 euro; verzekering scooter (zakelijk) en inboedel 37,96 euro; telefoon 11 euro (zakelijk); internet, tv 72,47 euro; Netflix 7,99 euro; benzine 20 euro (zakelijk) Sparen : wat overblijft Laatste grote aankoop : cameralens 158,98 euro (privé), spitzen 90 euro (zakelijk)  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/10/mijn-jaarloon-verdien-ik-in-tien-maanden-a4110456</guid>
      <pubDate>Sun, 10 Apr 2022 00:00:00 +00:00</pubDate>
    </item>
    <item>
      <title><![CDATA[‘Iedereen heeft zijn guilty pleasure, en de mijne is in een vliegtuig stappen’]]></title>
      <description><![CDATA[<p>‘Ik kom uit een gezin waar onafhankelijk zijn erg belangrijk is. Allebei mijn ouders zijn Joods; hun families zijn in de oorlog aan de dood ontsnapt. Dus kregen mijn twee zusjes, broertje en ik van jongs af aan mee: pluk de dag en zorg dat je van niemand afhankelijk bent. „Op mijn vijfentwintigste ben ik naar New York vertrokken: mijn toenmalige vriendin woonde daar en ik was wel in voor een avontuur. Met wat geluk vond ik een eerste baantje en kwam daarna bij een start-up terecht die software verkocht aan restaurants. Mijn baas gaf me steeds meer vertrouwen: zo mocht ik zelf de bonusstructuur ontwikkelen en de commissies bepalen. Daarmee verdubbelde telkens mijn salaris. Verder verhuurde ik het kleine slaapkamertje in mijn appartement voor extra inkomsten. Daardoor kon ik op een gegeven moment de helft van mijn inkomen investeren in aandelen.  „Door die investeringen kon ik vorig jaar stoppen met de salesbaan die ik intussen in Amsterdam had, en hoef ik de komende paar jaar niet meer voor een werkgever te werken. De meeste tijd woon ik in Athene, met mijn vriendin. „Ik probeer nu mijn bedrijf Primal Soles op te bouwen, zodat ik daar de rest van mijn leven mee vooruit kan. Ik kwam erachter dat schoenzooltjes qua duurzaamheid onder de radar blijven. Voor T-shirts of schoenen zijn allemaal duurzame alternatieven, maar inlegzooltjes bestaan altijd uit neongele, synthetische troep die op de vuilnisbelt belandt. Ik heb een inlegzool ontwikkeld van kurk, die je ook nog eens volledig kunt recyclen. Eind april ga ik ‘live’ op Kickstarter, een crowfundingsplatform voor beginnende bedrijven.”  ‘Momenteel heb ik nul inkomsten, dat klopt. Eens in de zoveel tijd maak ik een bedrag over van mijn spaarrekening. Mijn geld zit voor 80 procent in aandelen en 20 procent in cash. Laatst heb ik een grote investering gedaan voor mijn eigen bedrijf, voor onder meer de digitale marketing, fotografie en productontwikkeling. Ik heb vertrouwen dat het lukt, en zo niet, dan heb ik het geprobeerd.  „Dat ik me met mijn bedrijf bezighoud met iets waarop je loopt, waarop je ontdekt en beweegt, is voor mij de perfecte metafoor voor het leven. Ik heb altijd veel gereisd en zal dat altijd blijven doen. Ik ben net terug van twee weken backpacken door Thailand met mijn broertje. Daar voel ik me zo…  alive ! Ontdekken van nieuwe culturen geeft me een gevoel van vrijheid, energie, adrenaline. „Dat al dat vliegen niet goed is voor onze wereld, dat weet ik. Iedereen heeft zijn  guilty pleasure , en de mijne is in een vliegtuig stappen. Dat doe ik toch zeker tien keer per jaar. Maar niemand is perfect en ik leef op mijn manier duurzaam: zo heb ik nooit een auto gehad en hoop nu op een duurzame manier miljoenen wegwerpzooltjes te vervangen.”  Netto-inkomen : 0 euro     Lasten : huur, g/w/l 500 euro; mobiel/internet 16 euro; verzekeringen 35 euro per jaar (wereldwijde reis- en zorgkostenpolis); boodschappen 250 euro; abonnementen (Netflix, Spotify) 8 euro; zelf opgezet project voor weeskind Yves in Rwanda 20 euro; reizen gemiddeld 500 euro. Sparen : niks   Laatste grote uitgave : Investering in opstart eigen bedrijf, 20.000 euro.     		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/04/80-procent-in-aandelen-20-procent-in-cash-a4106832</guid>
      <pubDate>Mon, 4 Apr 2022 00:00:00 +00:00</pubDate>
    </item>
    <item>
      <title><![CDATA[‘Op dit moment  komen we maar net rond’]]></title>
      <description><![CDATA[<p>‘Ik vind de ontwikkelingsfases van kinderen heel boeiend, elke fase is anders en beetje bij beetje zie je hoe een kind een persoonlijkheid wordt. Tijdens mijn middelbareschoolperiode had ik vijftien oppasgezinnen, ik leek wel een oppascentrale. Ik paste het liefst overdag op, om zoveel mogelijk met de kinderen te zijn. Ik las alle bladen over opvoeden, hechtingsproblematiek, en kreeg steeds meer interesse voor wat er niet goed ging. „Via de studie SPH [sociaal-pedagogische hulpverlening] kon ik in de praktijk bezig zijn met kinderen, om veiligheid te brengen in gezinssituaties. Ik heb elf jaar in de kinderpsychiatrie gewerkt en ben daarna mijn eigen bedrijf begonnen. Inmiddels had ik zelf ook een gezin, en dan is het wel makkelijk als je je eigen tijd kan indelen. Ik heb vaak het aanbod gekregen om mensen in dienst te nemen, maar dat heb ik bewust niet gedaan. Met vijf kinderen en een baan heb ik al genoeg ballen hoog te houden.  „Ik werk nu 24 tot 32 uur per week en moet mijn grenzen goed bewaken, want met die tekorten in de jeugdzorg is er werk zat. En het is heel lastig om nee te zeggen als je een cliënt hebt die acuut hulp nodig heeft. Mijn inkomen vind ik prima in verhouding tot het werk dat ik doe. Lastig is alleen dat ik word betaald vanuit de pgb’s van mijn cliënten; soms loopt dat niet goed en krijg ik geen geld. Daarom heb ik een buffer om dit soort situaties op te vangen.” Netto-inkomen : 2.200 euro per maand Gezamenlijke lasten : wonen 1.500 euro; mobiel/internet/tv 300 euro; verzekeringen 440 euro; boodschappen, zo’n 1.000 euro; benzine 200 euro; abonnementen 20 euro; goede doelen 10 euro; huisdier 40 euro; kinderzaken, sport 160 euro; beauty/wellness 25 euro; horeca 150 euro Sparen : 150 euro Laatste grote aankoop : nieuwe fiets voor zoon 250 euro ‘Onze gasrekening staat niet vast en die is inmiddels van 250 euro naar 600 euro per maand gestegen. En de boodschappen zijn de laatste weken ook zo 30 tot 40 euro duurder geworden, terwijl ik hetzelfde koop. Ik let dus extra goed op de aanbiedingen en probeer slim in te kopen. Zo heb ik laatst voor een jaar vaatwastabletten gekocht omdat die afgeprijsd waren. Op jaarbasis scheelt me dit 120 euro. Het geeft wel veel stress. Op dit moment komen we maar net rond. „Wat we de laatste tijd ook doen om te bezuinigen, is een deel van de boodschappen – we kopen een keer per week groot in – in de schuur laten staan. Dan vul ik de fruitschaal voor de helft, en als hij leeg is, leg ik er weer wat vanuit de schuur bij. Het gaat op die manier minder snel op dan wanneer ik alles in een keer voor het grijpen leg. „Onze kinderen, twee meiden van 21, twee jongens van 15 en 13 en een meisje van 9, sporten veel. Dat betekent dat de wasmachine elke dag draait en we de nodige brandstof kwijt zijn aan brengen en halen. Dat tikt ook wel aan. Onze oudste zoon voetbalt professioneel en zit bij De Graafschap, dus hij moet tegen Ajax en Feyenoord spelen, maar hij heeft ook wedstrijden in Groningen of Maastricht. In het begin baalde ik daar wel eens van, maar ik zie hoeveel lol hij eruit haalt en dat is wel het belangrijkst.”   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/27/met-die-hoge-prijzen-komen-we-nog-maar-net-rond-a4105408</guid>
      <pubDate>Sun, 27 Mar 2022 00:00:00 +00:00</pubDate>
    </item>
    <item>
      <title><![CDATA['Vroeger werkte ik fulltime en mijn vrouw parttime, nu zijn de rollen omgedraaid']]></title>
      <description><![CDATA[<p>‘Ik heb zeventien jaar een drogisterij gehad waar ik altijd met veel plezier naartoe ging. Ik hield ervan advies te geven, klanten te helpen. Maar door de jaren heen moest ik steeds meer voldoen aan de harde eisen van de franchise, ik had minder vrijheid om m’n eigen ding te kunnen doen. Dat ging me op den duur zo tegenstaan,  dat ik ermee wilde stoppen.  „Van kinds af aan ben ik altijd al graag buiten, als kind wilde ik zelfs boswachter worden. Zodoende volgde ik tijdens m’n sabbatical een opleiding permacultuur. En daar viel alles op z’n plek, ik vond het zó interessant. Ik besloot me om te scholen tot ecologisch hovenier.  „Praktijkervaring deed ik op bij een hoveniersbedrijf waarvan één van de twee eigenaren met pensioen ging. Zo heb ik in de loop van de tijd het grootste deel van hun klantenbestand over kunnen nemen.   „Ik heb een grote passie voor voedselbossen. Het is een mooie manier van samenwerken met de natuur: hoe kun je voedsel produceren zonder te bemesten, te ploegen en bestrijdingsmiddelen te gebruiken? Zo ben ik begonnen met het omvormen van een fruitboomgaard bij ons thuis naar een voedselbos en heb ik bij particulieren voedselbossen aangelegd.  „Vroeger werkte ik fulltime en mijn vrouw parttime, nu zijn de rollen omgedraaid. Ik verdien nu iets minder, maar er komen veel dingen voor terug: met het buitenwerken kan ik mijn hart volgen, dat geeft zoveel energie.” Inkomen : 2.000 euro netto, de rest blijft in de zaak  Gezamenlijke lasten : wonen 2.427euro; mobiel/internet/tv 87 euro; verzekeringen 432 euro; auto 559 euro; boodschappen 1.000 euro; abonnementen 70 euro; goede doelen 25 euro; huisdieren 40 euro; kinderzaken 300 euro; universiteit 108 euro; sport 59 euro; kleding 300 euro; kapper 70 euro; horeca 100 euro; vakanties 300 euro; overig (theater/musea/concerten) 25 euro Sparen : paar honderd euro (voor warmtepomp)  Laatste grote aankoop : schilderen huis 1.500 euro  ‘We hebben thuis drie jongens, van 15, 18 en 20 jaar. Een stevige hap van onze inkomsten gaat dus aan boodschappen op, want het zijn grote eters. Alles wat gekocht wordt, is zo op. Daarbij zijn we door de jaren heen – met mijn carrièreswitch – ook steeds bewuster gaan eten. En dan halen we toch liever wat minder, maar goed vlees in huis dan elke dag een kiloknaller. Ook kopen we veel biologisch, en dat is vaak duurder.  „Onze oudste studeert in Eindhoven, maar het is voor hem nu niet interessant op kamers te wonen. Studeren gaat veelal online en het is lastig aan een kamer te komen. Wij betalen zijn studie en hij werkt tussendoor; dat is voor de rest van z’n uitgaven.  „Toen we ons huis tien jaar geleden kochten, hebben we het volledig verbouwd en goed geïsoleerd. Ook hebben we zonnepanelen laten plaatsen. We willen nu graag van het gas af, dus we onderzoeken of we een warmtepomp kunnen plaatsen. Gelukkig hebben we ons gasverbruik vorig jaar voor drie jaar laten vastzetten. Dat komt goed uit met de huidige prijzen.  „Maandelijks reserveren we 300 euro voor de vakantie. Meestal gaan we naar de zon: Frankrijk, Italië of Spanje. Onze oudste twee gaan steeds vaker zelf weg, dus die reizen worden voor ons wel wat goedkoper. Onze jongste gaat nog wel mee, dus we moeten er rekening mee houden dat er voor hem ook wat te doen is.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/20/ik-verdien-wat-minder-maar-volg-mijn-hart-a4103026</guid>
      <pubDate>Sun, 20 Mar 2022 00:00:00 +00:00</pubDate>
    </item>
    <item>
      <title><![CDATA[‘Meer honden in de zorg is een goed idee’]]></title>
      <description><![CDATA[<p>‘Ik werk als activiteitenbegeleider en muziekbegeleider voor mensen met een verstandelijke beperking. Eind 2020 ben ik een bedrijf met mijn labrador Boris begonnen. Nu loop ik stage met hem in de zorg. „Het is toevallig zo gegroeid dat ik zoveel verschillends doe. Toen ik net was afgestudeerd, kon ik ergens voor drie dagen per week aan de slag. De overige dagen viel ik in bij een andere instelling. Later ben ik als dirigent gaan werken. In dat werk heb je sowieso altijd losse klussen. „Mij zou je niet vijf dagen op dezelfde plek moeten zetten. Door de combinatie van loondienst en zzp loop ik soms wel tegen onbegrip aan. Werkgevers gaan soms uit van oneindige beschikbaarheid. Maar als ik een zzp-klus heb staan, kan ik die niet zomaar verzetten als plotseling een teamvergadering wordt ingelast. Wat dat betreft moet ik werkgevers soms nog ‘opvoeden’. „Momenteel volg ik met Boris de opleiding Dog Assisted Interventions. Samen met hem help ik mensen onder meer om hun angst voor honden te overwinnen en leer ik kinderen hun voorleesangst te verliezen. Ik ben ervan overtuigd dat het een goed idee is om meer honden in de zorg in te zetten. ‘Ik kan niet rondkomen van wat ik doe. Ik ben daarom blij dat mijn man een goede baan heeft. We hebben dat bewust zo verdeeld. Ik ging minder werken om bij de kinderen te zijn. Daarom hebben we onze dochters nooit naar de opvang hoeven sturen. Pas nu ik weer wat meer werk, merken we hoe lastig het kan zijn werk en kinderen te combineren. „Ik hou altijd goed in de gaten hoeveel geld ik uit kan geven. Een deel van dat wat  binnenkomt, wordt automatisch over digitale potjes verdeeld.  „Ik ben altijd bewust voor een deel in loondienst gebleven. Toen ik begon als zzp’er, kwam ik erachter dat een arbeidsongeschiktheidsverzekering voor zelfstandigen vrijwel onbetaalbaar is. Doordat ik nu twee dagen vast werk heb, heb ik in ieder geval een deel gedekt. „Mijn man en ik laten onze belastingaangifte elk jaar door een accountant doen. Onze situatie is best ingewikkeld, met een eigen huis, verschillende banen, spaarpotjes etcetera. Elk jaar krijgen we geld terug. We hebben afgesproken dat degene die het meest terugkrijgt, de accountantsrekening betaalt. De afgelopen jaren was ik dat. „Onze hypotheek is laag, mijn man had al een huis voordat we samen gingen wonen. We hebben de wens ooit een eigen huis te bouwen. Mijn vader heeft een kwekerij, en hij heeft altijd gezegd dat hij op die grond een huis neer wil zetten. Dat is niet gebeurd, en nu lijkt het ons fantastisch om dat ooit te doen. Maar ook dat gaat een bak geld kosten en blijft dus even een toekomstdroom.” Netto-inkomen : 1.225 euro Gezamenlijke uitgaven : wonen 750 euro; verzekeringen 550 euro; boodschappen en horeca 750 euro; hobby’s kinderen 100 euro; vakanties 300 euro Privé-uitgaven : auto 127 euro; opleiding 200 euro; vioolles met dochter + vioolhuur 125 euro; telefoon 42 euro; hondenvoer 60 euro; verzekeringen hond (zakelijk) 45 euro; overige zakelijke kosten 50 euro Sparen : 125 euro Laatste grote aankoop : laptop 750 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/11/meer-honden-in-de-zorg-is-een-goed-idee-a4100606</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik mag alleen de wijnen die voorin  liggen gebruiken’]]></title>
      <description><![CDATA[<p>‘Vaak is het voor mensen moeilijk in te schatten hoe een lege woning, zeker als die compleet gestript is, er bewoonbaar uit kan zien. Of hoe hun bank past in die gigantische woonkamer die ze aan het bezichtigen zijn. Ik was altijd werkzaam in de sales en evenementenbranche, maar ben eigenlijk door het werk met mijn man in deze baan gerold. Hij is aannemer en we hebben met twee anderen een vastgoedbedrijf. Voor de verkoop renoveerden we de woningen altijd eerst. Het viel me tegen dat er weinig goed aanbod is voor verkoopstyling, dus toen ben ik het zelf gaan doen naast mijn vaste baan. Sinds drie jaar doe ik het ook voor andere klanten en is het mijn fulltime werk geworden. „Ik betaal mezelf een vast bedrag per maand uit, maar dat is minimaal. Het is ook veel minder dan ik in mijn vorige baan verdiende – het is zelfs de slechtst betaalde baan die ik ooit heb gehad. Maar dat is prima, ik doe iets wat ik echt heel erg leuk vind en waar ik nog veel groter mee wil groeien.  „Daarom investeer ik zoveel mogelijk in m’n bedrijf. Ik heb een hele loods vol meubels en duizenden kussens, kleden en andere spullen om huizen in te richten, maar er kan nog meer bij. En ik merk dat het aantal klanten aantrekt. Daarom werk ik soms samen met stagiairs of zzp’ers.” ‘Ik woon met mijn man en ons zoontje van 4 in een koophuis in Amsterdam. We zijn door de jaren heen al vier keer verhuisd. We begonnen vrij klein, knapten de woning op en verhuisden weer. Daardoor hebben we nu een relatief lage hypotheek voor een relatief dure woning van 140 vierkante meter. Voorlopig zitten we nu wel even goed. De tuin van mijn vader grenst aan die van ons, dus opa en oma zijn ook dichtbij.  „Ik heb eigenlijk niet zo’n goed zicht op hoeveel we maandelijks kwijt zijn aan vaste lasten, en we vinden het belangrijk om goede producten te eten. Vlees halen we daarom bij de slager en vis bij de visboer. Dan krijg je toch vaak een betere kwaliteit dan in de supermarkt. En er komen best vaak mensen bij ons eten, dus maandelijks zijn we aardig wat aan boodschappen kwijt.  „Mijn man heeft daarbij nog een dure hobby, wijn. Een keer per jaar gaan we naar de Bourgogne om mooie wijnen in te slaan. Mijn man heeft in ons huis een wijnklimaatkamer gebouwd waar alles opgeslagen wordt. We hebben daar wijnen tussen de 8 en 80 euro, sommige moeten wel 20 jaar liggen. Ik heb er minder verstand van, maar pak graag af en toe een wijn uit de kast als we eters hebben. Ik mag alleen de wijnen die voorin liggen gebruiken; die achterin zijn speciaal. Dat is eerder wel eens misgegaan.” Netto-inkomen : 2.184 euro per maand  Gezamenlijke lasten : wonen 1.157;  internet/tv 40 euro; boodschappen 600/700 euro; abonnementen 20 euro; goede doelen 35 euro; twee katten  40 euro; kinderopvang 950 euro Privélasten : mobiele telefoon 25 euro; verzekeringen 145 euro; kleding 100 euro; beauty/wellness 75 euro Sparen : voor zoon 15 euro;  gezamenlijke spaarrekening 50 euro Laatste grote aankoop : zes nieuwe eetkamerstoelen 720 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/06/ik-mag-alleen-de-wijnen-die-voorin-liggen-gebruiken-a4097010</guid>
      <pubDate>Sun, 6 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik word 103, zo heb ik besteld’ ]]></title>
      <description><![CDATA[<p>‘Halverwege de jaren tachtig kwam ik in aanraking met tai chi. Ik volgde een opleiding Chinese massage en onderdeel daarvan was Chinese bewegingsleer. Ik vertelde er steeds meer over aan mijn omgeving, totdat een groepje mensen zo geïnteresseerd was dat ze me vroegen les te geven. Zo is het begonnen. Op een gegeven moment had ik dertien groepen hier in Utrecht. Nu zijn het er nog twee: op woensdagavond en op donderdagmiddag. „Tai chi is een bewegingsleer ter voorkoming en genezing van kwalen. Ik heb er veel aan gehad in mijn leven. Vorig jaar februari kreeg ik corona met een dubbele longontsteking en kwam ik in het ziekenhuis terecht. Ik vreesde wat ik aan zou treffen daar, maar het bleek een zee van rust. Iedereen had toch al corona, dus het was reuze relaxed! Toen ik weer naar huis mocht, nodigde mijn ex Paul – we zijn in 1985 gescheiden – me uit om bij hem en zijn vriendin te herstellen. Ik deed elke dag tai chi en na zes weken kon ik weer twee uur achter elkaar lopen. Op wat benauwdheidsklachten na ben ik weer de oude.  „Mensen vinden het bijzonder dat ik op mijn 82ste nog lesgeef. Het voordeel van tai chi is dat het zo langzaam gaat. Je kunt het zelfs zittend doen. Zelf word ik 103, zo heb ik besteld, dus ik hoop nog heel wat jaren vooruit te kunnen.” Netto-inkomen : 1.244 euro.     Lasten : huur, g/w/l 375 euro; mobiel/internet/tv 95 euro; verzekeringen 125 euro; auto 80 euro;  ov 40 euro; boodschappen 300 euro; abonnementen (Consumentenbond, Seniorweb, ANWB, NRC, tai-chivereniging) 120 euro; goede doelen 55 euro. Sparen : wat overblijft.  Laatste grote uitgave : Microcar (45 km/u-auto) 3.000 euro.  ‘Ik kan goed met geld omgaan, maar zakelijk ben ik altijd slecht geweest. Vroeger heb ik mijn eigen praktijk gehad waar ik Bocam-therapie gaf: een combinatie van de Chinese gezondheidsfilosofie met westerse inzichten. Daarbij kom je letterlijk en figuurlijk dicht bij je klanten. Dat ik na zo’n intiem moment om geld moest vragen, vond ik gewoon vervelend.  „Nog steeds ben ik er geen held in. Ik werkte ooit voor stichting Zinnenprikkels, waar mensen met mentale of verslavingsklachten gratis mijn tai-chilessen konden volgen; dat vind ik belangrijker dan dat ik er geld aan verdien. Ik werk veelal voor een vrijwilligersvergoeding en waar dat niet kan, vraag ik een kleine bijdrage van 5 euro per persoon. Voor de rest leef ik van mijn AOW, daar kom ik prima van rond.  „Ik heb een lijstje goede doelen die ik steun: VluchtelingenWerk, Reumafonds, Alzheimer Nederland, de SP, Natuurmonumenten, Artsen zonder Grenzen, een stichting voor Tibet. De meeste krijgen 5 euro, behalve VluchtelingenWerk. Een tijdje geleden woonde hier een gevluchte man uit Pakistan in de buurt. Zij hebben toen een paspoort en nieuwe naam voor hem geregeld; dus zij krijgen een tientje.  „Mijn laatste grote uitgave? Dat was mijn autootje. Die  kan 45 kilometer per uur. Ik rijd ermee naar mijn lessen, maar op zaterdag wandel ik  naar de markt op het Vredenburg. Ik kreeg een keer een dikke bon  toen ik daar mijn autootje verkeerd had neergezet. Sindsdien ga ik te voet.”   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/02/28/ik-word-103-zo-heb-ik-besteld-a4094978</guid>
      <pubDate>Mon, 28 Feb 2022 00:00:00 +00:00</pubDate>
    </item>
  </channel>
</rss>
