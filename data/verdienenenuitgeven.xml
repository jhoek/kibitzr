<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[‘Mijn jaarloon verdien ik in tien maanden’ ]]></title>
      <description><![CDATA[<p>‘Vroeger wilde ik ballerina worden. Dat wil ieder meisje van zes dat op ballet zit, maar bij mij bleef dans een speciale rol spelen. Mijn jeugd bestond uit school en dansen, en dat is lang niet veranderd. „Toen ik een dansopleiding deed, wist ik nog niet precies wat ik er later mee wilde. Ik wilde gewoon dansen. Maar toen ik als examenonderdeel een workshop moest geven, wist ik ineens: dit is het. Ik wil docent worden. „Inmiddels werk ik op vier verschillende dansscholen en op een basisschool. Bij de dansscholen werk ik als zzp’er, bij de school ben ik in dienst. Dat laatste vind ik een groot voordeel: je krijgt doorbetaald bij ziekte of blessures. Aan de andere kant heeft freelance ook zijn voordelen. Ik kan bijvoorbeeld makkelijker afzeggen als ik een bruiloft, bijscholing of iets anders belangrijks heb. Toch doe ik dat zelden, dansles gaat voor bijna alles. „Het is onwijs leuk mijn passie over te brengen en te zien hoe blij anderen van dansen worden. Toen ik net begon met lesgeven op die basisschool, waren er een paar jongens met een houding van: dans, dat gaan we niet doen. Later hoorde ik via via dat ze achteraf aan hun moeder vertelden hoe leuk ze het hadden gevonden. „Ik werk zes dagen in de week, op sommige dagen maar een paar uurtjes. Ik heb me nu voorgenomen die zevende dag – zondag – ook echt niks te doen. Geen appjes, mails of administratie. Dat geeft rust. „Ook in de vakanties – ik ben afhankelijk van de schoolvakanties – neem ik helemaal vrij. Dat is nodig, want het is een fysiek zwaar beroep. Het betekent wel dat ik ongeveer twee maanden per jaar niet werk, en mijn jaarloon in tien maanden bij elkaar verdien.” ‘Na mijn studie heb ik bijna drie jaar bij mijn ouders gewoond. Nu heb ik eindelijk een eigen studio. De huur is meer dan een derde van mijn maandinkomen, maar ik ben blij dat ik iets heb gevonden. „Ik heb geen arbeidsongeschiktheidsverzekering of pensioen. Op deze leeftijd is dat nog niet nodig, werd me geadviseerd. Ik zorg dat ik altijd voldoende geld op mijn spaarrekening heb staan voor als er iets gebeurt. Mijn scooter en inboedel zijn wel verzekerd. En ik heb een uitgebreide zorgverzekering, vooral voor fysiotherapie. Zodra er iets niet goed voelt aan mijn lijf, ga ik naar de fysio. „Ik let niet heel erg op mijn uitgaven, maar dat hoeft ook niet: ik ben geen grote uitgever. Aan reizen geef ik wel veel uit, al was het alleen maar omdat mijn vriend in Zimbabwe woont.  „Voor boodschappen kijk ik altijd in folders, en koop producten die nog kort houdbaar zijn. Dat doe ik trouwens vooral omdat ik het zonde vind dat het anders weggegooid wordt, maar het scheelt ook geld. Ik kook vaak voor meerdere dagen, maar dat is dan per ongeluk. Ik ben niet zo goed in porties inschatten.” Netto-inkomen : uit werk 2.250 euro; huurtoeslag 376 euro; zorgtoeslag 111 euro Vaste lasten : huur, g/w/l/ 847,59 euro; zorgverzekering 160 euro; boodschappen 100 euro; verzekering scooter (zakelijk) en inboedel 37,96 euro; telefoon 11 euro (zakelijk); internet, tv 72,47 euro; Netflix 7,99 euro; benzine 20 euro (zakelijk) Sparen : wat overblijft Laatste grote aankoop : cameralens 158,98 euro (privé), spitzen 90 euro (zakelijk)  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/10/mijn-jaarloon-verdien-ik-in-tien-maanden-a4110456</guid>
      <pubDate>Sun, 10 Apr 2022 00:00:00 +00:00</pubDate>
    </item>
    <item>
      <title><![CDATA[‘Iedereen heeft zijn guilty pleasure, en de mijne is in een vliegtuig stappen’]]></title>
      <description><![CDATA[<p>‘Ik kom uit een gezin waar onafhankelijk zijn erg belangrijk is. Allebei mijn ouders zijn Joods; hun families zijn in de oorlog aan de dood ontsnapt. Dus kregen mijn twee zusjes, broertje en ik van jongs af aan mee: pluk de dag en zorg dat je van niemand afhankelijk bent. „Op mijn vijfentwintigste ben ik naar New York vertrokken: mijn toenmalige vriendin woonde daar en ik was wel in voor een avontuur. Met wat geluk vond ik een eerste baantje en kwam daarna bij een start-up terecht die software verkocht aan restaurants. Mijn baas gaf me steeds meer vertrouwen: zo mocht ik zelf de bonusstructuur ontwikkelen en de commissies bepalen. Daarmee verdubbelde telkens mijn salaris. Verder verhuurde ik het kleine slaapkamertje in mijn appartement voor extra inkomsten. Daardoor kon ik op een gegeven moment de helft van mijn inkomen investeren in aandelen.  „Door die investeringen kon ik vorig jaar stoppen met de salesbaan die ik intussen in Amsterdam had, en hoef ik de komende paar jaar niet meer voor een werkgever te werken. De meeste tijd woon ik in Athene, met mijn vriendin. „Ik probeer nu mijn bedrijf Primal Soles op te bouwen, zodat ik daar de rest van mijn leven mee vooruit kan. Ik kwam erachter dat schoenzooltjes qua duurzaamheid onder de radar blijven. Voor T-shirts of schoenen zijn allemaal duurzame alternatieven, maar inlegzooltjes bestaan altijd uit neongele, synthetische troep die op de vuilnisbelt belandt. Ik heb een inlegzool ontwikkeld van kurk, die je ook nog eens volledig kunt recyclen. Eind april ga ik ‘live’ op Kickstarter, een crowfundingsplatform voor beginnende bedrijven.”  ‘Momenteel heb ik nul inkomsten, dat klopt. Eens in de zoveel tijd maak ik een bedrag over van mijn spaarrekening. Mijn geld zit voor 80 procent in aandelen en 20 procent in cash. Laatst heb ik een grote investering gedaan voor mijn eigen bedrijf, voor onder meer de digitale marketing, fotografie en productontwikkeling. Ik heb vertrouwen dat het lukt, en zo niet, dan heb ik het geprobeerd.  „Dat ik me met mijn bedrijf bezighoud met iets waarop je loopt, waarop je ontdekt en beweegt, is voor mij de perfecte metafoor voor het leven. Ik heb altijd veel gereisd en zal dat altijd blijven doen. Ik ben net terug van twee weken backpacken door Thailand met mijn broertje. Daar voel ik me zo…  alive ! Ontdekken van nieuwe culturen geeft me een gevoel van vrijheid, energie, adrenaline. „Dat al dat vliegen niet goed is voor onze wereld, dat weet ik. Iedereen heeft zijn  guilty pleasure , en de mijne is in een vliegtuig stappen. Dat doe ik toch zeker tien keer per jaar. Maar niemand is perfect en ik leef op mijn manier duurzaam: zo heb ik nooit een auto gehad en hoop nu op een duurzame manier miljoenen wegwerpzooltjes te vervangen.”  Netto-inkomen : 0 euro     Lasten : huur, g/w/l 500 euro; mobiel/internet 16 euro; verzekeringen 35 euro per jaar (wereldwijde reis- en zorgkostenpolis); boodschappen 250 euro; abonnementen (Netflix, Spotify) 8 euro; zelf opgezet project voor weeskind Yves in Rwanda 20 euro; reizen gemiddeld 500 euro. Sparen : niks   Laatste grote uitgave : Investering in opstart eigen bedrijf, 20.000 euro.     		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/04/80-procent-in-aandelen-20-procent-in-cash-a4106832</guid>
      <pubDate>Mon, 4 Apr 2022 00:00:00 +00:00</pubDate>
    </item>
    <item>
      <title><![CDATA[‘Op dit moment  komen we maar net rond’]]></title>
      <description><![CDATA[<p>‘Ik vind de ontwikkelingsfases van kinderen heel boeiend, elke fase is anders en beetje bij beetje zie je hoe een kind een persoonlijkheid wordt. Tijdens mijn middelbareschoolperiode had ik vijftien oppasgezinnen, ik leek wel een oppascentrale. Ik paste het liefst overdag op, om zoveel mogelijk met de kinderen te zijn. Ik las alle bladen over opvoeden, hechtingsproblematiek, en kreeg steeds meer interesse voor wat er niet goed ging. „Via de studie SPH [sociaal-pedagogische hulpverlening] kon ik in de praktijk bezig zijn met kinderen, om veiligheid te brengen in gezinssituaties. Ik heb elf jaar in de kinderpsychiatrie gewerkt en ben daarna mijn eigen bedrijf begonnen. Inmiddels had ik zelf ook een gezin, en dan is het wel makkelijk als je je eigen tijd kan indelen. Ik heb vaak het aanbod gekregen om mensen in dienst te nemen, maar dat heb ik bewust niet gedaan. Met vijf kinderen en een baan heb ik al genoeg ballen hoog te houden.  „Ik werk nu 24 tot 32 uur per week en moet mijn grenzen goed bewaken, want met die tekorten in de jeugdzorg is er werk zat. En het is heel lastig om nee te zeggen als je een cliënt hebt die acuut hulp nodig heeft. Mijn inkomen vind ik prima in verhouding tot het werk dat ik doe. Lastig is alleen dat ik word betaald vanuit de pgb’s van mijn cliënten; soms loopt dat niet goed en krijg ik geen geld. Daarom heb ik een buffer om dit soort situaties op te vangen.” Netto-inkomen : 2.200 euro per maand Gezamenlijke lasten : wonen 1.500 euro; mobiel/internet/tv 300 euro; verzekeringen 440 euro; boodschappen, zo’n 1.000 euro; benzine 200 euro; abonnementen 20 euro; goede doelen 10 euro; huisdier 40 euro; kinderzaken, sport 160 euro; beauty/wellness 25 euro; horeca 150 euro Sparen : 150 euro Laatste grote aankoop : nieuwe fiets voor zoon 250 euro ‘Onze gasrekening staat niet vast en die is inmiddels van 250 euro naar 600 euro per maand gestegen. En de boodschappen zijn de laatste weken ook zo 30 tot 40 euro duurder geworden, terwijl ik hetzelfde koop. Ik let dus extra goed op de aanbiedingen en probeer slim in te kopen. Zo heb ik laatst voor een jaar vaatwastabletten gekocht omdat die afgeprijsd waren. Op jaarbasis scheelt me dit 120 euro. Het geeft wel veel stress. Op dit moment komen we maar net rond. „Wat we de laatste tijd ook doen om te bezuinigen, is een deel van de boodschappen – we kopen een keer per week groot in – in de schuur laten staan. Dan vul ik de fruitschaal voor de helft, en als hij leeg is, leg ik er weer wat vanuit de schuur bij. Het gaat op die manier minder snel op dan wanneer ik alles in een keer voor het grijpen leg. „Onze kinderen, twee meiden van 21, twee jongens van 15 en 13 en een meisje van 9, sporten veel. Dat betekent dat de wasmachine elke dag draait en we de nodige brandstof kwijt zijn aan brengen en halen. Dat tikt ook wel aan. Onze oudste zoon voetbalt professioneel en zit bij De Graafschap, dus hij moet tegen Ajax en Feyenoord spelen, maar hij heeft ook wedstrijden in Groningen of Maastricht. In het begin baalde ik daar wel eens van, maar ik zie hoeveel lol hij eruit haalt en dat is wel het belangrijkst.”   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/27/met-die-hoge-prijzen-komen-we-nog-maar-net-rond-a4105408</guid>
      <pubDate>Sun, 27 Mar 2022 00:00:00 +00:00</pubDate>
    </item>
    <item>
      <title><![CDATA['Vroeger werkte ik fulltime en mijn vrouw parttime, nu zijn de rollen omgedraaid']]></title>
      <description><![CDATA[<p>‘Ik heb zeventien jaar een drogisterij gehad waar ik altijd met veel plezier naartoe ging. Ik hield ervan advies te geven, klanten te helpen. Maar door de jaren heen moest ik steeds meer voldoen aan de harde eisen van de franchise, ik had minder vrijheid om m’n eigen ding te kunnen doen. Dat ging me op den duur zo tegenstaan,  dat ik ermee wilde stoppen.  „Van kinds af aan ben ik altijd al graag buiten, als kind wilde ik zelfs boswachter worden. Zodoende volgde ik tijdens m’n sabbatical een opleiding permacultuur. En daar viel alles op z’n plek, ik vond het zó interessant. Ik besloot me om te scholen tot ecologisch hovenier.  „Praktijkervaring deed ik op bij een hoveniersbedrijf waarvan één van de twee eigenaren met pensioen ging. Zo heb ik in de loop van de tijd het grootste deel van hun klantenbestand over kunnen nemen.   „Ik heb een grote passie voor voedselbossen. Het is een mooie manier van samenwerken met de natuur: hoe kun je voedsel produceren zonder te bemesten, te ploegen en bestrijdingsmiddelen te gebruiken? Zo ben ik begonnen met het omvormen van een fruitboomgaard bij ons thuis naar een voedselbos en heb ik bij particulieren voedselbossen aangelegd.  „Vroeger werkte ik fulltime en mijn vrouw parttime, nu zijn de rollen omgedraaid. Ik verdien nu iets minder, maar er komen veel dingen voor terug: met het buitenwerken kan ik mijn hart volgen, dat geeft zoveel energie.” Inkomen : 2.000 euro netto, de rest blijft in de zaak  Gezamenlijke lasten : wonen 2.427euro; mobiel/internet/tv 87 euro; verzekeringen 432 euro; auto 559 euro; boodschappen 1.000 euro; abonnementen 70 euro; goede doelen 25 euro; huisdieren 40 euro; kinderzaken 300 euro; universiteit 108 euro; sport 59 euro; kleding 300 euro; kapper 70 euro; horeca 100 euro; vakanties 300 euro; overig (theater/musea/concerten) 25 euro Sparen : paar honderd euro (voor warmtepomp)  Laatste grote aankoop : schilderen huis 1.500 euro  ‘We hebben thuis drie jongens, van 15, 18 en 20 jaar. Een stevige hap van onze inkomsten gaat dus aan boodschappen op, want het zijn grote eters. Alles wat gekocht wordt, is zo op. Daarbij zijn we door de jaren heen – met mijn carrièreswitch – ook steeds bewuster gaan eten. En dan halen we toch liever wat minder, maar goed vlees in huis dan elke dag een kiloknaller. Ook kopen we veel biologisch, en dat is vaak duurder.  „Onze oudste studeert in Eindhoven, maar het is voor hem nu niet interessant op kamers te wonen. Studeren gaat veelal online en het is lastig aan een kamer te komen. Wij betalen zijn studie en hij werkt tussendoor; dat is voor de rest van z’n uitgaven.  „Toen we ons huis tien jaar geleden kochten, hebben we het volledig verbouwd en goed geïsoleerd. Ook hebben we zonnepanelen laten plaatsen. We willen nu graag van het gas af, dus we onderzoeken of we een warmtepomp kunnen plaatsen. Gelukkig hebben we ons gasverbruik vorig jaar voor drie jaar laten vastzetten. Dat komt goed uit met de huidige prijzen.  „Maandelijks reserveren we 300 euro voor de vakantie. Meestal gaan we naar de zon: Frankrijk, Italië of Spanje. Onze oudste twee gaan steeds vaker zelf weg, dus die reizen worden voor ons wel wat goedkoper. Onze jongste gaat nog wel mee, dus we moeten er rekening mee houden dat er voor hem ook wat te doen is.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/20/ik-verdien-wat-minder-maar-volg-mijn-hart-a4103026</guid>
      <pubDate>Sun, 20 Mar 2022 00:00:00 +00:00</pubDate>
    </item>
    <item>
      <title><![CDATA[‘Meer honden in de zorg is een goed idee’]]></title>
      <description><![CDATA[<p>‘Ik werk als activiteitenbegeleider en muziekbegeleider voor mensen met een verstandelijke beperking. Eind 2020 ben ik een bedrijf met mijn labrador Boris begonnen. Nu loop ik stage met hem in de zorg. „Het is toevallig zo gegroeid dat ik zoveel verschillends doe. Toen ik net was afgestudeerd, kon ik ergens voor drie dagen per week aan de slag. De overige dagen viel ik in bij een andere instelling. Later ben ik als dirigent gaan werken. In dat werk heb je sowieso altijd losse klussen. „Mij zou je niet vijf dagen op dezelfde plek moeten zetten. Door de combinatie van loondienst en zzp loop ik soms wel tegen onbegrip aan. Werkgevers gaan soms uit van oneindige beschikbaarheid. Maar als ik een zzp-klus heb staan, kan ik die niet zomaar verzetten als plotseling een teamvergadering wordt ingelast. Wat dat betreft moet ik werkgevers soms nog ‘opvoeden’. „Momenteel volg ik met Boris de opleiding Dog Assisted Interventions. Samen met hem help ik mensen onder meer om hun angst voor honden te overwinnen en leer ik kinderen hun voorleesangst te verliezen. Ik ben ervan overtuigd dat het een goed idee is om meer honden in de zorg in te zetten. ‘Ik kan niet rondkomen van wat ik doe. Ik ben daarom blij dat mijn man een goede baan heeft. We hebben dat bewust zo verdeeld. Ik ging minder werken om bij de kinderen te zijn. Daarom hebben we onze dochters nooit naar de opvang hoeven sturen. Pas nu ik weer wat meer werk, merken we hoe lastig het kan zijn werk en kinderen te combineren. „Ik hou altijd goed in de gaten hoeveel geld ik uit kan geven. Een deel van dat wat  binnenkomt, wordt automatisch over digitale potjes verdeeld.  „Ik ben altijd bewust voor een deel in loondienst gebleven. Toen ik begon als zzp’er, kwam ik erachter dat een arbeidsongeschiktheidsverzekering voor zelfstandigen vrijwel onbetaalbaar is. Doordat ik nu twee dagen vast werk heb, heb ik in ieder geval een deel gedekt. „Mijn man en ik laten onze belastingaangifte elk jaar door een accountant doen. Onze situatie is best ingewikkeld, met een eigen huis, verschillende banen, spaarpotjes etcetera. Elk jaar krijgen we geld terug. We hebben afgesproken dat degene die het meest terugkrijgt, de accountantsrekening betaalt. De afgelopen jaren was ik dat. „Onze hypotheek is laag, mijn man had al een huis voordat we samen gingen wonen. We hebben de wens ooit een eigen huis te bouwen. Mijn vader heeft een kwekerij, en hij heeft altijd gezegd dat hij op die grond een huis neer wil zetten. Dat is niet gebeurd, en nu lijkt het ons fantastisch om dat ooit te doen. Maar ook dat gaat een bak geld kosten en blijft dus even een toekomstdroom.” Netto-inkomen : 1.225 euro Gezamenlijke uitgaven : wonen 750 euro; verzekeringen 550 euro; boodschappen en horeca 750 euro; hobby’s kinderen 100 euro; vakanties 300 euro Privé-uitgaven : auto 127 euro; opleiding 200 euro; vioolles met dochter + vioolhuur 125 euro; telefoon 42 euro; hondenvoer 60 euro; verzekeringen hond (zakelijk) 45 euro; overige zakelijke kosten 50 euro Sparen : 125 euro Laatste grote aankoop : laptop 750 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/11/meer-honden-in-de-zorg-is-een-goed-idee-a4100606</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik mag alleen de wijnen die voorin  liggen gebruiken’]]></title>
      <description><![CDATA[<p>‘Vaak is het voor mensen moeilijk in te schatten hoe een lege woning, zeker als die compleet gestript is, er bewoonbaar uit kan zien. Of hoe hun bank past in die gigantische woonkamer die ze aan het bezichtigen zijn. Ik was altijd werkzaam in de sales en evenementenbranche, maar ben eigenlijk door het werk met mijn man in deze baan gerold. Hij is aannemer en we hebben met twee anderen een vastgoedbedrijf. Voor de verkoop renoveerden we de woningen altijd eerst. Het viel me tegen dat er weinig goed aanbod is voor verkoopstyling, dus toen ben ik het zelf gaan doen naast mijn vaste baan. Sinds drie jaar doe ik het ook voor andere klanten en is het mijn fulltime werk geworden. „Ik betaal mezelf een vast bedrag per maand uit, maar dat is minimaal. Het is ook veel minder dan ik in mijn vorige baan verdiende – het is zelfs de slechtst betaalde baan die ik ooit heb gehad. Maar dat is prima, ik doe iets wat ik echt heel erg leuk vind en waar ik nog veel groter mee wil groeien.  „Daarom investeer ik zoveel mogelijk in m’n bedrijf. Ik heb een hele loods vol meubels en duizenden kussens, kleden en andere spullen om huizen in te richten, maar er kan nog meer bij. En ik merk dat het aantal klanten aantrekt. Daarom werk ik soms samen met stagiairs of zzp’ers.” ‘Ik woon met mijn man en ons zoontje van 4 in een koophuis in Amsterdam. We zijn door de jaren heen al vier keer verhuisd. We begonnen vrij klein, knapten de woning op en verhuisden weer. Daardoor hebben we nu een relatief lage hypotheek voor een relatief dure woning van 140 vierkante meter. Voorlopig zitten we nu wel even goed. De tuin van mijn vader grenst aan die van ons, dus opa en oma zijn ook dichtbij.  „Ik heb eigenlijk niet zo’n goed zicht op hoeveel we maandelijks kwijt zijn aan vaste lasten, en we vinden het belangrijk om goede producten te eten. Vlees halen we daarom bij de slager en vis bij de visboer. Dan krijg je toch vaak een betere kwaliteit dan in de supermarkt. En er komen best vaak mensen bij ons eten, dus maandelijks zijn we aardig wat aan boodschappen kwijt.  „Mijn man heeft daarbij nog een dure hobby, wijn. Een keer per jaar gaan we naar de Bourgogne om mooie wijnen in te slaan. Mijn man heeft in ons huis een wijnklimaatkamer gebouwd waar alles opgeslagen wordt. We hebben daar wijnen tussen de 8 en 80 euro, sommige moeten wel 20 jaar liggen. Ik heb er minder verstand van, maar pak graag af en toe een wijn uit de kast als we eters hebben. Ik mag alleen de wijnen die voorin liggen gebruiken; die achterin zijn speciaal. Dat is eerder wel eens misgegaan.” Netto-inkomen : 2.184 euro per maand  Gezamenlijke lasten : wonen 1.157;  internet/tv 40 euro; boodschappen 600/700 euro; abonnementen 20 euro; goede doelen 35 euro; twee katten  40 euro; kinderopvang 950 euro Privélasten : mobiele telefoon 25 euro; verzekeringen 145 euro; kleding 100 euro; beauty/wellness 75 euro Sparen : voor zoon 15 euro;  gezamenlijke spaarrekening 50 euro Laatste grote aankoop : zes nieuwe eetkamerstoelen 720 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/06/ik-mag-alleen-de-wijnen-die-voorin-liggen-gebruiken-a4097010</guid>
      <pubDate>Sun, 6 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik word 103, zo heb ik besteld’ ]]></title>
      <description><![CDATA[<p>‘Halverwege de jaren tachtig kwam ik in aanraking met tai chi. Ik volgde een opleiding Chinese massage en onderdeel daarvan was Chinese bewegingsleer. Ik vertelde er steeds meer over aan mijn omgeving, totdat een groepje mensen zo geïnteresseerd was dat ze me vroegen les te geven. Zo is het begonnen. Op een gegeven moment had ik dertien groepen hier in Utrecht. Nu zijn het er nog twee: op woensdagavond en op donderdagmiddag. „Tai chi is een bewegingsleer ter voorkoming en genezing van kwalen. Ik heb er veel aan gehad in mijn leven. Vorig jaar februari kreeg ik corona met een dubbele longontsteking en kwam ik in het ziekenhuis terecht. Ik vreesde wat ik aan zou treffen daar, maar het bleek een zee van rust. Iedereen had toch al corona, dus het was reuze relaxed! Toen ik weer naar huis mocht, nodigde mijn ex Paul – we zijn in 1985 gescheiden – me uit om bij hem en zijn vriendin te herstellen. Ik deed elke dag tai chi en na zes weken kon ik weer twee uur achter elkaar lopen. Op wat benauwdheidsklachten na ben ik weer de oude.  „Mensen vinden het bijzonder dat ik op mijn 82ste nog lesgeef. Het voordeel van tai chi is dat het zo langzaam gaat. Je kunt het zelfs zittend doen. Zelf word ik 103, zo heb ik besteld, dus ik hoop nog heel wat jaren vooruit te kunnen.” Netto-inkomen : 1.244 euro.     Lasten : huur, g/w/l 375 euro; mobiel/internet/tv 95 euro; verzekeringen 125 euro; auto 80 euro;  ov 40 euro; boodschappen 300 euro; abonnementen (Consumentenbond, Seniorweb, ANWB, NRC, tai-chivereniging) 120 euro; goede doelen 55 euro. Sparen : wat overblijft.  Laatste grote uitgave : Microcar (45 km/u-auto) 3.000 euro.  ‘Ik kan goed met geld omgaan, maar zakelijk ben ik altijd slecht geweest. Vroeger heb ik mijn eigen praktijk gehad waar ik Bocam-therapie gaf: een combinatie van de Chinese gezondheidsfilosofie met westerse inzichten. Daarbij kom je letterlijk en figuurlijk dicht bij je klanten. Dat ik na zo’n intiem moment om geld moest vragen, vond ik gewoon vervelend.  „Nog steeds ben ik er geen held in. Ik werkte ooit voor stichting Zinnenprikkels, waar mensen met mentale of verslavingsklachten gratis mijn tai-chilessen konden volgen; dat vind ik belangrijker dan dat ik er geld aan verdien. Ik werk veelal voor een vrijwilligersvergoeding en waar dat niet kan, vraag ik een kleine bijdrage van 5 euro per persoon. Voor de rest leef ik van mijn AOW, daar kom ik prima van rond.  „Ik heb een lijstje goede doelen die ik steun: VluchtelingenWerk, Reumafonds, Alzheimer Nederland, de SP, Natuurmonumenten, Artsen zonder Grenzen, een stichting voor Tibet. De meeste krijgen 5 euro, behalve VluchtelingenWerk. Een tijdje geleden woonde hier een gevluchte man uit Pakistan in de buurt. Zij hebben toen een paspoort en nieuwe naam voor hem geregeld; dus zij krijgen een tientje.  „Mijn laatste grote uitgave? Dat was mijn autootje. Die  kan 45 kilometer per uur. Ik rijd ermee naar mijn lessen, maar op zaterdag wandel ik  naar de markt op het Vredenburg. Ik kreeg een keer een dikke bon  toen ik daar mijn autootje verkeerd had neergezet. Sindsdien ga ik te voet.”   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/02/28/ik-word-103-zo-heb-ik-besteld-a4094978</guid>
      <pubDate>Mon, 28 Feb 2022 00:00:00 +00:00</pubDate>
    </item>
    <item>
      <title><![CDATA[‘Beleggen was hartstikke eng in het begin’]]></title>
      <description><![CDATA[<p>‘Ooit wilde ik culturele antropologie studeren, maar mijn vader zei dat je daar geen brood in kon verdienen. Dus toen werd het communicatie, dat draait ook om mensen. Ik wilde al vroeg voor mezelf beginnen, maar durfde dat niet zo goed. Zodoende werkte ik heel lang en met veel plezier als hoofd communicatie op een hogeschool. Maar drie jaar geleden wilde ik het toch proberen, een eigen zaak. Toen heb ik de stap eindelijk gezet. „Het bevalt me heel goed, maar het is wel steeds even stilstaan voor een nieuwe opdracht waar ik me op wil focussen. Ik probeer dit jaar bewust wat minder klussen aan te nemen om tijd met m’n zoon te kunnen spenderen, maar ook om te kijken wat ik verder nog kan doen. Misschien wil ik wel andere vrouwen begeleiden zzp’er te worden, kijken of ik een cursus op kan bouwen. Het beste advies ooit kreeg ikzelf van een oud-collega: ‘Probeer het gewoon, wat maakt het uit als het niet goed gaat?’ Zo simpel is het eigenlijk wel. Je hoeft je niet te schamen als het niet lukt.  „Ik werk normaal gesproken drie tot vier dagen per week, maar sinds zes weken ben ik teruggegaan naar twaalf uren per week. Daarnaast probeer ik nieuwe ideeën uit voor mijn onderneming en netwerk ik veel. En  vandaag heb ik gesprek voor een interim-opdracht, weer van 24 uur per week.” ‘Het geld dat ik niet gebruik voor de vaste lasten, zet ik aan de kant voor slechtere tijden. Ik spaar zodat mijn zoon Remi (5) later kan studeren, en ik ben een beetje begonnen met beleggen. Dat leek me wel geinig, aangezien je bij  sparen toch niks meer krijgt. Het was hartstikke eng in het begin, ik keek elke dag wat mijn geld deed. Nu zijn we een jaar verder en ik zie het fluctueren, maar ik ben wel tevreden met het resultaat tot nu toe, dus ik heb er wel vertrouwen in.  „Toen ik in vaste dienst werkte, spaarde ik nooit, ik maakte alles op. Nu ben ik wat strenger zodat ik nog wat achter de hand heb. Stel, je wordt heel  oud, dan moet je wel nog wat over hebben ergens. Maar het lijkt me vooral fijn dat je na je zestigste niet meer hoeft te werken, maar dat het wel kan.  „Ik ben pas op mijn veertigste moeder geworden en de mensen om mij heen hadden toen al kinderen. Dus ik hoef bijna nooit iets zelf te kopen: kleding, speelgoed, kinderfietsen, we krijgen het allemaal via via. En ik houd niet van winkelen, eens in de paar jaar koop ik een paar vesten en dan kan ik weer even vooruit. „Wat echt een  cadeautje is, is de schoonmaker die eens per maand langskomt. Ik had niet zo’n fijne zwangerschap, dus ik liet de boodschappen komen en een schoonmaker kwam voor het huis. Dat laatste beviel me zo goed dat ik haar heb aangehouden.” Netto-inkomen : 2.150 euro netto Vaste lasten : wonen 860 euro; mobiel/internet/tv 80 euro; verzekeringen 140 euro; autokosten 230 euro; boodschappen 300 euro; belastingen 110 euro; kinderzaken 50 euro; bikram yoga 83 euro; schoonmaker 50 euro; oppas 60 euro Sparen:  0 tot 2.000 euro Laatste grote aankoop : reis met zoon naar Parijs, 600 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/02/21/beleggen-was-hartstikke-eng-in-het-begin-a4092065</guid>
      <pubDate>Mon, 21 Feb 2022 00:00:00 +00:00</pubDate>
    </item>
    <item>
      <title><![CDATA[‘Ik ben twee keer met de dood bedreigd’]]></title>
      <description><![CDATA[<p>‘Toen ik twee jaar geleden mijn opleiding tot logistiek medewerker afrondde, kwam ik geen enkele baan tegen die me echt leuk leek. Na een jaar zoeken wist mijn broer een bedrijf waar ze mensen zochten die als verkeersregelaar aan de slag wilden gaan. Ik heb gesolliciteerd, een theorie- en praktijktest gedaan en toen kon ik aan de slag. „Ik werk nu zo’n 24 tot 32 uur per week, altijd op verschillende locaties. Als bijvoorbeeld bij een drukke kruising werkzaamheden aan verkeerslichten zijn, begeleid ik het verkeer. Of ik leid het verkeer om bij een wegafsluiting. Niet iedereen vindt dat even leuk, ik ben inmiddels twee keer met de dood bedreigd. Vroeger zou ik erop in zijn gegaan, ik ben opgegroeid in het Laakkwartier in Den Haag en daardoor wel gewend aan die straatmentaliteit. Inmiddels heb ik geleerd dat het geen zin heeft erop te reageren, dan maak je het alleen maar erger. Ik heb wel aangifte gedaan, maar de politie deed er niks mee. „Ondertussen kijk ik wel of ik nog een ict-opleiding kan gaan volgen. Van jongs af aan vind ik dat wel interessant, maar ik heb er tot nu toe niks mee gedaan. Daar heb ik wel spijt van, anders had ik nu al m’n eigen bedrijf kunnen oprichten. Maar ik ben jong, heb nog genoeg tijd. Ik woon bij m’n ouders, dus ik kom makkelijk rond van wat ik verdien.” ‘Ik spaar om over een tijdje een eigen huurwoning te kunnen betalen; op dit moment is het nog te duur. En mijn ouders vinden het prima dat ik net als mijn tweelingbroer nog thuis woon. Ik draag af en toe bij aan de boodschappen of ik tank de auto vol. Mijn ouders werken allebei, dus op zich hoeft dat niet. Maar ze hebben mij ook altijd verzorgd, dus ik draag graag wat bij.  „Ik koop eens in de twee tot drie maanden nieuwe kleren, maar ik ben niet zo van de merkspullen. Ik ga graag naar een warenhuis, daar vind ik altijd wel iets moois wat ook van goede kwaliteit is. Wat schoenen betreft, koop ik meestal sneakers, maar ook dan niet van een bepaald merk. Het moet vooral betaalbaar zijn en goed zitten.  „Omdat ik epilepsie heb, heb ik onlangs een smartwatch met valdetectie gekocht. Als ik tijdens mijn werk een aanval krijg, ontvangen mijn ouders en broers een bericht met mijn locatie. Het is tot nu toe één keer gebeurd, gelukkig was ik toen in m’n woonplaats Den Haag aan het werk en kon m’n broer me snel ophalen. Ik werk meestal met dezelfde collega’s, maar als ik met nieuwe mensen op pad ga, moet ik eerst uitleggen dat zoiets kan gebeuren. Ik vond het in het begin wel vervelend dat ik mijn collega’s hiervan op de hoogte moest stellen, maar inmiddels heb ik geaccepteerd dat het zo is. Je moet ermee leren leven.” Netto-inkomen : gemiddeld 800 euro Vaste lasten : mobiel/internet/tv 32 euro; verzekeringen 165 euro; boodschappen 20 euro; abonnementen 32 euro; kleding 50 euro; horeca 60 euro; openbaar vervoer 20 euro Sparen : afhankelijk van hoeveel ik overhoud Laatste grote aankoop :  smartwatch 290 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/02/11/ik-ben-twee-keer-met-de-dood-bedreigd-a4088354</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title><![CDATA[‘Zo’n 60.000 euro, dat is m’n studieschuld’]]></title>
      <description><![CDATA[<p>‘Ik ben activistisch ingesteld. Dat begon toen ik uit de kast kwam. Ik weet nog hoe belachelijk ik het vond dat ik geen bloed mocht doneren, alleen omdat ik op mannen val. Sindsdien zet ik me in voor diversiteit en minderheden. „In 2015 ging ik muziektheater studeren. Dat jaar werd de basisbeurs afgeschaft en het leenstelsel ingevoerd. Ik was woedend. Hoe kon het dat mensen die een jaar eerder gingen studeren wel een schenking kregen, en ik alles moest lenen? Ik vind dat ontzettend onrechtvaardig. „Vanuit dat gevoel richtte ik in 2018 ZATStuderen op; een studentenbelangenorganisatie die zich door protesten en gesprekken met de politiek inzette voor herinvoering van de basisbeurs. Inmiddels komt de basisbeurs terug, maar de compensatie voor leenstelselstudenten is nog lang niet op orde. „Ook ik heb veel moeten lenen. Je kan naast een studie simpelweg niet genoeg werken om rond te komen. Ik heb wel bijbaantjes gehad; als student-onderzoeker, in de zorg, en ik doe soms acteer- en modellenwerk. De ene keer krijg ik voor zo’n klus 200 euro, de andere keer 1.000. „Volgende maand hoop ik mijn tweede studie,  social work , af te ronden. Het liefst werk ik daarna een jaar in de muziek, of een muziekwinkel, en schrijf mijn eerste eigen album. Als ik geen succes heb, heb ik nog altijd mijn diploma social work.” ‘Hoeveel ik maandelijks leen, stem ik af op mijn verwachte uitgaven. Ik leen bijvoorbeeld wat meer als de feestdagen eraan komen, of als er kaarten voor een leuk concert in de verkoop gaan. Ik zie de lening niet alleen als middel om mijn studie te betalen, maar ook als bron van inkomsten om een fijne studententijd te hebben. „Geld maakt gelukkig, maar het is ook niet alles. Het zorgt ervoor dat ik de dingen kan doen en kopen die me blij maken. Dat lukt me goed: ik heb nooit spijt van een aankoop.  „Ik geef veel uit aan muziek; instrumenten, concertkaartjes en festivals. Dat de culturele sector nu plat ligt, is goed voor mijn portemonnee, maar ik had het graag anders gezien. „Mijn studieschuld ligt rond de 60.000 euro. Mensen zullen misschien denken: waarom heb je niet minder geleend en meer gewerkt? Maar ik ben trots dat ik me tijdens mijn studie heb ingezet voor maatschappelijke doelen. Ik verwacht wel dat ik goed terechtkom en mijn schuld ooit kan afbetalen. „Maar ooit een huis kopen wordt erg lastig met zo’n schuld. Stel dat je samen iets wil kopen, en met een gezamenlijke schuld van 120.000 euro naar de bank stapt. Zie dan maar eens een goede hypotheek te krijgen. Ik ga het niet eens proberen, voorlopig blijf ik huren. Ik ben een activist, maar ook een realist.”  Netto-inkomen : gemiddeld 2.000 euro  (werk, studielening) Vaste lasten : wonen 750 euro (huur, g/w/l); zorgverzekering 146 euro; boodschappen 180 euro; horeca 60 euro; collegegeld 108 euro; telefoonabonnement 35 euro; sporten 15 euro (turnen en fitness); abonnementen  20 euro (Spotify, NPO Plus, samplewebsite Splice); kleding 10 euro; lenzenpakket 28 euro; overige kosten 200 euro (eigen risico, muziek, onverwachte reiskosten, uitgaan) Sparen : 180 euro (gaat vaak terug naar de betaalrekening) Laatste grote aankoop : concertkaarten Harry Styles in Engeland en Nederland,  260 euro  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/02/07/zon-60000-euro-dat-is-mn-studieschuld-a4084535</guid>
      <pubDate>Mon, 7 Feb 2022 00:00:00 +00:00</pubDate>
    </item>
  </channel>
</rss>
