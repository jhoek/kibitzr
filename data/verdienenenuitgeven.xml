<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[‘Ik pluis alles helemaal uit’]]></title>
      <description><![CDATA[<p>‘Na mijn studie wilde ik mij graag inzetten voor mensenrechten. Ik heb van alles geprobeerd bij verschillende uitvoeringsorganisaties, maar de timing zat niet mee. Mijn afstuderen in 2010 viel samen met het dieptepunt van de bankencrisis. De sociale advocatuur werd wegbezuinigd en bij organisaties als Amnesty was al helemaal geen werk.  Na vier jaar was ik gedesillusioneerd: dit was niet wat ik me had voorgesteld. Ik besloot iets heel anders te gaan doen en ging op zoek naar werk dat ik echt leuk vond, waarin je eigenzinniger kunt zijn en meer contact met mensen hebt. Uiteindelijk kwam ik uit op het kappersvak: een ambacht dat je overal ter wereld kunt uitoefenen.  Ik knipte en schoor mijn eigen haar en dat van mijn vriendje al lang en wilde ook wel met mode en expressie werken,  maar had nooit bedacht om dat als ‘echt’ werk te doen. Ik ging er vol voor: ik gooide mijn CV’s en wettenbundels weg en droomde over een eigen salon.  Met veel plezier werkte ik fulltime als kapper, tot ik tijdens corona opeens thuiszat. In totaal zijn kappers negen maanden dicht geweest. Daarbovenop kreeg ik een schouderblessure, waardoor ik een jaar lang amper kon knippen. Bij toeval werd ik toen door iemand die ik knipte gewezen op een juridische klus, als privacy-officer.  Ik ben heel blij met mijn werk. Als freelancer heb ik veel autonomie en kan ik mijn kapperswerk combineren met juridisch advieswerk over privacyzaken als de AVG. Door deze twee vakken naast elkaar te doen, werk ik met plezier fulltime. Ik vind de wereld veel te interessant om met één ding bezig te zijn.”  ‘Corona en een blessure waren een flinke uitdaging als freelancer. Dat ik bij een Broodfonds zit, heeft mij gered. En gelukkig heb ik hard gewerkt aan een buffer. Ik wist dat je die als freelancer nodig hebt, zeker omdat kappers afhankelijk zijn van hun lijf.   Zuinig leven is voor mij geen probleem, ik heb niet veel nodig. Als het geld er niet is, vind ik het prima om een keer een jaar geen kleding te kopen of uitgaven aan dingen in huis uit te stellen. Met één keer de zolder opruimen kun je ook aan vijftien nieuwe outfits komen.  Nu er weer iets meer financiële ruimte ontstaat, vind ik het leuk om af en toe lekker uit eten te gaan of een mooie nieuwe jurk te kopen. En misschien koop ik binnenkort een tweede kappersschaar, maar die dingen kosten al gauw 600 euro.  Wel zou ik graag meer op vakantie gaan, dat blijft als zzp’er altijd spannend. Ik heb een leuk zelfgebouwd klein kampeerbusje waarmee ik graag op pad ga.    Ik vind geld niet zo belangrijk, maar ik ben er wel mee bezig: ik pluis altijd alles uit, dat is echt de jurist in mij. Een basisinkomen is fijn zodat ik geen stress heb over mijn vaste uitgaven, maar verder leef ik minimalistisch. Natuurlijk maak ik me weleens druk over mijn pensioen of dat ik geen koophuis heb, maar uiteindelijk is lifestyle het belangrijkst. Ik heb liever minder als ik maar gelukkig ben in mijn werk.” Netto-inkomen: gemiddeld 2.500 euro uit eigen bedrijf Vaste lasten: huur, g/w/l 900 euro; boodschappen 275 euro; mobiel/internet/tv 45 euro; verzekeringen 280 euro; abonnementen (Netflix, Spotify) 20 euro; goede doelen (Milieudefensie) 15 euro; sport 65 euro; kleding 150 euro; horeca 150 euro; auto 267 euro; Sparen: alles dat overblijft  Laatste grote aankoop: nieuwe balkonplanten en bakken, 160 euro  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/05/08/ik-pluis-alles-helemaal-uit-a4164043</guid>
      <pubDate>Mon, 8 May 2023 06:41:49 +00:00</pubDate>
    </item>
    <item>
      <title><![CDATA[‘Ik beslis zelf wat er met het geld gebeurt’]]></title>
      <description><![CDATA[<p>‘Kort geleden werkte ik nog in de keuken van een verzorgingshuis. Daar heb je toch net een andere doelgroep dan in het ziekenhuis. De mensen in de verzorging zijn ouder en verblijven langer op de locatie. Voor ouderen kookte ik vaker streekgerechten. Die zijn herkenbaar, dat vinden ze fijn.  „In het ziekenhuis lukt het natuurlijk nooit volledig naar individuele smaak te koken, maar we koken er vers, en dat is niet in elk ziekenhuis gebruikelijk. Bovendien bieden we veel keuze, om zoveel mogelijk aan de wensen van patiënten te voldoen. „Ik werk al mijn hele leven als instellingskok. Het maatschappelijke element is in dit werk veel groter dan wanneer je kookt voor gasten in een restaurant die een avondje uitgaan. De mensen die onze maaltijden afnemen, zijn soms in de slechtste periode van hun leven. Door iets lekkers te serveren hoop ik iets positiefs bij te dragen aan de kwaliteit van hun leven. „Ik geef leiding, maar kook gelukkig ook mee. Dat helpt me beter tegemoet te kunnen komen aan de wensen van medewerkers. Als er bijvoorbeeld een nieuwe koelkast nodig is, weet ik de reden beter te vertalen naar de organisatie. Ik werk niet fulltime, want ik heb ook nog een gezin te onderhouden. Met 28 uur per week en werkdagen van acht tot half vijf is de balans tussen werk en privé naar mijn mening oké. Als de kinderen ouder zijn, wil ik wel weer meer gaan werken.” ‘Ik ben een goede spaarder, voor veel zaken heb ik een spaarpot. Voor de kinderen (11, 19 en 21 jaar) bijvoorbeeld, zodat ik hun rijbewijs en hun studie kan betalen. Dat vind ik cadeaus voor het leven. Maar ik heb ook twee paarden, en voor elk heb ik een potje. Stel dat ze iets krijgen, dan kan de veearts uit die pot worden betaald. Zo had een van de paarden een keer een slokdarmverstopping, dat kostte me 300 euro. Valt de ingreep duurder uit dan wat ik bij elkaar heb gespaard, dan moet ik overwegen of het de moeite is. Ik ben thuis de kostwinner en met drie kinderen – van wie er een al uit huis is – moet ik soms strikte keuzes maken. „Ik heb twee auto’s, en ook voor het onderhoud daarvan is er een potje. Toen mijn dochter haar rijbewijs haalde, wilde ze vaak mijn auto lenen. Ik bewaar veel paardenspullen in mijn auto omdat de paarden altijd in de wei staan, en daarom leek een tweede auto me wel handig. Het zijn kleine auto’s, dus heel duur is het niet. „Verder heb ik nog een potje voor onderhoud in huis en een potje voor de lange termijn. Ik calculeer maandelijks ongeveer 2.500 euro in voor de vaste lasten, maar soms is het in de praktijk wat meer. Zo’n 600 euro verdeel ik per maand over alle potjes. Omdat ik in m’n eentje ben, beslis ik zelf wat er met het geld gebeurt. Dat is wel makkelijk.” Netto-inkomen: 2.200 euro (uit werk); 1.179 euro (toeslagen, alimentatie en kinderbijslag) Vaste lasten: wonen 989 euro; mobiel/internet/tv 60 euro; verzekeringen 197 euro; auto’s 170 euro; boodschappen 360-400 euro; abonnementen 31 euro; paarden 350 euro; judo 21 euro; kinderopvang 384 euro; schoollunch 50 euro; zakgeld 11 euro Sparen: 600 euro ongeveer Laatste grote aankoop: wasmachine 600 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/30/ik-beslis-zelf-wat-er-met-het-geld-gebeurt-a4163378</guid>
      <pubDate>Sun, 30 Apr 2023 06:41:49 +00:00</pubDate>
    </item>
    <item>
      <title><![CDATA[‘Als kunstenaar wil ik van mijn kunst leven’]]></title>
      <description><![CDATA[<p>‘Tijdens mijn middelbareschooltijd in Friesland vond ik weerklank in de punkcultuur. Ik voelde mij soms eenzaam, een andersdenkende. Nadat de toenmalige kunstacademie in Kampen me had afgewezen, rolde ik het kraakcircuit in. In 2001 kraakte ik met drie anderen de vervallen fabriek van chipsfabrikant Golden Wonder in Zwolle. Daar heb ik een jaar gewoond. „In de fabriek organiseerde ik optredens voor toerende bandjes, uit Zagreb tot New York, en opende een kleine bar. Het entreegeld gaf ik aan de bands. Van de baropbrengsten, hooguit 50 euro per maand, kocht ik pindakaas, brood en elektroden voor mijn lasapparaat. Geitenkaas, gebak en groenten haalde ik uit afvalcontainers van grote supermarkten. Meer had ik niet nodig. Het gaf een gevoel van complete onafhankelijkheid, iets wat ik wil blijven ervaren. „In mijn werk probeer ik een stap voorbij activistische kunst te zetten. Activisme stopt energie in het conflict en legt de schuld bij de ander. Dat vind ik zonde. Als sociaal kunstenaar zet ik humor en sociale interactie in om belangrijke onderwerpen, zoals het Nederlandse migratiebeleid, voor een groot publiek bespreekbaar te maken. „Als kunstenaar maak je een keuze: of je neemt een bijbaan, of je leeft volledig van je kunst. Ik koos voor het laatste. Mijn kunstenaarschap is een onderneming, waar ik veel tijd en geld in investeer. De laatste tijd merk ik dat ateliers en musea mij vaker weten te vinden. Doorgaans verdien ik onder het minimumloon, maar er zit een stijgende lijn in.” ‘Voor een van mijn projecten – zestig houtsneeportretten van ongedocumenteerde vluchtelingen – investeerde ik 2.500 euro in anderhalve kilometer 300-grams zuurvrij Hahnemühlepapier. Door een gelimiteerde editie te verkopen, hoop ik die kosten terug te verdienen. „Met een dochtertje en de maandelijkse huur voor mijn atelier is financiële zekerheid belangrijker geworden. Wat overblijft, stop ik in een buffer. Ik zie dat spaargeld als een verzekering: tijdens de coronapandemie was het mijn redding.  Ik kreeg wel een tegemoetkoming, maar dat was geen vetpot. „In 2012 kocht ik een motorboot, die ik ombouwde tot tiny houseboat en tijdens de eerste coronagolf renoveerde.   Op het achterdek heb ik een kwart van een caravan geplaatst. Dat werd mijn slaapkamer. De woonboot heeft mij geholpen te overleven in Amsterdam, dat met veel gentrificatie kampt. Ik heb er zeven jaar op gewoond. Hopelijk kan ze als artistiek object  blijven voortbestaan, in een beeldentuin van een museum bijvoorbeeld. „Met mijn gezin ben ik op zoek naar een atelierwoning. Lastig, want daar zijn er maar 250 van in de stad. Maar terugverhuizen naar het platteland wil ik niet. In Amsterdam sta ik midden in een stroom aan nieuwe mensen en ideeën.” Netto-inkomen: verschilt per maand; 600 tot 4.400 euro  Vaste lasten: huur atelier en onderhoud tiny houseboat (450 euro), boodschappen (450 euro), zorgverzekering (130 euro), kosten kind (200 euro), internet, tv, telefoon (12 euro), abonnement op vakblad BK-informatie en tijdschrift Metropolis M (50 euro per jaar), kleding (40 euro), horeca (40 euro), kleingeld voor daklozen (30 euro) Sparen: 300-700 euro Laatste grote aankoop:  renovatie boot (5.000 euro), kunstproject (2.500 euro) 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/24/als-kunstenaar-wil-ik-van-mijn-kunst-leven-a4162838</guid>
      <pubDate>Mon, 24 Apr 2023 06:41:49 +00:00</pubDate>
    </item>
    <item>
      <title><![CDATA[‘Ik ben echt een spaarder’]]></title>
      <description><![CDATA[<p>‘Het was tijdens een college over het ontwerp van een windturbine dat ik me realiseerde dat ik niet de juiste studie volgde. Ik was enthousiast over de aankondiging van de docent, tot we er berekeningen op moesten loslaten. Ik wilde de windturbine graag tekenen en onderzoeken, maar vergelijkingen oplossen vond ik niet interessant. „Ik heb toen mijn studie werktuigbouwkunde in de Verenigde Staten verruild voor Industrial Design. Achteraf was die keuze logisch: als kind was ik altijd al nieuwsgierig naar hoe dingen werken. Ik kwam in Nederland terecht omdat dit een van de weinige landen in Europa was waar technische bachelors in het Engels worden aangeboden. „Mijn afstuderen viel samen met de corona-uitbraak, een hele slechte timing. Ik had een jaar om een baan te zoeken, op een ‘Zoekjaar visum’, omdat ik niet uit de Europese Unie kom. Als je na een jaar geen baan hebt, moet je Nederland uit. Ik solliciteerde bijna elke dag, maar helaas waren heel veel bedrijven destijds niet op zoek. Gelukkig vond ik twee weken voor de deadline uiteindelijk een baan via een kennis. „Nu werk ik voor een technisch bedrijf in Tiel, waar ik verantwoordelijk ben voor de PR en marketing. Ik beheer bijvoorbeeld onze sociale media, bezoek klanten en beurzen en ben verantwoordelijk voor advertenties. Ik werk er nu 2,5 jaar en heb in de tussentijd mijn inburgeringsexamen kunnen halen, waardoor ik inmiddels een Nederlands paspoort heb gekregen.” ‘Elke maand stuur ik tweehonderd euro naar mijn ouders. Dat is niet omdat ze erom vragen, maar omdat ik graag iets terug wil doen. Zij hebben hun leven zo ingericht dat mijn zus en ik in het buitenland konden studeren, om ons de beste kansen te bieden. Nu ze met pensioen zijn, vind ik het belangrijk om ze een beetje te helpen, en gelukkig kan dat ook.  „Ik ben echt een spaarder. Dat komt vooral omdat ik tijdens mijn studie van een beperkt budget leefde. Van mijn vader heb ik de 70/20/10-regel geleerd: 70 procent van je inkomen gaat naar je vaste uitgaven, 20 procent is spaargeld en de overige 10 procent is voor spontane uitgaven, zoals uitgaan. Dat hielp mij om mijn uitgaven te structureren. „Ook nu ik fulltime werk en een fijn inkomen verdien, probeer ik zoveel mogelijk te sparen. Het zit in mijn systeem. Het helpt dat ik ook bewust om ga met wat ik koop. Omdat ik een hekel heb aan de fast fashioncultuur en de impact daarvan op de economie en het milieu, koop ik bijna niks nieuws, ook niet als het hip of afgeprijsd is. Waar mogelijk kies ik voor tweedehands kleding. „Ik vind de voedselverspilling hier in Nederland ook zonde. In de omgeving waarin ik opgroeide bepalen mensen aan de hand van zicht, geur en smaak of iets bedorven is - niet alleen door te kijken naar de vervaldatum. Daarom koop ik meestal afgeprijsde producten en gebruik ik apps als TooGoodToGo. „Maar aan leuke dingen geef ik mijn geld af en toe graag uit: mijn vriendin mee uit nemen bijvoorbeeld, of aan festivals, concerten en andere hobby's." Netto inkomen: circa 2.200 euro  Vaste lasten: huur, g/w/l 700 euro; boodschappen 200 euro; zorgverzekering 138 euro; reisverzekering 8 euro; internet, tv, telefoon 70 euro; sport (rugby) 30 euro; kleding 10 euro; horeca 50 euro; openbaar vervoer 140 euro; geld naar ouders 200 euro, concerten 20 euro Sparen: 400 euro  Laatste grote uitgave: vlieg- ticket naar Sri Lanka, 700 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/10/ik-ben-echt-een-spaarder-a4161700</guid>
      <pubDate>Mon, 10 Apr 2023 06:41:49 +00:00</pubDate>
    </item>
    <item>
      <title><![CDATA[‘Mijn pensioen heb ik niet geregeld’]]></title>
      <description><![CDATA[<p>‘Ik heb schijnbaar de behoefte om steeds iets nieuws te leren. Ik ben al heel lang fotograaf, maar om de zoveel jaar zoek ik er een nieuwe uitdaging bij. Ik fotografeer doorgaans reportages, portretten en conceptuele fotografie in opdracht van bedrijven. Tegenwoordig leg ik ook graag bokswedstrijden vast. Puur visueel vind ik dat heel aantrekkelijk: de mensen, het geweld, dat fysieke. Maar ik maak inmiddels ook video’s: in februari ging mijn documentaire in première. En in de coronaperiode heb ik een kinderboek gemaakt.  „Fotografie stond met de analoge techniek lange tijd stil. Mijn Hasselblad, die ik eind jaren 90 kocht, doet het bijvoorbeeld nog steeds. Met de komst van de digitale fotografie was er weer iets nieuws waar ik me in kon verdiepen, maar er voldoende uitdaging in vinden werd met de jaren lastiger. Vandaar dat ik ook buiten de fotografie aan de slag ben gegaan.  „Mijn eerste baan was een functie als assistent van Erwin Olaf. Daarna ben ik voor mezelf begonnen. Alles was in die tijd nog analoog. Er waren minder fotografen, dus het was makkelijker om ervan rond te komen. Inmiddels heb ik een grote klantenkring, dus komen die opdrachten wel. En net voor corona werd me gevraagd om les te geven aan de kunstacademie in Den Haag. Het is maar een kleine aanstelling, maar het helpt wel een basisinkomen op te bouwen. Gecombineerd met de losse opdrachten heb ik zo voldoende ruimte voor de andere projecten. Dat zie ik als een inspirerende aanvulling op mijn fotografie.” ‘Ik ben een redelijk sober mens, ik geef niet zoveel geld uit. Ik hoef niet zo nodig te vliegen voor vakanties – we gaan altijd kamperen in Frankrijk – en mijn laptop is al oud. We kopen niks nieuws als we dat niet nodig hebben. Dit is niet uit zuinigheid, maar meer omdat we het onnodig vinden. Onze zoon [20] is, net zoals wij, terughoudend met geld, onze dochter [15] vindt dit wat lastiger. Ze krijgen allebei kleed- en zakgeld en bepalen zelf waar ze het aan uitgeven. Mijn dochter heb ik daarbij wel moeten leren dat het niet handig is om je geld bij de Starbucks uit te geven.  „In principe betalen mijn man en ik beiden de helft van de vaste lasten, maar in coronatijd had ik nauwelijks werk en droeg mijn man meer bij. Het was even afzien, die tijd. Maar als zzp’er heb ik altijd een buffer, al heb ik die wel moeten aanspreken. Dat is niet zo prettig, maar het was toen even niet anders.  „Mijn pensioen heb ik niet geregeld. Ja, daar heb ik weleens zorgen om, maar ik zie niet zo snel wat ik eraan kan doen. Ik heb ooit een koopsompolis gehad, daar moest ik geld in stoppen en dat werd belegd. Maar het verdampte, dus daar heb ik  nu niks meer aan. Ik spaar nu in mijn bedrijf, en wat er over blijft, is mijn pensioen. En we hebben natuurlijk ook een waardevolle plek met ons koophuis.” Netto inkomen: gemiddeld 1.800 euro  Gezamenlijke lasten: woonlasten 750 euro,  mobiel/internet/tv 100 euro, verzekeringen 250 euro, boodschappen 600 euro, abonnementen 150 euro, goede doelen 45 euro, huisdier 75 euro, kleed- en zakgeld en mobiele telefoon voor de kinderen 250 euro, sport 40 euro, horeca 80 euro Privé lasten: broodfonds 70 euro Sparen: wat er over is Laatste grote aankoop: tostigrill 150 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/02/mijn-pensioen-heb-ik-niet-geregeld-a4161092</guid>
      <pubDate>Sun, 2 Apr 2023 06:41:50 +00:00</pubDate>
    </item>
    <item>
      <title><![CDATA[‘Alles kwam tegelijk, mijn  leven stond stil’]]></title>
      <description><![CDATA[<p>‘Ik ben net aan het terugkomen van een hele moeilijke periode. Na mijn studie in 2018 ging ik als gamedesigner aan de slag bij een start-up, toen ik opeens via een paniekaanval in een burn-out terechtkwam. Ook bleek de longkanker van mijn vader, waar hij al eerder voor was behandeld, terug te zijn. Alles kwam tegelijkertijd, mijn leven stond stil, het werd me allemaal te veel. „Ik belandde in de ziektewet en kort daarna kwam mijn vader te overlijden. Ik moest terug naar de basis, ontdekken waar ik blij van werd, terwijl ik in een levensfase zat waarin je na je studie door hoort te treinen naar een baan. Maar mijn lichaam zei: stop!  „Pas later, toen de rust was teruggekeerd, begon het ontwerpen weer te kriebelen. Maar dat bleek lastiger op te pakken dan verwacht, dus ik ben aan de slag gegaan bij de bakkerij om de hoek bij m’n huis. Daar heb ik hele fijne collega’s, Het werk trok me het huis en mijn hoofd uit. Het zorgt bovendien voor een stabiel inkomen. Zo kan ik het ontwerpen weer langzaam oppakken.  „Soms is het wel confronterend te zien wat oud-studiegenoten nu verdienen. Dan realiseer ik me dat ik een tijd heb stilgestaan. Maar ik ben nu met een heel leuk en groot project bezig en heb daarnaast een vaste wekelijkse klus. Langzaamaan ontdek ik wat ik het leukste vind om te doen: grafisch ontwerp, meer illustratief of misschien zelfs infographics maken.” ‘Ik woon met mijn vriend in het huis dat hij in Rotterdam heeft gekocht. Toen we gingen samenwonen, was het idee dat ik zou meebetalen aan de woonlasten. Toen zei m’n vriend dat ik ook kon sparen om m’n studieschuld af te betalen. Dan heb ik een minder grote schuld tegen de tijd dat we samen een huis willen kopen. Met het inkomen dat ik nu heb, ben ik nog wel even bezig met aflossen, maar het is toch fijn dat ik een deel van mijn salaris alvast kan afdragen.  „Ik heb weinig vaste lasten. Doordat ik een tijd in de ziektewet zat, leerde ik heel zuinig te leven. Maar mijn kledingkast zit vol en in ons huis past er ook weinig meer bij. Ik vind dit wel een gezonde manier om naar de consumptiemaatschappij te kijken. In de ziektewet kreeg ik per week geld uitgekeerd en maakte ik potjes voor alles wat ik moest betalen. Ik keek heel specifiek waar wat naartoe ging, wat ik overhield en waaraan ik dat dan wilde uitgeven. Soms had ik dan nog wat over om ook te kunnen bijdragen als ik met vriendinnen ergens een drankje ging doen.  „Nu is dat overzicht een beetje verwaterd, maar als er geld binnenkomt, zet ik het eerst opzij voor de boodschappen en mijn spaardoelen. Wat overblijft, wordt steeds een beetje meer en dat is fijn. Ik kan er daardoor wat losser mee omgaan.” Netto-inkomen: gemiddeld 1.300 euro Gezamenlijke lasten: wonen 700 euro; boodschappen  320 euro Privélasten: mobiel 24 euro;  verzekeringen 145 euro; abonnementen 40 euro; horeca 50 euro Sparen: voor reis naar Chili 300 euro; versneld afbetalen studieschuld 150 euro; weekendjes weg/festivals 75 euro Laatste grote aankoop: eerste grote afbetaling studieschuld 1.500 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/27/alles-kwam-tegelijk-mijn-leven-stond-stil-a4160507</guid>
      <pubDate>Mon, 27 Mar 2023 06:41:50 +00:00</pubDate>
    </item>
    <item>
      <title><![CDATA[‘Ondernemen? Ik probeer het gewoon’]]></title>
      <description><![CDATA[<p>‘Klassiek scheren is een kunst die weinig mensen nog goed beheersen. Scheren is een moeilijk vak. Met haarknippen kun je terugvallen op basistechnieken, maar die zijn er niet bij scheren. Je moet het gewoon doen. Als je een sneetje maakt, heb je pech – maar ook dan moet je gewoon doorgaan. Ik heb tienduizenden uren geoefend. „Ik ben begonnen met scheren toen ik lid werd van een re-enactmentclub, waarmee we bijvoorbeeld de Slag bij Waterloo naspeelden. Het was leuk om naast het soldatenvak een ambacht te vervullen. Een barbier was er nog niet, dus ik dacht: ik ga wel scheren. Dat was heel erg leuk. Toen even later mijn baan als salesmanager ophield, ben ik ook professioneel gaan scheren. „Om het vak te beheersen, heb ik opleidingen gevolgd bij grote barbiers in Rome, Florence en Parijs. Daarna kon ik via via een ruimte huren in Haarlem en ben ik met een partner een winkel gestart. Hier verkopen we scheerproducten, scheren we klanten en verzorgen we baarden. Gelukkig bleek daar behoefte aan; veel mannen hebben moeite met scheren, kijk maar eens om je heen. Later zijn we in de zaak ook huidverzorging gaan aanbieden. „Naast mijn werk als barbier geef ik scheercursussen, zowel internationaal als in Nederland. Door corona ben ik daar de afgelopen tijd minder actief in geweest, maar ik denk dat zo’n beetje de helft van de Nederlandse barbiers door mij is opgeleid.” ‘Net zoals de allereerste scheerbeurt altijd mislukt, heb ik ook op het gebied van ondernemen eerst alles fout gedaan. Het was een administratieve rotzooi en het duurde weleens maanden voordat een contract geregeld was. Ik wist niets van ondernemen, maar dacht: ik probeer het gewoon. Ik durf wel risico’s te nemen: gewoon neus en oren dicht en in het water springen. „Gelukkig heeft het goed uitgepakt. Ik heb geen moment spijt gehad. Omdat ik een autoriteitsprobleem heb, vind ik het heerlijk mijn eigen ruimte te hebben en in de gelegenheid te zijn zowel de mensen met wie ik werk als de klanten te selecteren. We hebben een heel leuke klantenkring. Met hen hebben we gezellige,  soms zelfs therapeutische gesprekken. „Een rijk bedrijf zijn we niet. Ik ben altijd stikjaloers geweest op bedrijven die dat wel kunnen, maar dat zijn altijd ook een soort fabriekjes. Wij zijn veel authentieker. Uiteindelijk vind ik het veel belangrijker om elke dag met plezier naar je werk te gaan, dan dat we veel verdienen. „Mijn grote droom is dat ik uiteindelijk mijn barbieract verder kan professionaliseren. Ik draai namelijk ook regelmatig evenementen – van beurzen tot bedrijfsfeesten – waar ik als act word ingehuurd om te scheren en baarden te doen. Dat wil ik graag verder uitbouwen en er nog meer een show van maken.” Netto-inkomen: 1.500 euro  Vaste lasten: hypotheek, gas/water/licht, vve, 850 euro; boodschappen, 200 euro;  mobiel/tv/internet, 40 euro;  verzekeringen, 80 euro;  abonnementen (de Volkskrant), 40 euro; kat, 20 euro;  kleding, 40 euro; horeca, 80 euro Sparen: 200 euro  Laatste grote aankoop: nieuwe cv-ketel, 4.000 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/12/ondernemen-ik-probeer-het-gewoon-a4159235</guid>
      <pubDate>Sun, 12 Mar 2023 06:41:50 +00:00</pubDate>
    </item>
    <item>
      <title><![CDATA[‘Mijn familie loopt niet te koop met geld’]]></title>
      <description><![CDATA[<p>‘In mijn familie is het een taboe om over geld te praten. Als iemand ‘te koop’ loopt met materiële zaken, wordt daar al snel neerbuigend over gedaan. Wat bij ons het belangrijkste is, is kennis vergaren en juist de ander een plezier doen. Omdat ik al jaren werkzaam ben als coach, en leiders leer om authentiek te zijn, dacht ik op een gegeven moment: hoe authentiek ben ik zelf eigenlijk? Ik heb vier studies gevolgd en ik heb geleerd me altijd te conformeren, bij de familie en op mijn werk. Maar sinds ik zelfstandig ondernemer ben, laat ik steeds meer van mezelf zien, ook op sociale media.  „Ik werk al 23 jaar in het bedrijfsleven en heb bij meerdere organisaties gewerkt. Ik zag op de werkvloer vaak dat mensen een masker dragen, om niet buiten de boot te vallen. Dat levert geen goed werkklimaat op. Als je alleen op intellect vaart, heb je ook veel vooroordelen over anderen. Maar als je vanuit je hart spreekt, kun je ook mooie dingen doen. Als je integer zaken doet, is het geld minder belangrijk, dat komt dan vanzelf.  „In 2018 besloot ik voor mezelf te beginnen. In loondienst verdiende ik 2.000 euro netto per maand, dus dat was het bedrag waarmee ik als eigen baas wilde starten. Door de jaren heen is dat langzaam omhooggegaan. Het is genoeg om van te kunnen leven. De rest van de winst gaat terug in mijn bedrijf.” ‘Ik woon met mijn man en zoon (9) in Bleiswijk. Toen mijn man en ik dertien jaar geleden bij elkaar kwamen, wilden we nog niet samen een huis kopen, dus hebben we gehuurd. Maar de woonlasten zijn inmiddels zo ver opgelopen dat we sinds vorig jaar kijken naar een koopwoning. Het liefst twee-onder-een-kap of een vrijstaand huis, ergens bij een bos of aan het water en met een grote tuin. Het is misschien niet de beste tijd om een huis te kopen, maar het geld is er, dus als we iets tegenkomen, dan gaan we ervoor.  „Ik ben heel sober opgevoed: we moesten zuinig zijn en sparen, en niet te grote uitgaven doen. Ik vond het vreselijk als mijn moeder soms bij de Zeeman kleding voor me ging kopen, dan verstopte ik me verderop. Achteraf snapte ik dat ze het als alleenstaande moeder niet breed had. Toen ik als tiener graag een colbert van Claudia Sträter wilde, zei mijn moeder dat ik daarvoor moest gaan werken. Ik heb een maand schoongemaakt en uiteindelijk het jasje niet gekocht, ik vond het zonde van al dat ploeteren. Dat was het moment dat ik leerde wat de waarde van geld is.  „Ook al hoeven we nu niks te laten, ik vind het belangrijk dat mijn zoon ook leert geld te waarderen. Dus toen hij een Nintendo wilde, heb ik hem de ene helft laten sparen en betaalden wij de andere. Dat ik dat geld uiteindelijk niet van zijn rekening heb gehaald, heb ik hem niet verteld.” Netto inkomen: 3.000 euro Gezamenlijke lasten: wonen (1.683 euro), internet/tv (116 euro), verzekeringen (310 euro) auto (698 euro), boodschappen (350 euro),  kinderopvang (357 euro), horeca (150 euro) Privélasten: sport (40 euro), kleding/beauty (222 euro) Sparen: 50 euro p.m. voor zoon Laatste grote uitgave: vakantie (4.000 euro) 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/05/mijn-familie-loopt-niet-te-koop-met-geld-a4158648</guid>
      <pubDate>Sun, 5 Mar 2023 06:41:51 +00:00</pubDate>
    </item>
    <item>
      <title><![CDATA[‘Ik heb mijn werk gemaakt van spiritualiteit’]]></title>
      <description><![CDATA[<p>‘Als kind, in de omgeving van Buenos Aires in Argentinië, voelde ik me al verbonden met de aarde en de natuur. Gewoontes als plastic gebruiken en het daarna weer weggooien vond ik toen al heel gek. Voor de dingen die ik belangrijk vond, zag ik in mijn omgeving niet veel belangstelling, dus ik liet mijn spiritualiteit een beetje los. „Mijn werk bestond voorheen vooral uit culturele projecten zoals theater maken, en ik was docent Spaans. Maar de laatste tien jaar heb ik meer mensen om me heen, in Rotterdam, die zich ook spiritueel voelen. Het voelde alsof het eindelijk mijn tijd was. Door de belangstelling voor spiritualiteit in mijn omgeving wist ik dat ik nu helemaal mezelf kon zijn. En ik wist dat er een markt voor was, dus heb ik er mijn werk van gemaakt. „Ik heb een cursus Tamá Taié gevolgd. Dat is een techniek om energie te activeren door met kwartskristallen trillingsfrequenties in het lichaam te verhogen. Tegenwoordig doe ik individuele en groepssessies. Het aantal klanten wisselt per week en hangt vooral af van hoezeer ik me inspan door bijvoorbeeld promotie op sociale media. Een sessie duurt twee uur, met een voor- en nagesprek. Ik bespreek met de cliënt waarvoor die is gekomen en wat hij of zij uit de activatie wil halen. Sommige mensen komen bijvoorbeeld omdat ze last hebben van depressieve klachten.  „De cliënt gaat op een matras op de grond liggen. Boven het hoofd leg ik kwartskristallen in een geometrische vorm. Met onder andere mijn stem maak ik geluid, waardoor de trillingen worden opgewekt. Door de activatie voelen cliënten zich vaak energieker of lichter, vertellen ze naderhand.  „Voor meer stabiliteit in mijn inkomen werk ik drie dagen per week bij een antroposofische kinderopvang. Ze werken daar met materialen uit de natuur. Kleuren doen ze daar niet met stiften, maar bijvoorbeeld met bijenwas. Contact met natuurlijke materialen helpt kinderen om meer te aarden en te wortelen op onze planeet.” ‘Mijn dochter en ik wonen in een woongroep waar we veel samen doen met andere bewoners. Daarom heb ik bijvoorbeeld een lage huur en lage kosten voor internet. Iedereen heeft een eigen ruimte, maar we koken of tuinieren wel regelmatig met elkaar. „Ik vind het belangrijk dat ik me vrij kan voelen als het om geld gaat. Het moet kunnen komen en gaan. Als ik een nieuwe fiets nodig heb, wil ik die kunnen kopen. Of een vliegticket voor mijn moeder in Argentinië.  „Verder probeer ik producten te kopen die lang meegaan. Ik doe daarom niet vaak kleine uitgaven, maar juist eens in de zoveel tijd grote. Het liefst koop ik biologische materialen. Bijvoorbeeld om zelf crèmes van te maken voor mijn huid, met bijenwas of rozenbottelolie.  „En ik koop een biologisch pakket met groenten uit de buurt, zonder verpakking. Ook als ik speelgoed voor mijn dochter koop, kies ik iets met zo min mogelijk plastic. Dit soort aankopen zijn misschien iets duurder, maar ik kiest bewust voor spullen die langer meegaan.” Netto-inkomen: 2.600 tot 3.000 euro, afhankelijk van het aantal klanten voor haar activaties  Vaste lasten: huur inclusief gas water en licht, 700 euro; boodschappen, 200 euro; mobiele  telefoon, internet, tv, 15 euro; verzekeringen, 144 euro; abonnementen (Netflix, Spotify),  35 euro; kleding, 30 euro; eten bestellen en  afhalen, 175 euro; kinderopvang, 470 euro Sparen: elke maand honderd euro, soms iets meer  Laatste grote aankoop: vliegticket en verzekeringen voor moeder om vanuit Argentinië over te komen, 2.000 euro 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/27/ik-heb-mijn-werk-gemaakt-van-spiritualiteit-a4158129</guid>
      <pubDate>Mon, 27 Feb 2023 06:41:51 +00:00</pubDate>
    </item>
    <item>
      <title><![CDATA[‘Mijn droom  is belangrijker dan het salaris’]]></title>
      <description><![CDATA[<p>‘Al tijdens mijn opleiding zocht ik naar maatschappelijke stageplekken waarbij ik iets concreets voor anderen kon betekenen. Dat vind ik nog altijd heel belangrijk, en daar richt ik mijn werk dus ook op in.  De afgelopen twee jaar zat ik als brandmarketeer bij een start-up die vrijwilligers in contact brengt met maatschappelijke organisaties. Een heel leuke plek, maar ik merkte dat ik meer ideeën had om uit te werken dan dat  ik daar kon.  „Vandaar dat ik vanaf maart een nieuwe baan zoek. Als freelance copywriter en illustrator kan ik tussendoor ook aan de slag, maar ik zoek wel een nieuwe plek waar ik als marketeer van betekenis kan zijn. Omdat ik nog twee weken aan vakantiedagen had en ik die nuttig wilde invullen, heb ik vorige week zeven dagen op verschillende locaties vrijwilligerswerk gedaan. Iets wat ik altijd al wilde doen, maar waar ik steeds ‘te druk’ voor was. Ik heb nog nooit in zo’n korte tijd zoveel bijzondere mensen leren kennen, levenslessen geleerd, geluk gevoeld en dankbaarheid ervaren. Op LinkedIn heb ik over de week verslag gedaan, omdat ik anderen wil laten zien hoe belangrijk vrijwilligerswerk is.  „In de maatschappelijke sector verdien je doorgaans niet zo veel. Dat vind ik jammer en ook niet helemaal eerlijk. Ik heb vriendinnen die in de financiële sector werken, en die verdienen veel meer dan ik. Toch is dit wel de richting die ik op wil: met creativiteit de wereld verbeteren. Dat is mijn droom. Het salaris is daaraan ondergeschikt.”  ‘Ik woon in Amsterdam en kan prima rondkomen, maar het is geen vetpot. Het lukt me meestal niet om te sparen en ik heb nog een studieschuld die ik moet aflossen. En omdat ik nog geen nieuwe baan heb gevonden, ben ik ook wel gaan bezuinigen. Ik bestelde bijvoorbeeld vaak de boodschappen waar ik op dat moment zin in had bij zo’n flitsbezorgservice, en dan koop je uiteindelijk vaker en meer dan je nodig hebt. Nu ga ik gewoon naar de supermarkt om de hoek en ben ik goedkoper uit omdat ik minder koop.  „Ik heb een sportabonnement waarmee je verschillende sportscholen en -klasjes in Amsterdam  kunt bezoeken. Heel handig en leuk om naast bootcamp ook andere sporten te proberen. Heel belangrijk voor mij is de rust die sporten me naast het werk brengt. Wel merk ik dat ik altijd meer wil sporten dan met mijn pakket kan, dus ik moet mijn abonnement eigenlijk aanpassen.  „Ik ben ook minder kleding gaan kopen, en als ik iets koop is het vaker tweedehands. Ik heb ook niet zoveel kleding nodig, ik heb veel weggegeven. Je hebt voor sommige steden een Facebookgroep waarop je spullen gratis kunt aanbieden, dat is echt fantastisch. Zo heb ik een keer een moeder met twee kinderen van kleding, schoenen en speelgoed voorzien. Het is fijn om iemand zo te kunnen helpen die het misschien niet kan betalen.” Netto-inkomen: 2.400 euro Vaste lasten: wonen (776 euro), mobiel/internet/tv (35 euro),  verzekeringen (30 euro, „mijn  ouders betalen m’n zorgverzekering”), boodschappen (200 euro), goede doelen (19 tot 30 euro), DUO (100 euro), sport (35 euro) kleding (50 euro), horeca (100 tot 150 euro), openbaar  vervoer (200 tot 250 euro) Sparen: afhankelijk van wat er over is Laatste grote aankoop: aanbetaling nieuwe mobiele telefoon (350 euro) 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/20/mijn-droom-is-belangrijker-dan-het-salaris-a4157544</guid>
      <pubDate>Mon, 20 Feb 2023 06:41:51 +00:00</pubDate>
    </item>
  </channel>
</rss>
