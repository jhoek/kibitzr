<?xml version="1.0" encoding="utf-16"?>
<rss version="2.0">
  <channel>
    <title><![CDATA[Verdienen en uitgeven]]></title>
    <link>https://www.nrc.nl/rubriek/verdienen-en-uitgeven/</link>
    <description><![CDATA[Verdienen en uitgeven]]></description>
    <item>
      <title><![CDATA[‘In de outletstores in Roermond gaan we helemaal los’]]></title>
      <description><![CDATA[<p>‘Ik wilde altijd al een keer voor mezelf beginnen, maar door collega’s en mensen die er slechte ervaringen mee hadden, werd het me vaak afgeraden. Juist daardoor wilde ik het tegendeel bewijzen, dat het mij wel goed af zou gaan. Ik heb hbo cultureel maatschappelijke vorming gestudeerd en twaalf jaar in een supermarkt gewerkt voordat ik besloot dat ik maar eens gebruik moest gaan maken van wat ik tijdens mijn opleiding had geleerd. Ik werd gevraagd als ambulant jongerenmedewerker en later werd ik met veel plezier jongerencoach, maar na vijf jaar was ik wel toe aan iets anders. „De overstap naar zzp heb ik geleidelijk gemaakt. Doordeweeks werkte ik in loondienst als jongerencoach en in het weekend kreeg ik een freelance baan als servicemedewerker bij een beveiligingsbedrijf. Dat laatste doe ik nog steeds, maar nu doordeweeks. Daarnaast werk ik van vrijdag tot zondag of maandag als locatiemanager bij een vluchtelingenopvang in de gemeente Schiedam. Ik ben samen met mijn collega het eerste aanspreekpunt voor de bewoners – vrouwen, mannen en kinderen uit Oekraïne – op de twee opvanglocaties. Het is  dankbaar werk. „Het afgelopen halfjaar hield ik in mijn slechtste maand 2.500 euro netto over en in mijn beste maand 5.000 euro netto. Daar ben ik best trots op, het is veel meer dan ik voorheen in loondienst verdiende. Ik ben blij dat ik de stap naar zzp heb gezet. 2022 was het leukste werkjaar ooit.” ‘Ik ben God superdankbaar voor de lieve ouders die ik heb. Ze hebben mijn appartement afbetaald, waardoor mijn vrouw en ik relatief lage woonlasten hebben. De energierekening is wel wat omhoog gegaan, maar verder betalen we alleen nog het drinkwater en de vve. Het is in onze familie traditie om te zorgen dat je je kinderen een zo’n zorgeloos mogelijk leven bezorgt. Die verantwoordelijkheid voel ik nu ook naar mijn dochter (8) en zoon (4), daarom werk ik ook zo hard. Tegelijk doe ik ook mijn best om genoeg leuke dingen met ze te doen. Als ik soms zeven dagen achter elkaar moet werken probeer ik aan het einde van de dag iets met mijn kinderen te organiseren. „Mijn vrouw en ik zijn  Albanees en onze families komen uit Noord-Macedonië, dus elk jaar gaan we een of twee keer die kant op. Dan verblijven we bij familie en maken vanuit daar tripjes.  Jaarlijks zijn we daar zo’n 3.000 tot 5.000 euro aan kwijt. „Drie keer per jaar gaan we met het gezin naar de outletstores in Roermond om flink wat kleding in te kopen. Het is niet zozeer om te bezuinigen, maar meer omdat we het leuk vinden het zo te doen. We maken er dan echt een uitje van en  gaan dan helemaal los. Per jaar zijn we zo’n 2.100 euro kwijt aan kleding voor het hele gezin.” Netto inkomen: tussen de 2.000 en 5.000 euro Vaste lasten: woonlasten (500 euro), mobiel/internet/tv (120 euro), verzekeringen (380 euro), kosten auto (170 euro), boodschappen (500 euro), abonnementen (20 euro), kinderzaken (70 euro), sport (30 euro), horeca (150 euro) Sparen: voor onvoorziene kosten aan de auto (30 euro), kinderbijslag opzij voor de kinderen (184 euro)</p>]]></description>
      <guid>https://nrc.nl/nieuws/2023/01/08/in-de-outletstores-in-roermond-gaan-we-helemaal-los-2-a4153631</guid>
      <pubDate>Sun, 8 Jan 2023 06:43:00 +00:00</pubDate>
    </item>
    <item>
      <title><![CDATA[‘Als je met tien honden bezig bent, kan je  aan niks anders denken’]]></title>
      <description><![CDATA[<p>‘Ik heb dertig jaar op kantoor gewerkt, waarvan de laatste jaren als informatiecoördinator bij een universiteit. Op een dag realiseerde ik me dat ik er al zo lang werkte en toen dacht ik: jeetje ja, wil ik dit voor altijd blijven doen? Dus toen ben ik als freelancer verder gegaan.  Midden in de economische crisis bleek dat   lastiger dan verwacht.  „Toen ik vijf jaar geleden met onze nieuwe hond naar puppycursus ging, bleek de trainer  een hondenuitlaatservice te hebben. Dat leek me enorm leuk om   te doen, en zij kon wel wat extra hulp gebruiken. Dus ik heb een bus gekocht en sindsdien hebben we samen een bedrijf. Ik haal acht tot tien honden per dag op, en dan loop ik een uur met ze door het park en een weiland en dan breng ik ze weer naar huis. Het is net als bij kinderen die naar de crèche gaan; de dinsdag en de donderdag zijn het drukst. Per week ben ik er zo’n 25 uur aan kwijt,  ik heb ook nog mijn administratie. En de bus moet wekelijks worden schoongemaakt.    „Op kantoor zat ik altijd tussen de bazen en de werkvloer in, een heel politieke omgeving. De honden zijn heel eerlijk, je weet gelijk wat je aan ze hebt. Als je ze ’s ochtends ophaalt en ze trekken je enthousiast naar buiten naar de bus, dan maakt me dat blij. Bovendien is het erg mindful, als je met tien honden bezig bent, kan je even aan niks anders denken.Je zit in het moment.”  ‘Samen met mijn man en volwassen dochter woon ik in een koophuis in Delft. Onze dochter zou best het huis uit willen en ze heeft een goedbetaalde baan in de ict, maar het lukt haar maar niet om iets te vinden. Van het huis waarin we wonen is de hypotheek bijna afbetaald, dus daaraan zijn we weinig kwijt. En toen ik vier jaar geleden als freelancer zo vaak gebeld werd door energiemaatschappijen voor een nieuw  contract, werd ik er op gegeven moment zo gek van dat ik het voor vijf jaar vast heb laten leggen. Dus tot eind volgend jaar hebben we ook een lage energierekening. Iets wat nu heel erg fijn is natuurlijk.  „Wel proberen we zuinig te stoken hoor, de thermostaat staat op 20 graden in plaats van 21,5, we douchen korter en ik heb onlangs thermische gordijnen gekocht. Die houden in de zomer de warmte buiten en in de winter juist vast. Toen het laatst zo koud was, voelde je het achter het gordijn wel tochten, maar het komt er nu niet meer langs. „Mijn man is gepensioneerd,  voor de boodschappen gaat hij op z’n fietsje de stad door om de aanbiedingen langs te gaan. Financieel scheelt het   iets, hoewel de rekening toch  hoger is geworden. We zijn geen grote vleeseters, maar als we trek hebben in iets lekkers dan kopen we het gewoon.” Netto inkomen: ongeveer 1.600-1.700 euro  Gezamenlijke lasten: woonlasten (460 euro), mobiel/internet/tv (160 euro), verzekeringen (800 euro), kosten auto (150 euro), boodschappen (700 euro), goede doelen (50 euro), huisdier (180 euro), kleding (70 euro). Sparen: 300 euro per maand voor onvoorziene omstandigheden.</p>]]></description>
      <guid>https://nrc.nl/nieuws/2022/12/27/als-je-met-tien-honden-bezig-bent-kan-je-aan-niks-anders-denken-a4152585</guid>
      <pubDate>Tue, 27 Dec 2022 06:43:00 +00:00</pubDate>
    </item>
    <item>
      <title><![CDATA[‘Als dit gaat lopen, ben ik de gelukkigste man ter wereld’]]></title>
      <description><![CDATA[<p>‘Ik kwam voor het eerst in aanraking met webwinkels toen ik de support deed bij een e-commercebedrijf. Na een paar jaar ben ik overgestapt naar een keurmerk voor webwinkels. Daar zag ik veel webwinkeliers die advies konden gebruiken, maar er was binnen mijn werk te weinig ruimte om me daarmee bezig te houden. „In de coronatijd heb ik besloten om voor mijzelf te beginnen. Ik heb eind april 2020 een hartaanval gehad en dat was een trigger voor mij om na te denken over de vraag: wat wil ik? Ik heb daarna eerst een adviesbureau voor webwinkels opgezet, maar dat was moeilijker dan gedacht: er kwamen niet zomaar veel klanten op af. „Toen kreeg ik de kans om beheerder te worden van de Facebookgroep voor webwinkeliers, die ik al een tijd modereerde. Ik heb meteen ‘ja’ gezegd. Het is een actieve groep met meer dan achtduizend leden, waar ik een goede reputatie heb opgebouwd. Zij zijn de achterban die ik nodig heb om een platform op te zetten.  „Hiermee ben ik vanuit huis gaan bouwen aan mijn online platform: een website om leveranciers en webshophouders dichter bij elkaar te brengen. Het is de bedoeling dat webwinkeliers een account aanmaken en hun assortiment tonen. Leveranciers kunnen daar dan op inspelen met op hen toegespitste inkoopvoordelen. Ook werk ik aan een reviewsysteem en wil ik webinars en e-books aanbieden. Vanuit mijn ervaring weet ik dat startende webwinkeliers soms moeite hebben om door de bomen het bos te zien, dat wil ik met dit platform wegnemen. „Dankzij een startersregeling van het UWV kan ik mij fulltime inzetten voor mijn eigen bedrijf. Ik krijg een uitkering en ben vrij van sollicitatieplicht. Over die ondersteuning ben ik erg te spreken. Want ik weet dat ik de gelukkigste man ter wereld ben als dit gaat lopen.” ‘Door de beslissing dat ik me kan richten op het opzetten van mijn bedrijf zijn de uitgaven voor ons gezin beperkter. De uitkering is geen vetpot. Maar dat is een keuze die je maakt. Ik had ook kunnen kiezen voor een baan met een vast salaris, maar dan zou mijn plan voor de webshop veel langer duren. We kiezen echt voor ons eigen bedrijf. „We hebben ons uitgavenpatroon hierop aangepast, we zijn veel bewuster aan het consumeren. Met boodschappen kijken we goed wat we echt nodig hebben en wat niet. Uitgaan, naar een restaurant of naar de bioscoop doen we veel minder. „Ook plannen we aardig vooruit. Met bijvoorbeeld jarige kinderen, Sinterklaas of Kerst in het vooruitzicht zijn wij op tijd bezig om geld apart te leggen. We zorgen dat er altijd eten op tafel is en onze kinderen er verzorgd uitzien, voor al het andere moeten wij nu even wat verder de toekomst in kijken. „Het is een spannende keuze: ik ben er heel erg van overtuigd dat mijn platform gaat werken –  en mijn achterban denkt daar gelukkig net zo over –  maar het blijft afwachten of de webwinkeliers wel echt massaal gaan meedoen. Ik ben nu in de afrondende fase, daarna gaan we zien hoe het loopt.” Netto-inkomen:  1.600 euro  Gezamenlijke lasten: woonlasten, g/w/l 1.000 euro; boodschappen 400 euro; verzekeringen 300 euro; auto 200 euro; internet, tv, telefoon 80 euro; abonnementen (Spotify, Netflix, Disney) 31 euro; kinderopvang 400 euro; huisdieren (2 katten) 50 euro; sport 70 euro; kleding 150 euro; horeca 50 euro; reizen 100 euro Sparen: wat er overblijft Laatste grote uitgave:  APK-keuring en onderhoud auto, 1.600 euro 
		Nieuwsbrief
		NRC Slim Leven</p>]]></description>
      <guid>https://nrc.nl/nieuws/2022/12/18/als-dit-gaat-lopen-ben-ik-de-gelukkigste-man-ter-wereld-2-a4151865</guid>
      <pubDate>Sun, 18 Dec 2022 06:43:00 +00:00</pubDate>
    </item>
    <item>
      <title><![CDATA[‘We hebben een spaarplan voor de baby’ ]]></title>
      <description><![CDATA[<p>„Ik heb heel lang werktuigbouwkunde gestudeerd, maar in de elf jaar dat ik bij de universiteit ingeschreven stond, heb ik ook vrijwilligerswerk gedaan en ons tiny house gebouwd. En dat leverde geen studiepunten op. Uiteindelijk is mijn studie – door 0,3 punt te weinig voor het laatste tentamen – vlak voor mijn masterdiploma gestrand. Na even zoekende te zijn geweest, werd ik gebeld door iemand met een sociaal timmerbedrijf. Mensen met afstand tot de arbeidsmarkt worden daar weer aan werk geholpen.  „Begin dit jaar ben ik daar gaan kijken met het idee om mede-eigenaar te worden, dat was ook de vraag. Alleen het contact met de eigenaar liep niet helemaal lekker, dus daar instappen zag ik niet zitten.  „Nu wil ik met andere mensen een soortgelijk bedrijf starten. In principe is alles rond, we zoeken alleen nog een locatie waar we ons ding kunnen doen. Als die er is kunnen we van start.  „Tot die tijd werk ik ook als zzp-klusser en verricht ik timmerwerkzaamheden. Daarmee haal ik nu een klein inkomen binnen, mijn vrouw verdient op dit moment het meeste. Gezamenlijk hebben we per maand 3.500 euro netto te besteden en daar kunnen we goed van leven, dus dat blijft ons streefbedrag. In maart verwachten mijn vrouw en ik ons eerste kind, en dan wil ik vier dagen werken en mijn vrouw drie. We hebben uitgerekend dat zij dan 1.500 euro netto zal verdienen, dus dan betaal ik mezelf ongeveer 2.000 euro netto uit.”  „Mijn vrouw en ik hebben samen één privébankrekening waarvan we al onze vaste lasten betalen. Het maakt niet zoveel uit hoeveel de ander verdient, maar we blijven wel altijd in gesprek over ons uitgavenpatroon.  „Zo maken we soms een begroting als er grote uitgaven op de planning staan, zoals het krijgen van een baby. Voor alles wat er aangeschaft moest worden, hebben we een babyspaarplan gemaakt.  „De opklapcommode en de co-sleeper hebben we via Marktplaats aangeschaft. Babykleding hebben we voornamelijk tweedehands van vrienden en familie gekregen, maar de wollen rompers zijn nieuw en we moeten nog een box. Die wil ik eigenlijk zelf bouwen, want hij moet op maat gemaakt, zodat hij in ons huis past en we eronder babyspullen kunnen opslaan.  „We hebben bewust gekozen om samen een zelfvoorzienend tiny house te bouwen. De financiële onafhankelijkheid die dit  met zich meebrengt vinden we fijn, maar was geen doel op zich. Onze woonlasten zijn gelukkig laag en ik heb een flinke buffer op kunnen bouwen.    „We proberen 10 procent van ons gezamenlijk inkomen aan goede doelen te doneren. We hebben onze talenten en ons geld van God gekregen, en dat willen we delen met anderen. We zijn namelijk best dankbaar dat we zo comfortabel kunnen leven.” Netto inkomen: 1.000 euro Gezamenlijke lasten: woonlasten (510 euro), verzekeringen (229 euro), deelauto (80 tot 130 euro), boodschappen (400 euro), abonnementen (15 euro), huur laptop van oude werkgever (21 euro), goede doelen (350 euro), kleding (50 euro gemiddeld), horeca (50 euro), onderhoud huis en tuin (50 euro), aflossing studieschuld (50 euro) Sparen: 100 euro voor baby</p>]]></description>
      <guid>https://nrc.nl/nieuws/2022/12/11/we-hebben-een-spaarplan-voor-de-baby-a4151138</guid>
      <pubDate>Sun, 11 Dec 2022 06:43:00 +00:00</pubDate>
    </item>
    <item>
      <title><![CDATA[‘Met een baan bij een ngo  is een huis kopen lastig’]]></title>
      <description><![CDATA[<p>‘Ik heb in het verleden veel vrijwilligerswerk gedaan en dit is mijn derde baan in de ngo-wereld. Ik was altijd al geïnteresseerd in maatschappelijke vraagstukken. Ik werk nu voor een ngo die Rotterdamse jongeren ondersteunt in zelfredzaamheid. Het verbaast me hoeveel jongeren al vroeg in de schulden zitten, maar het is ook begrijpelijk als je niet leert hoe je bijvoorbeeld moet omgaan met kopen op afbetaling. Vervolgens staat het incassobureau voor de deur, terwijl geen hulp wordt geboden om de oorzaak van de schulden op te lossen. „Soms twijfel ik of ik bij een commerciële partij niet meer impact kan maken. Bij een ngo is het altijd heel hard werken voor subsidie en wat je kunt doen, is beperkt. En er zijn zoveel interessante bedrijven en corporaties die zich ook inzetten in het sociale domein – daar zou ik af en toe wel even om de hoek willen kijken.  „Bovendien zou ik dan ook meer verdienen. Niet dat dit het belangrijkste is, maar als ik op deze toer doorga, kan ik nooit een huis kopen. Tenzij ik een partner krijg, maar ik vind het echt onzin om daarvan afhankelijk te zijn. Het lijkt wel alsof je bij maatschappelijke beroepen altijd te weinig betaald krijgt. Ik heb leeftijdgenoten die eenzelfde soort opleiding hebben gevolgd en die bij meer commerciële partijen 1.000 tot 2.000 euro netto per maand meer verdienen.” ‘Het kostte me veel moeite een huis in Rotterdam te vinden. Ik schreef me bij zeven particuliere makelaars in en via een van hen was het na uitgebreid zoeken eindelijk raak. Nu heb ik een appartement van 60 vierkante meter gevonden, en woon ik voor het eerst op mezelf. Daarvoor had ik altijd huisgenoten, wat heel gezellig was, maar inmiddels was het echt tijd voor mijn eigen plek. Mijn nieuwe huis is niet je van het: het is oud en tochtig, maar ik ben er wel trots op. De huur is 900 euro exclusief, maar er zit een kleine berging bij die ik verhuur aan buren, dus komt het neer op 865 euro per maand.  „Ik heb een paar jaar geleden voor gas een vast tarief afgesloten, dus nu betaal ik 83 euro per maand, tegenwoordig echt een luxe. Het contract loopt nog iets langer dan een jaar, dus daarna moet de oorlog in Europa wel voorbij zijn. „Ik vind het lastig dat je aan het einde van de maand je salaris krijgt, en dat de vaste lasten daar dan in plukjes vanaf gaan. Waarom gebeurt dat niet allemaal op dezelfde dag? Dat is veel overzichtelijker. Ik ben echt niet van gisteren en houd mijn administratie goed bij, maar als ik bijvoorbeeld een nieuwe winterjas wil kopen en af en toe naar de film of het theater wil, moet ik wel goed kijken op welk moment in de maand ik wat kan doen.” Netto-inkomen: 2.500 euro per maand Vaste lasten: wonen 965 euro; mobiele telefoon, internet en televisie 75 euro; verzekeringen 165 euro; motor 25 euro; boodschappen 250 euro; abonnementen 27 euro; sport 40 euro; studieschuld 100 euro Sparen: ongeveer 100 euro per maand Laatste grote aankoop: vakantie naar Schotland 800 euro 
		Nieuwsbrief
		NRC Slim Leven</p>]]></description>
      <guid>https://nrc.nl/nieuws/2022/11/28/met-een-baan-bij-een-ngo-is-een-huis-kopen-lastig-a4149613</guid>
      <pubDate>Mon, 28 Nov 2022 06:43:01 +00:00</pubDate>
    </item>
    <item>
      <title><![CDATA[‘Plezier krijgen in bewegen, dat telt voor mij’]]></title>
      <description><![CDATA[<p>‘Als kind vond ik sport al heel leuk. Samen met mijn zus heb ik van alles geprobeerd: van schaatsen, zeilen en acrobatiek tot wedstrijdroeien. Het was duidelijk dat ik iets met bewegen wilde doen, al wist ik niet meteen dat ik docent wilde worden. „De opleiding docent lichamelijke opvoeding vond ik eerst best moeilijk. Ik had nog niet zoveel ervaring met lesgeven als klasgenoten en was introvert. Voor een groep staan, voelde ver buiten mijn comfortzone. Dat is door de jaren echt veranderd. „Tijdens een stage ontdekte ik dat het basisonderwijs het best bij mij past. Ik vind het leuk kinderen van kleins af aan te zien opgroeien. Elk jaar kunnen ze nieuwe dingen die ze eerst niet voor elkaar kregen. En de interactie spreekt mij aan: met kleuters heb je heel andere gesprekken dan met kinderen uit hogere groepen.  „Ik werk nu op twee basisscholen waar ik de vrijheid krijg om het programma zelf vorm te geven. Dat vind ik belangrijk, want met gym kun je kinderen veel meer leren dan bewegen – samenwerken bijvoorbeeld, en elkaar vertrouwen. Zo ben ik begonnen met tutorgym, waarbij leerlingen uit groep 7 en 8 helpen bij de kleuters. „Laatst speelden we een spel waarbij kinderen moeten samenwerken om de zaal over te steken zonder de grond aan te raken. Een klas die een jaar eerder nog lastig rustig kon  blijven en moeilijk als groep kon werken, zag ik heel eerlijk spelen. Ze gingen uit zichzelf terug als ze op de grond stonden en straalden veel meer vertrouwen uit. Dat is heel leuk om te zien.”  ‘Voor mij is het belangrijkste dat mensen plezier krijgen en houden in bewegen. Daarom geef ik ook les bij ApenkooiGym, een bedrijf dat old school gymlessen met een twist geeft aan volwassenen, zodat die weer net zo fanatiek kunnen zijn als vroeger. En omdat ik zelf het sportplezier miste – de afgelopen jaren was ik vooral druk met roeiers coachen – ben ik deze zomer lid geworden van een atletiekvereniging. „Zo ben ik veel bezig met hoe ik bewegen aantrekkelijk kan maken, ook buiten de gymlessen om. De Vrije Universiteit heeft een master onderwijs en innovatie die ik graag wil volgen om me hierin verder te verdiepen. Dat ik dan tijdelijk minder kan werken en dus minder verdien, maakt mij niet uit. Ik word gelukkig van bezig zijn met wat ik leuk vind om te doen, niet van heel veel geld. „Het belangrijkste van mijn salaris is dat ik rondkom. Al van jongs af aan ben ik daar bewust mee bezig. Het maakt niet uit of je geld wil uitgeven aan sport of in de kroeg, als het maar binnen je maandelijkse budget past. Nu ik net ben gaan samenwonen, gaat er wel even meer geld uit dan normaal, maar dat is voor de langere termijn. En ook daarbij kijken we naar wat wel en niet kan.”  Netto-inkomen: 2.300 euro  Gezamenlijke lasten: hypotheek, g/w/l 1.082 euro; boodschappen 300 euro; verzekeringen 117 euro; internet, tv, telefoon 60 euro; horeca 50 euro; reizen 100 euro Privélasten: auto 110 euro; sport (atletiekvereniging, sportschool) 30 euro;  NS-abonnement 334 euro; horeca 50 euro; zorgverzekering 117 euro Sparen: tot nu toe gaat alles op  aan het nieuwe huis Laatste grote aankoop:  tuinset, 3.400 euro 
		Nieuwsbrief
		NRC Slim Leven</p>]]></description>
      <guid>https://nrc.nl/nieuws/2022/11/21/plezier-krijgen-in-bewegen-dat-telt-voor-mij-2-a4148843</guid>
      <pubDate>Mon, 21 Nov 2022 06:43:01 +00:00</pubDate>
    </item>
    <item>
      <title><![CDATA[‘Mijn dochters inspireren me om gul te zijn’]]></title>
      <description><![CDATA[<p>‘Ik heb het laten berekenen en eigenlijk zou ik al met pensioen kunnen gaan. Alleen word ik bij de gedachte eraan al naar. Je ziet vaak dat mensen dan inzakken, futloos worden, omdat ze niks meer hoeven. Ik begrijp dat je niet eindeloos door kunt werken, maar het betekent niet dat je dan helemaal niks meer hoeft te doen. Je kunt nog steeds actief deelnemen aan de maatschappij. Dus ik ben nu aan het kijken hoe ik mijn ‘werkende’ leven de komende jaren in ga richten.  „Ik werk al 42 jaar bij de overheid en bij de spoorwegen, de laatste 17 jaar als zzp’er. Het is zo gek dat als je dan met pensioen gaat, er ook een heleboel kennis en kunde vertrekt. Dus toen dacht ik: ik kan mijn ervaring ook voor een periode ergens aanbieden, voor het geld hoef ik het niet meer te doen. Daarom werk ik op dit moment 24-28 uur per week vrijwillig bij twee organisaties, een groot documentairefestival en een organisatie die sport onder 55-plussers stimuleert. Er werd wel een beetje verbaasd gereageerd, toen ik zei dat ik het voor niets wilde doen. „Je kunt natuurlijk ook vrijwilligerswerk naast je betaalde baan doen, dat doe ik al heel lang. Zo geef ik een aantal keer per jaar lessen journalistiek op de weekendschool in Utrecht, de stad waar ik woon. Het is leuk om te zien hoe kinderen geïnspireerd worden door beroepen die zij ook kunnen gaan beoefenen. Zo krijgen ze een perspectief en doel om voor te leren.” ‘Ik heb best een actief leven, dat zit, denk ik, in de genen. Ik loop drie keer per week hard en ga twee keer per week naar de sportschool. Ik doe dat vooral om mijn conditie goed te houden voor als mijn vriend en ik bergwandelingen maken of lange fietstochten. De laatste jaren liepen we op Corsica en Mallorca, en we fietsten van Santiago naar Bilbao. We zijn begonnen aan de oversteek van de Pyreneeën, vanaf de Atlantische Oceaan tot aan de Middellandse Zee, in etappes. Maar dat middelste stuk is enorm zwaar, als we dat nog willen doen, dan moet dat de komende paar jaar, want fysiek wordt het anders te zwaar. „Op zaterdag ga ik na het sporten altijd naar het café voor een kop koffie en yoghurt met muesli. Dan lees ik de krant en ga ik daarna naar de markt om een bos bloemen te halen. We eten verantwoord, onder andere biologische vlees en vis, en meer met de seizoenen mee. Bovendien eten we de helft van de week vegetarisch. In het weekend hebben we vaak mensen te eten, daar bezuinig je niet op. „Ik doneer maandelijks aan verschillende goede doelen, waarbij documentairemakers diep in mijn hart zitten. Zij leven jaren van bijna niks om hun verhaal in beeld te vertellen, soms met gevaar voor eigen leven.  Mijn dochters inspireren me om daar gul in te zijn. Zo had de oudste toen ze klein was  al een spaarpotje  voor kinderen in oorlogsgebieden.” Netto inkomen: 3.290 euro per maand Gezamenlijke lasten: woonlasten (520 euro), boodschappen (740 euro), werkster (90 euro), bloemen (40 euro) Privélasten: verzekeringen (166 euro), abonnementen (43 euro), goede doelen (250 euro), sport (76 euro), kleding (80 euro), beauty/wellness (110 euro), horeca (120 euro), openbaar vervoer vrije tijd (60 euro), Spaanse les (45 euro), cadeautjes (40 euro), theater, bioscoop, boeken (35 euro), contactlenzen en bril (25 euro), vakanties (150-200 euro) Sparen: 800-1000 euro Laatste grote aankoop: tweedehands kinderstoel voor m’n kleindochter Amal (135 euro)  
		Nieuwsbrief
		NRC Slim Leven</p>]]></description>
      <guid>https://nrc.nl/nieuws/2022/11/13/mijn-dochters-inspireren-me-om-gul-te-zijn-a4148124</guid>
      <pubDate>Sun, 13 Nov 2022 06:43:01 +00:00</pubDate>
    </item>
    <item>
      <title><![CDATA[Carl Graumans werkt al tweeëndertig jaar als groente- en fruitspecialist. &#8216;Rijk zal ik niet worden&#8217;]]></title>
      <description><![CDATA[<p>‘Het is begonnen bij mijn grootouders. Mijn opa verkocht kolen en aardappelen aan huis. Mijn oma had een moestuin en als ze groenten over had, verkochten ze die ook. Dat is uitgegroeid tot een kruidenierszaak. Mijn vader had later een kleine supermarkt en ook ik wilde voor mijzelf beginnen. Op mijn vijfentwintigste opende ik een groentewinkel, eerst in Breda, later in Etten-Leur en nu alweer twintig jaar in Bavel. Het winkeltje waarmee ik begon was heel basic: andijvie, bloemkool en sla. Tegenwoordig verkoop ik ook maaltijdsalades, rauwkost, kant-en-klare maaltijden, maar ook rode kool met appel, die ik zelf met laurierblad en kruidnagel inkook. Ik doe dit werk al tweeëndertig jaar, maar rijk zal ik niet worden. Er zijn onzekerheden: laatst was mijn bus kapot, dat kostte mij zevenhonderd euro. Voor mij is het goed te doen omdat ik er zo kort op zit en er veel tijd in steek. Mijn vrouw Desiree heeft wel een vast inkomen, zij is ambulanceverpleegkundige. Het is een bewuste keuze om niet samen te werken  – wij vinden het fijn om onze eigen dingen te hebben. Zij helpt graag patiënten en ik ben groenteman. Voor mij is de winkel meer dan de tas volpraten met spullen. Ik wil ook aandacht aan de klant geven. Ik sta midden in de gemeenschap en dat zorgt voor vertrouwen. Bij sommige klanten, die slecht ter been zijn, breng ik de boodschappen thuis, het geld maken ze over naar mijn rekening.” ‘Ook het voorschot van mijn energiekosten is omhooggegaan, van zevenhonderd naar veertienhonderd euro. Daardoor leef ik bewuster – ik doe lichten en machines pas aan als ik ze nodig heb. Gelukkig heeft de winkel geen gasaansluiting meer. De vloerverwarming is afgesloten en ik kook met een stoomoven. Mijn werkdag eindigt écht als ik de winkel dichtdraai. Daarna denk ik niet meer aan werk. Ik kan dat heel goed scheiden, bijna op het naïeve af. Ik heb dat van mijn moeder. Die zei: ‘Carl, als er sneeuw ligt, laat alles vallen en ga sneeuwballen gooien –  morgen is ’t er misschien niet meer.’  Op maandag heb ik de repetitie van het popkoor, ik zit bij de ondernemersvereniging in het bestuur en doe altijd mee met carnaval. En ik mountainbike veel. Ik heb veel projectjes: meedenken over dorpsactiviteiten of het regelen van een concert. Samen met de jeugdvereniging bouw ik de kerststal op het plein en ik ben sinterklaas in het dorp. Daardoor geef ik veel uit aan horeca: een avond met de carnavalsorganisatie, een feest in het weekend of een biertje op het terras na het mountainbiken. Per keer is dat toch al gauw twintig tot veertig euro. Maar ik vind het wel belangrijk. Al ben ik doordeweeks zuinig: dan koken wij veel met groenten uit de winkel. Ik werk hard, maar doe ook veel leuke dingen. En als ik ’s ochtends om zes uur de deur van de winkel open, dan ben ik weer groenteman Carl.” Netto-inkomen: 2.500 euro Gezamenlijke lasten: woonlasten (hypotheek, g/w/l VvE) 1.800 euro; mobiel/tv/internet 50 euro; verzekeringen 650 euro; boodschappen 500 euro; horeca 200 euro; vervoer 50 euro; bijdrage studiekosten dochters 250 euro; lidmaatschap popkoor 10 euro; krant 20 euro; kleding 25 euro; goede doelen 18 euro; bioscoop 10 euro. Sparen: 200 euro</p>]]></description>
      <guid>https://nrc.nl/nieuws/2022/11/06/het-is-begonnen-bij-mijn-grootouders-2-a4147423</guid>
      <pubDate>Sun, 6 Nov 2022 06:43:02 +00:00</pubDate>
    </item>
    <item>
      <title><![CDATA['Ik denk dat als je financiële vrijheid wil hebben, je wel je eigen onderneming moet starten']]></title>
      <description><![CDATA[<p>‘Sinds afgelopen zomer heb ik met een vriend een webshop waar we baardgroeimiddelen verkopen. Het is een middel dat ik zelf ook heb gebruikt en het werkte goed, alleen was het niet makkelijk te verkrijgen. En omdat ik vanuit mijn studie een grote interesse heb in hoe ondernemingen werken, dacht ik: ik kan het zelf ook gaan verkopen. De bedoeling is om ons assortiment uit te breiden, met ook haargroeimiddelen en andere cosmetica voor vrouwen en lifestyle-advies. Tot nu toe gaat het best goed, de eerste maand hebben we 2.500 euro omzet gedraaid. Vooralsnog gaat dat vooral op aan investeringen.  „Ik denk dat als je financiële vrijheid wil hebben, je wel je eigen onderneming moet starten. Ik hoop ooit advocaat te worden, maar ik ben niet bang voor een extra uitdaging. Ik ben van ver gekomen: ik begon op de mavo, ging toen naar de havo, het vwo en het hbo. Daardoor was ik wat extra jaren kwijt aan school, maar het getuigt ook van doorzettingsvermogen. En dat staat goed op m’n cv. „Mijn vaste lasten betaal ik nu met de lening die ik van [studiefinancieringsinstantie] DUO krijg. In rustige periodes zoals vakanties werk ik hier en daar als kok of personal trainer. Soms geef ik ook bijles maatschappijleer en economie, en begeleid ik woningbezichtigingen voor een makelaar. Buiten de vakanties focus ik me zoveel mogelijk op mijn studie, dan heb ik weinig tijd om naast mijn onderneming nog te werken.” ‘Mijn financiën richt ik nu volledig op een uitwisselingsprogramma met Amerika. Ik ga begin volgend jaar een paar maanden aan de University of Connecticut in Hartford studeren. De universiteit zit in een Harry Potter-achtig kasteel, heel leuk. Ik mag  daar ook een master gaan doen en dat geeft me de mogelijkheid om uiteindelijk ook in de VS advocaat te worden. Het is wel prijzig, die uitwisseling: inclusief huisvesting, eten en uitjes kost het 11.000 euro. Ik ga het wel redden, ik heb al flink wat gespaard. En het mooie van onze onderneming is dat alles digitaal is; alleen de verzending van het product wordt door mijn partner gedaan. Vanuit Amerika kan ik het online gedeelte onderhouden en hopelijk krijg ik daar dan ook inkomsten uit. „Ik sport bijna elke dag, dus ik probeer veel groenten en proteïnen te eten. En met de stijgende kosten loopt dat wel op. Een keer per week ga ik naar de universiteit in Leiden, de rest van de hoorcolleges kan ik online volgen. Als ik dan thuis ben, eet ik zo twee keer per dag warm, rijst met kip bijvoorbeeld. Ik woon in een studentencomplex in Amsterdam, met een dure supermarkt in het gebouw. De verleiding is heel groot om daar even snel iets te halen als ik iets mis, terwijl de goedkope supermarkt 250 meter verderop is. Dan ben ik dus vaak duurder uit.” Netto-inkomen:  gemiddeld 800 euro uit verschillende werkzaamheden en 1.000 euro DUO-lening  Vaste lasten: woonlasten 800 euro; mobiel/internet/tv 70 euro; verzekeringen 150 euro; boodschappen 250 euro; abonnementen 15 euro; sport 16 euro  Sparen: 200 euro Laatste grote aankoop: AirPods Max-hoofdtelefoon (480 euro) 
		Nieuwsbrief
		NRC Slim Leven</p>]]></description>
      <guid>https://nrc.nl/nieuws/2022/10/31/ik-ben-niet-bang-voor-een-extra-uitdaging-a4146720</guid>
      <pubDate>Mon, 31 Oct 2022 06:43:02 +00:00</pubDate>
    </item>
    <item>
      <title><![CDATA[‘Eerder had ik het lef niet om voor mezelf te beginnen’]]></title>
      <description><![CDATA[<p>‘Na 33 jaar in loondienst in de catering te hebben gewerkt, werd ik bij een reorganisatie ontslagen. Ik was wel klaar met geld verdienen voor een ander. Ik heb gebrainstormd en met een headhunter gesproken. Zo kwam ik bij de Universiteit van Amsterdam terecht, waar ik een lunchcounter run. „Nu voorzie ik studenten van bakkies schuim (cappuccino) en melkmuiltjes (latte). En ik maak echt lekkere bammetjes, met een bite, niet met een lullig blaadje sla. Ik heb geen baas meer die bepaalt dat er maximaal twee plakjes komkommer of een onsje vlees op een broodje mogen. Die vrijheid is heerlijk. „Het ondernemerschap zit mij in het bloed, maar eerder had ik het lef niet om voor mijzelf te beginnen. Durf het maar eens: een vast contract is safe. Door die reorganisatie is de keus voor mij gemaakt. En daar ben ik zó blij mee, dit werk is echt een lot uit de loterij. „Het was wel even spannend; ik heb niet een makkelijk moment gekozen om te beginnen. Ik ben inmiddels drie jaar bezig en we zijn vier lockdowns verder. Het is simpel: als er minder studenten door de gangen lopen, heb ik minder inkomen.  „Natuurlijk zijn er toen wel even twijfels geweest, maar het zit niet in mij om bij de pakken neer te zitten. Gelukkig heb ik ook een buffer waar ik op terug kan vallen. Ik heb de tijd gebruikt om allerlei recepten te bedenken, zodat ik kon knallen zodra alles weer begon. En nu is het een gekkenhuis, echt drukker dan ooit.” ‘Ik ben georganiseerd en heb graag de controle. Zo weet ik altijd wel wat er op mijn rekening staat en probeer ik bijvoorbeeld van een vast bedrag boodschappen te doen, al wijk ik daar voor iets lekkers als asperges ook graag van af. „Dat zie je ook terug in mijn afspraken, die plan ik ver vooruit. Ik ga een keer per maand naar de schoonheidsspecialist, elke zes weken naar de kapper en elke drie maanden naar de pedicure, omdat ik zoveel sta. Je moet wel een beetje goed voor jezelf zorgen. „Gekke uitspattingen heb ik ook. Vroeger kon ik goed geld uitgeven aan kleding, nu vooral aan reizen en muziek. Ik denk dat ik wel duizend cd’s heb. Muziek is zo goed voor je gestel. Bij regen of een pechdag moet je heel hard muziek opzetten en met een grote glimlach even tien minuten dansen. Als de muziek aangaat, kan ik niet stil blijven staan. Ook als ik aan het werk ben, oortjes in of de radio aan en dan dansen achter de counter. „Ik heb het heel goed. Ik hoef niet superrijk te zijn, ik vind het vooral belangrijk dat ik plezier heb in mijn werk en dat ik er lekker van kan leven. Dat doe ik ook: ik krijg iedere dag weer energie van mijn werk, kan een wijntje bij de boodschappen kopen en sta elke zaterdag ergens op de dansvloer.” Netto-inkomen: 2.195 euro Vaste lasten: huur, g/w/l 613 euro; boodschappen 300 euro; verzekeringen 62 euro; auto 70 euro; internet, tv, telefoon 68 euro; abonnementen (tijdschriften, NS) 66  euro; goede doelen (adoptiekat) 10 euro Sparen: gemiddeld 75 euro Laatste grote aankoop:  stereo-installatie, 800 euro 
		Nieuwsbrief
		NRC Slim Leven</p>]]></description>
      <guid>https://nrc.nl/nieuws/2022/10/24/eerder-had-ik-het-lef-niet-om-voor-mezelf-te-beginnen-a4146040</guid>
      <pubDate>Mon, 24 Oct 2022 06:43:02 +00:00</pubDate>
    </item>
  </channel>
</rss>
