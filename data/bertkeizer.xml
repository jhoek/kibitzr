<?xml version="1.0" encoding="utf-8"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[De leuke, erge en ‘grensverleggende’ belevenissen van een scen-arts]]></title>
      <description><![CDATA[<p>Vanaf januari volgend jaar mag ik niet langer fungeren als scen-arts. De reden is een lang en intens saai verhaal vol organisatorische weerhaakjes waarmee ik u niet ga lastigvallen. Helaas moet ik daaraan toevoegen dat dit geen catastrofe betekent voor het scen-gebeuren in Amsterdam. Het was wel de aanleiding voor een collega om te vragen naar mijn leukste of ergste scen-belevenissen. Nou vergeet ik helemaal uit te leggen wat een scen-arts is. SCEN staat voor Steun en Consultatie Euthanasie Nederland. Als een arts euthanasie verleent dan eist de wet dat er een andere arts, die niets met de situatie te maken heeft, in consult wordt geroepen om te kijken of alles binnen de wet gebeurt. Dat er scen-artsen zijn, hebben we te danken aan minister Els Borst. Het is namelijk niet de bedoeling dat je een bekende of bevriende collega vraagt of hij/zij ook effe wil meekijken. Het is een vrij delicate missie, want je betreedt het domein van een drama zonder dat je er echt een rol hebt. Het zou niet belastend moeten zijn voor de patiënt, maar de meesten ervaren het toch als een examen. Een van de aspecten van sterfbedden die je als arts maar moeilijk onder de knie krijgt is de timing. Het blijft lastig in te schatten hoe ver iemand heen is. Zo trof ik een keer tijdens een scen-consult in de avond een bejaarde vrouw in een verzorgingshuis alleen in haar kamer. Ze was nauwelijks aanspreekbaar, onrustig en benauwd. Een stervende vrouw. Er was niemand bij, wat ik altijd akelig vind. Het avondhoofd vertelde dat mevrouw geen man of kinderen had. Het was veel te laat voor een scen-consult, hier moest meteen iets gedaan worden aan de benauwdheid en de onrust. Ik belde de huisarts en vertelde wat ik zag en wat ik vond dat er moest gebeuren. De huisarts protesteerde: ‘Ik zie dat heel anders.’ Ik heb de telefoon neergelegd, ben naar mijn verpleeghuis gefietst om medicatie te halen die ik meteen heb toegediend en een paar uur later was de vrouw rustig overleden. De huisarts belde de volgende dag en zei: ‘Ik ga hier werk van maken.’ Ik heb geantwoord dat ik dat een goed idee vond en dat ik met haar mee zou gaan naar het tuchtcollege om de zaak netjes uit te leggen. Ik heb niets meer van haar vernomen. Een aangenamere ervaring had ik bij een mevrouw in een villa met oprijlaan. Prachtig huis, parketvloer uit 1910, schouderhoge eiken lambrisering in de entreehal, en aan de muur schilderijen van onder andere Jan Sluyters en een manshoog portret van de Leidse bulderaar Bolland. We hadden een grappig gesprek over de mogelijke zin van een mensenleven. Ze vond dat wel komisch zei ze: ‘Want ik weet het nog steeds niet.’ Precies op dat moment kwam haar hondje hoestend de kamer binnen. Het was zo’n klein maar vinnig ‘beffertje’ (de soortnaam komt van collega S.). Met een meewarige blik op het hondje vroeg ze aan mij: ‘Doet u ook honden?’ Dat zou wel een bijzondere vorm van duo-euthanasie hebben opgeleverd, maar dat verschijnsel bestond toen nog niet. Tenslotte een bijzondere ervaring waarvan ik de aard nog altijd niet goed weet te duiden. Het ging om een jonge vrouw. Ze leed aan baarmoederhalskanker. Ze was boos op haar huisarts die te laks reageerde op het bloedverlies waar ze hem herhaaldelijk op had gewezen. We raakten in gesprek over haar nogal onstuimige leven. Ze wilde de avond voor haar levenseinde een feest geven voor vrienden en vroeg mij of ze drugs kon gebruiken zo kort voor de euthanasie, en welke dan? Ik zei dat ze volgens mij alles kon nemen. ‘Ik zal maar niet zeggen: met mate.’ Ze vroeg waarom ik dit werk deed. Ik weet dat nooit zo precies. Ik antwoordde dat ik het doe in de hoop dat mensen straks naar mij zullen luisteren als ik aan het einde van mijn leven om hulp zou vragen. ‘Ik weet niet of het zo werkt,’ zei ze, ‘je hebt in elk geval naar mij geluisterd’, stond op en gaf mij een lange en volle kus op mijn mond. Nogal grensoverschrijdend denkt u wellicht. Ik heb het bewaard als grensverleggend. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-leuke-erge-en-grensverleggende-belevenissen-van-een-scen-arts~be7f35b3/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[In één laconieke constatering van Midas Dekkers ligt een wereld aan cultuurgeschiedenis opgeslagen]]></title>
      <description><![CDATA[<p>Op zoek naar de herfst ging ik wandelen in Den Treek bij Amersfoort. Het was zaterdag dus verwachtte ik een rustig bos. Maar het was zaterdag en dan is er juist veel onrust in het bos. Allereerst de vele joggers die zich in opvallend valse kleuren puffend en grommend door de hersftkleuren heen bewegen. Er was ook een, voor mij nieuwe, categorie medemensen die weer een heel eigen methode hebben gevonden om zo weinig mogelijk van het bos te zien: de BMX’ers. Wat er langs kwam stuiven betrof voornamelijk mannen uit de categorie begin dertig, tweede kind op komst, redelijk goed opgeleid, wel tevreden eigenlijk, maar toch nog altijd op zoek naar ‘een nieuwe uitdaging’. Die zoektocht op zaterdag even uitgesteld om in aerodynamische outfit op een Koga-Miyata van duizenden euro’s over bospaden te razen, liefst in groepsverband. Het gaat allemaal met een verbetenheid alsof de dood ze op de hielen zit. Nou is dat ook wel zo, maar gelukkig zien ze dat nog niet. Behalve speekselflarden kreeg ik ook flarden van de gesprekken te horen die opklonken uit het langsroetsjende peloton. Zo hoorde ik: ‘… ze hadden die drempels veel te laat besteld …’ Of deze, die beter paste bij mijn milde najaarsdepressie: ‘… bij een hospice krijg je vanzelf meer…’. Dat kan over doodsangst gaan of vrijwilligers, we zullen het nooit weten. In het dagboek van Jules Renard, komt ook zo’n toevallige gespreksflard voor. Hij hoorde het tijdens een concert. ‘Toen het orkest even zweeg klonk er een stem die zei: “Ik vind ze eigenlijk lekkerder met boter.”’ Terug naar Den Treek waar ik al jaren wandel. Ik las in Midas Dekkers’ laatste boek, Het menselijk tekort, een opmerking over de bossen in ons land. ‘Terugkeren naar een staatsbeheerd bos is als terugkeren naar een cafeetje waarvan ze inmiddels een steengrillrestaurant hebben gemaakt.’ Ik weet niet of Staatsbosbeheer nou zo tekeergaat in Den Treek, maar als dat al zo is dan heb ik het in elk geval niet in de gaten. Ik meen daar een aantal prachtige lanen te kennen die niet zijn veranderd sinds 1956. Nu ik toch aan het citeren ben geslagen wil ik nog wel wat meer Midas aan u kwijt. Hij schrijft: ‘Werd aanvankelijk de menselijke cultuur door hekken tegen de woeste natuur beschermd, tegenwoordig moet de natuur in omheinde reservaten van de menselijke cultuur worden afgeschermd.’ Het verraderlijke van zijn aangenaam laconieke schrijfstijl is dat je op het eerste gezicht denkt dat hij geheel terloops zo hier en daar wat wetenswaardigheden rondstrooit. Terwijl er in zo’n constatering een hele wereld aan cultuurgeschiedenis ligt opgeslagen. Hij doet trouwens ook wel aan weetjes. U zult meewarig kijken, maar ik wist niet dat de Adamsappel zo heet omdat er een stukje van de fatale vrucht in de mannelijke keel is blijven steken zodat we nu al een paar duizend jaar niet weten of we moeten slikken of braken als het om ons uiteindelijke lot gaat. En waar het de bossen betreft: ‘Doordat eekhoorntjes zo behulpzaam zijn om te vergeten waar ze hun eikels verstoppen blijven hele bossen in stand, heb ik gehoord.’ Ik dacht nu juist dat al die eikelverstoppende dieren een ijzeren geheugen hadden waar het hun wintervoorraad betreft. Bosbeheer door eekhoorns en gaaien dus. Zijn bondigste mededeling gaat over de razendsnelle denazificatie in het naoorlogse Duitsland: ‘Eva Braun smolt tot Sissi, keizerin en moeder’. Ook over hersenanatomie heeft Midas iets samenvattends te melden. Het gaat om de aardrijkskunde van het brein. We hebben heel lang gedacht dat elke gedachte zijn eigen plekje had. Dit bleek onhoudbaar omdat die plekjes steeds verhuisden. ‘Alleen op de televisie zie je nog wel eens een witbebaarde fijnbebrilde professor die precies weet welke functies waar huizen (daar waar op het juiste moment een gekleurd lampje oplicht). De meeste hersenonderzoekers zijn niet meer zo zeker van die vaste locaties; zij zien de hersenen toch meer als een soort pap met klonten.’ In die paar zinnen wordt het onderzoeksresultaat van enige decennia neurofysiologie uitermate beeldend opgesomd. Ter afsluiting van de boswandeling een laatste zuchtje Renard: ‘Schemering. Wanneer ik naar huis ga, lijkt het of de bomen tegen me zeggen: “Laat je ons alleen?”’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/in-een-laconieke-constatering-van-midas-dekkers-ligt-een-wereld-aan-cultuurgeschiedenis-opgeslagen~bea11295/</guid>
      <pubDate>Thu, 13 Nov 2025 00:00:00 +0100</pubDate>
    </item>
    <item>
      <title><![CDATA[Zelf je leven beëindigen blijft een angstige aangelegenheid]]></title>
      <description><![CDATA[<p>We hadden het over de mythische pil van Drion die je ergens ophaalt en inneemt en dan val je vredig voor altijd in slaap. Klinkt goed, maar waar haal je die pil? Wie beheert de voorraad? En dan de lastige vraag: aan wie geef je die pil? En op grond waarvan? Want we gaan die pil niet bij de Appie neerleggen. Tot nog toe weet niemand hoe je dit zou kunnen regelen. Het is heel precair dit, want je wilt niet dat mensen zich ombrengen die dat nooit gedaan zouden hebben als jij het niet zo makkelijk had gemaakt. Ik heb het hier niet over de euthanasiepraktijk waarin de arts voor de medicatie zorgt. Ik heb het over zelfdoding in gesprek met je geliefden. Dit gaat dus niet over de eenzame zelfdoding in gesprek met niemand. Er zijn best mogelijkheden om het op humane wijze zelf te doen. En toch doen weinigen dit. Omdat het om de dood gaat. De Engelse dichter Philip Larkin schreef over zijn doodsangst die niet voortkomt uit vrees voor wat er komt, maar juist het gevolg is van de zekerheid dat er na de dood helemaal niks komt. Hij wordt ’s nachts wakker en dan begint hij te malen: ‘Ik kan aan niets anders denken dan hoe en waar en wanneer ik zelf zal sterven. Vruchteloos gevraag: maar de angst om dood te gaan, en dood te zijn, je verstijft van afschuw. De geest deinst terug. Niet wegens spijt over het goede dat je niet deed, de liefde die je niet gaf, de vermorste tijd, maar wegens de totale altijddurende leegte, de onafwendbare uitwissing waar we naartoe reizen en voor altijd in verloren zullen zijn. Niet hier zijn, nergens meer zijn, en al gauw. Het is echt verschrikkelijk. En het is echt waar.’ De Roemeense filosoof Emil Cioran zag twee soorten mens in het graf afdalen: ‘De dood is een beloning voor al diegenen die het tot niets hebben gebracht, tot niets wilden brengen …. Hij stelt hen in het gelijk, hij is hun triomf. Maar voor de anderen, voor al diegenen die zich hebben uitgesloofd om te slagen in dit leven en die dat ook bereikt hebben – wat een klap in hun gezicht!’ Precies, en wie gaat zichzelf die klap geven? Socrates was erg nuchter over de dood. Hij zei tegen zijn rechters: ‘Uw doodvonnis doet mij weinig. Na de dood zijn er twee mogelijkheden. Het kan zijn dat ik een heerlijk domein binnenstap waar ik onze voorvaderen kan begroeten. Of ik beland in een droomloze slaap waaruit ik nooit ontwaak. In beide gevallen zit ik goed.’ Die socratische nuchterheid is iets heel zeldzaams denk ik. Je kunt wel nuchter over je eigen verscheiden denken, maar dat is iets héél anders dan zelf de hendel overhalen. Naast gewone doodsangst kampen mensen rond de doe-het-zelfdood ook nog met andere zorgen. Men is bang om er met hersenschade uit te komen als het mislukt. Een heel andere reden om het niet helemaal zelf te regelen is dat je goedkeuring zoekt voor wat je gaat doen. Binnen de euthanasiepraktijk is er een heel circus opgebouwd om die goedkeuring gestalte te geven. Maar daarbuiten? Geliefden zullen (hopelijk) zeggen: doe het nou niet. Want ze willen je niet missen. Nog erger is het als ze zeggen: doe het maar, je hebt gelijk, je ziet het goed, je leven is niks meer. Want dan denk je dat ze je heel goed kunnen missen. Zelf je leven beëindigen blijft een angstige aangelegenheid die enigszins verlicht wordt als je ook buiten jezelf mensen vindt die het kunnen billijken. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Praten over suïcide kan anoniem bij 113 Zelfmoordpreventie: chat via www.113.nl, bel 113 of bel gratis 0800-0113</p>]]></description>
      <guid>https://www.trouw.nl/zorg/zelf-je-leven-beeindigen-blijft-een-angstige-aangelegenheid~b74dabe7/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[Het kan wel onzin zijn wat Dan Brown verkondigt, het verkoopt goed]]></title>
      <description><![CDATA[<p>Naast veel kwalijke onzin die in verkiezingstijd door de lucht vliegt, is er gelukkig ook een eindeloze voorraad gewone onzin, dus laten we ons daar maar aan laven. Eerst de medische variant. Ik had last van mijn knie. Af en toe een knappend geluidje en pijn natuurlijk. Ik ben geen hypochonder (zegt elke hypochonder), maar ik ben als de dood dat het vervelende grapje over de hypochonder een keer mijn waarheid zal blijken te zijn. Meneer Pijnenburg gaat naar de dokter wegens pijn in zijn buik. Terwijl de dokter aandachtig zijn buik bekijkt, beluistert, beklopt en bevoelt, zegt hij hoopvol: ‘Ik ben best wel een beetje een hypochonder weet u, dus …’ De dokter haalt de stethoscoop uit haar oren en zegt: ‘Haha, dat had u gedacht!’ Nou die knie. Die fysiotherapeut kent mij een beetje en vroeg: “Wat dacht je? Eerst maar even fysio en dan meteen door naar Lourdes?” Na wat diagnostisch duwen en trekken wist hij de diagnose: de mediale meniscus. In ons kniegewricht zitten twee meniscussen of menisci, C-vormige kraakbeenplaatjes die als schokdemper dienen wanneer het lichaam via het dijbeen op het onderbeen drukt. Vooral bij lopen, hardlopen en helemaal bij springen en natuurlijk bij voetballen. Door overbelasting of ouderdom kan daar een scheurtje in ontstaan. Nee, bij mij was het geen overbelasting. En ik voetbal niet. Ouderdom dus. Fijn dat u zo doorvraagt. Vroeger werd dit vaak voorkomende probleem chirurgisch opgelost. Men sneed gewoon een stukje van de meniscus af. Dat doen ze niet meer. Je krijgt nu oefeningen en een aansporing tot geduld. De fysiotherapeut kneedt ook nog eens flink in de omliggende weefsels en na een paar weken is de pijn eigenlijk veel minder om tenslotte te verdwijnen. Op internet zie je volstrekt overtuigende filmpjes waarin je ziet hoe zo’n gescheurd stukje meniscus wordt weggesneden. Als je het ziet denk je: ja, dat is het, mooi opgelost! Maar het blijkt onzin te zijn. Niet de scheurtjes, maar het weghalen van een stuk meniscus. Naast medische onzin is er ook grappige onzin. In een interview met NRC zegt Dan Brown (van De Da Vincicode): ‘Hoe dieper ik in de wetenschap duik hoe meer spiritualiteit ik zie.’ Mijn Van Dale geeft als definitie van spiritualiteit: ‘Geestelijke levenshouding’. Als in ‘de benedictijnse spiritualiteit’.  Nee, dat bedoelt Brown niet. Even kijken, mijn Van Dale is uit 1992. Aha! Deze spiritualiteit is nu wel voorbij. ChatGPT beschrijft spiritualiteit als een cocktail waarin verbondenheid met iets hogers, diepere bewustzijnslagen, meditatie, leven na de dood, yoga, natuurbeleving, reiki, aura’s, orthomoleculaire ademhalingsoefeningen, kunst en rituelen, al dan niet met een snuifje God en een mespuntje reïncarnatie, dooreen geklutst worden tot een door velen als heilzaam ervaren drank. Het helpt tegen een leeg heelal. Voor Brown is het de verbondenheid met iets hogers. Hij gelooft in de theorie van het non-lokale bewustzijn. Hij noemt als grond voor zijn geloof monniken die door meditatie randomgetallengeneratoren minder random maken, kinderen die een honkbal tegen hun hoofd krijgen en dan ineens vloeiend Chinees spreken en natuurlijk het troetelkind in deze regio: de bijna-doodervaring, waarin mensen indrukwekkende dingen meemaken terwijl hun hersenen niet actief zijn. Volgens Brown is dat allemaal verklaarbaar ‘als je aanneemt dat bewustzijn non-lokaal is en dat je het van buitenaf ontvangt’. Maar als het van buitenaf komt, dan is er kennelijk toch ergens een locatie van waar het vertrekt om in mij aan te komen? Niet zo zeuren! Dit idee van een externe bron die ons bewustzijn zendt las ik al eens bij Pim van Lommel. Zouden Pim en Dan in dezelfde supermarkt voor metafysisch getint speelgoed hebben gewinkeld? Het kan wel onzin zijn, maar het verkoopt goed. Pim van Lommels Eindeloos Bewustzijn verkocht zo’n 300.000 exemplaren. Dan Browns verkoop loopt tot in de miljoenen. Bedenk bij dit alles dat boeken waarin onweerlegbaar wordt aangetoond dat het allemaal kletskoek is, bij wind mee zo’n 3000 lezers treffen. Worden we nou steeds dommer? Ik moest denken aan de verzuchting van collega S. die laatst zei: “Veertigduizend jaar menselijke beschaving en het eindresultaat? Een raar uitgedoste aap die met een plastic zakje achter een hond aan loopt om diens drollen op te vangen.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-kan-wel-onzin-zijn-wat-dan-brown-verkondigt-het-verkoopt-goed~b7741e87/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[Een wilsverklaring is géén tegoedbon voor euthanasie]]></title>
      <description><![CDATA[<p>Op weg naar Griekenland raakte ik in het vliegtuig in gesprek met meneer A., leeftijdgenoot en, zo bleek al gauw, collega Beatle-fan. Hij liet mij van Instagram een filmpje zien waarin George Martin zogenaamd een nieuwe vocale invulling geeft aan Sgt. Pepper. De teksten werden ingezongen door Robin Williams, Goldie Hawn, Sean Connery, etc. Ik vond het niet prettig om te zien. Sean Connery zingzegt A day in the life. U mag lachen, maar ik vind dat je zoiets niet kunt doen. Voor mij is het net zo erg als Marcel Proust laten boksen of Franz Kafka Wiener Blut laten zingen. Meneer vertelde dat hij sinds een jaar weduwnaar is. Hij beschreef het huwelijk als een wip. Nee, rustig maar, het gaat om een andere wip. Hij zei: ‘Het huwelijk is als een wip. Jarenlang ben je samen op een dynamische manier in balans en dan opeens stapt één er af en dan komt de ander met een dreun neer.’ Hij was er nog steeds niet overheen hoe de laatste dagen van zijn vrouw verliepen. De euthanasie werd op het laatste moment afgeketst door de huisarts. Die begon ineens te twijfelen of ze nog wel wilsbekwaam was. Hij vond dat een psychiater dat moest komen beoordelen. Dat duurde natuurlijk veel te lang en zijn vrouw belandde in een terminaal delier. Geen zeldzame complicatie tijdens een sterfbed. Het gaat om een verwardheidstoestand die veroorzaakt wordt door een baaierd van oorzaken: de aard van de ziekte, koorts, uitdroging, orgaanfalen, metabole ontregeling enz., en het is niet altijd makkelijk om het met medicijnen te bestrijden. Tenzij je overgaat tot sedatie, maar dan is alle communicatie onmogelijk geworden. Dat gebeurde halfslachtig zodat ze af en toe toch weer half wakker werd en hem verdwaasd en wanhopig aanstaarde. ‘Dat vond ik zo verschrikkelijk, die blik, het leek wel of ze me vroeg: ben ik nou dood of niet?’ Hij was even uitgepraat. Ik ook. Gelukkig kwam op dat moment de stewardess langs met dat smalle karretje en konden we een drankje bestellen. Hij hervatte zijn relaas. ‘En dan die euthanasievereniging, die hebben ons compleet in de steek gelaten.’ Ik vroeg wat de NVVE fout had gedaan. ‘Mijn vrouw en ik zijn al veertig jaar lid. Veertig jaar! Dus toen de huisarts begon te hakkelen, heb ik ze meteen gebeld en om hulp gevraagd.’ Ik moet bekennen dat ik  dit gesprek wel eens eerder gevoerd heb, dus wist ik wel ongeveer wat hij nu zou gaan zeggen. ‘Ik verwachtte dat ze meteen een arts zouden sturen om mijn vrouw euthanasie te geven. Maar wat denk je? Ze hébben daar helemaal geen artsen die komen helpen. Ze hebben daar alleen maar adviezen. Mijn arme vrouw had geen behoefte aan advies. Wat ze nodig had was medicatie zodat ze waardig kon sterven.’ Hij rondde zijn betoog af met een donderende vloek. Ik ben zelf lid van de NVVE, ook al een hele tijd, en dit misverstand is wijdverbreid. De NVVE heeft de wilsverklaring in de markt gezet als een vitaal document voor mensen die hopen op een waardig levenseinde. Men denkt iets geregeld te hebben als je zo’n verklaring netjes invult. De NVVE legt het steeds uit aan haar leden dat de wilsverklaring een praatdocument is. Maar het landt niet. Het invullen en inleveren bij de huisarts is een goede aanleiding om samen na te denken over wat je wilt als je einde nadert. Het is géén tegoedbon voor euthanasie. In 99 procent van alle euthanasie-gevallen is een wilsverklaring namelijk volstrekt overbodig. Je hebt zoiets helemaal niet nodig zolang je zelf kunt zeggen dat je dood wil. Ik kon meneer wel wijzen op het Expertisecentrum Euthanasie waar ik zelf werk. Maar ook daar springt de dokter niet na één telefoontje op de fiets om effe gauw een euthanasie uit te gaan voeren. ‘Nou daar had ik dus ook niks aan gehad.’ Hij had gelijk. Als de laatste fase van een sterfbed is ingetreden, dan is het vrijwel ondoenlijk om een andere dan de direct betrokken arts in te schakelen. Zijn verhaal vertelde me nog eens dat goede zorg voor een stervend mens iets kostbaars is dat de overlevenden nog jaren meedragen. En hetzelfde geldt voor slechte stervenszorg. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/een-wilsverklaring-is-geen-tegoedbon-voor-euthanasie~b4269be7/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[Gelukkig zullen wij nooit weten hoe het nageslacht over ons denkt]]></title>
      <description><![CDATA[<p>Het is dit jaar 150 jaar geleden dat Albert Schweitzer werd geboren. Volgens zijn biografen was de jonge Schweitzer een man die voornamelijk bestond uit benijdenswaardige eigenschappen: hij is bescheiden, hij is rustig, vriendelijk, welwillend, altijd voor iedereen klaar, oprechte eenvoud, goedlachs, humoristisch, hoffelijk, nederig, een man met een krachtig lichaam en een al even krachtige geest, artistiek begaafd, erudiet natuurlijk, aantrekkelijk om te zien, vlot bewegend en overal op handen gedragen. Kortom, een onuitstaanbare vent eigenlijk. Achter al deze wierook bevond zich toch echt een bijzonder fenomeen. Op jonge leeftijd was hij al gauw een belangrijke kenner en uitvoerder van Bachs orgelwerken. Dat gaat zo ver dat hij in Berlijn, in Keulen, in Parijs wordt uitgenodigd door de plaatselijke musicologische bovenlaag om bij hen te komen doceren en spelen. Daarnaast was hij een briljante theoloog met een onderwijstaak in de universiteit van Straatsburg en fungeerde hij als predikant in die stad. Wederom hoog gewaardeerd. In 1905 besluit hij zijn wereldse succes op te geven om als arts in Afrika te gaan werken. Hij is dan al gepromoveerd in filosofie op Die Religionsphilosophie Kants  en in theologie op Das Abendmahlsproblem. Op dertigjarige leeftijd begint hij aan de studie geneeskunde. Ik ken deze studie en meen dat die toen net zo lastig was als nu. In 1913  promoveerde hij op een proefschrift getiteld Die psychiatrische Beurteilung Jesu waarin hij vond dat Jezus een opvallend groot besef van eigenwaarde had. Ik las zijn boek Aan den zoom van het oerwoud uit 1928. Hij beschrijft hierin zijn eerste jaren in Afrika, 1913 tot 1917. Waarom ging hij daar heen? Ik achtte mij geroepen uit te gaan in de wereld en daar de strijd tegen het lijden mee te strijden en voor het evangelie een weg te banen in het hart der inboorlingen, opdat zij bevrijd zouden worden van de geestelijke ellende die een gevolg is van het gruwelijk bijgeloof waarin zij leven. Dat is één, maar er is nog iets: Wat hebben de blanken van alle naties, sedert ze de verre landen ontdekten, met de kleurlingen gedaan? Als de geschiedenis van alles wat tussen de blanke en gekleurde volken gebeurde in een boek zou worden opgeschreven dan zouden daar heel wat bladzijden in zitten die men wegens de al te gruwelijke inhoud liever niet zou willen lezen. Schweitzer wilde ook de koloniale schuld delgen. Ik lees nergens dat hij zich afvroeg hoe het eigenlijk kwam dat wij daar zomaar binnen konden lopen en beginnen met plunderen. De reden waarom dat lukte was geen kwestie van ‘beschaving’. De reden is dat wij beter geweld hadden. U denkt toch niet dat wij in Amerika, Afrika, Azië ook maar één voet aan land hadden kunnen zetten als zij kanonnen en musketten hadden en wij het met pijl en boog moesten doen? Hoe dan ook, deze narigheid was in Afrika al sinds mensenheugenis gaande toen Schweitzer daar neerstreek. Zijn kijk op de Afrikanen: De neger is een kind. Zonder gezag is bij een kind niets te beginnen. Ik moet derhalve de omgang zo inrichten dat daarin mijn natuurlijk gezag tot uitdrukking komt. Tegenover de negers heb ik daarom als devies aangenomen: ik ben je broeder, doch je oudere broeder. Ik wil met dit citaat niet aantonen dat Schweitzer niet deugde. Iedereen in het Westen sprak toen zo over Afrikanen. Het deed me denken aan de verzuchting van Sebastian Haffner, de Duitse historicus. Hij schreef in de jaren dertig van de vorige eeuw: ‘Het vervelende van het nageslacht is dat zij weten hoe het verder ging.’ Juist, en daarom is een veroordelende blik hier veel te makkelijk. Schweitzer werd later echt wereldberoemd. Omhelsd door wereldleiders, omhangen met talloze onderscheidingen en eredoctoraten, en in 1952 krijgt hij als ultieme bekroning de Nobelprijs voor de Vrede. Ik denk niet dat de oorzaak van zijn wereldroem voortkwam uit zijn orgelspel of zijn theologie. Zijn filosofie is best sympathiek, maar niet erg samenhangend. Ik denk dat hij voor velen in de jaren vijftig de pleister was op de koloniale wond. Je kon altijd naar Schweitzer wijzen en zeggen: we hebben daar ook wel eens iets goeds gedaan hoor! Gelukkig zullen wij nooit weten hoe het nageslacht over ons denkt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/gelukkig-zullen-wij-nooit-weten-hoe-het-nageslacht-over-ons-denkt~b0b7839a/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[Compromissen vertellen ons wie wij zijn]]></title>
      <description><![CDATA[<p>Een lezeres berichtte mij over de opmars van een onprettig gespierde vorm van christendom in het Amerika van Donald Trump. Pete Hegseth, de Amerikaanse minister van Defensie, toont graag zijn kruisridder-tattoos. Hij beschouwt zichzelf als een christelijke kruisvaarder en schreef daarover in 2020: ‘Onze Amerikaanse kruistocht bedient zich niet van echte zwaarden, en onze strijd is er niet een met schietwapens. Nog niet.’ Hegseth is een van de velen rond Trump die Amerika onder bijbels gezag willen plaatsen. Deze mensen strijden tegen homoseksualiteit, feminisme, islam, immigranten, klimaatonzin et cetera. Het is Christus of chaos. Godsdienst is oorlog. De Bijbel en alleen de Bijbel is de maat van alle dingen, geestelijk en wereldlijk. Wie de Bijbel inrent als een viervoeter komt er ook weer uit als een viervoeter. Zo leidt hun Bijbellezing tot minachting van vrouwen, homo’s of lesbo’s en eindigen ze met een superioriteitswaan over het blanke ras. Kunnen wij (ik mag wel ‘wij’ zeggen, denk ik) deze mensen begrijpen? Is er een uitwisseling mogelijk waarin ‘geven’ en ‘nemen’ een plaats hebben? Ze zijn zo heilig overtuigd dat er geen ruimte meer lijkt te zijn voor politiek in de zin van debat, meningsverschil. De Israëlische filosoof Avishai Margalit schreef hierover een onvergetelijk boek On compromise and rotten compromises. Op bladzijde 5 zegt hij het maar meteen: ‘Wij zouden, denk ik, beoordeeld moeten worden op grond van onze compromissen, en niet op grond van onze idealen en normen. Idealen zeggen misschien iets belangrijks over wat we zouden willen zijn. Maar compromissen vertellen ons wie wij zijn.’ Margalit maakt een verhelderend onderscheid tussen twee politieke visies, een onderscheid dat Max Weber al eens iets anders formuleerde. Margalit spreekt over het onderscheid tussen ‘religieuze’ en economische politiek. ‘Religieuze’ politiek, in de zin waarin Margalit het bedoelt, hoeft niet op religie gebaseerd te zijn, maar het helpt wel. Het marxisme in de Sovjetversie is een gaaf voorbeeld van wat Margalit een ‘religieuze’ politiek zou noemen. Een politiek waarin een heilig idee, de bevrijding van de arbeider uit de klauwen van de kapitalist, wordt nagestreefd, rücksichtlos wordt nagestreefd. In economische politiek (hypotheekrenteaftrek, benzineaccijns) bestaat er altijd de mogelijkheid van een compromis. In ‘religieuze’ politiek (staatsrechtelijkheid, immigratie) gaat het om een heilig idee. Compromis is hier onmogelijk omdat daardoor de heiligheid van het idee wordt aangetast. Binnen ‘religieuze’ politiek vind je een geheiligd ideaal waarvoor men bereid is offers te brengen. Economische politiek zoekt naar wegen om belangen van mensen te behartigen. Economische politiek gaat niet over betekenis, maar over menselijk gedrag in termen van behoeftebevrediging. Volgens Margalit komen we nooit tot helderheid over wat we politiek om ons heen zien gebeuren als we niet beseffen dat deze twee politieke visies altijd aan de orde zijn. Politiek is nooit helemaal ‘religieus’ of louter economisch. Ons ongemak over compromissen komt nu juist voort uit het onverzoenlijke van deze twee politieke visies. Margalit geeft als voorbeeld van een beroerd compromis het beruchte bezoek van Chamberlain aan Hitler in 1938. En in ons land hebben we in de deelname van NSC aan een coalitie waaraan ook de PVV deelnam een perfect voorbeeld van een beroerd compromis. NSC is (of was) in Margalits terminologie een ‘religieuze’ partij die bij een compromis al gauw het heilige ideaal dreigt te bezoedelen en zichzelf daardoor om zeep helpt. Hetgeen gebeurde. De PVV is eveneens een ‘religieuze’ partij die dan ook niets van een compromis wilde weten en vervolgens geheel ongeschonden uit het ingestorte gebouw naar buiten wandelde. Binnen de VVD is het ‘religieuze’ aspect door Dilan Yesilgöz dermate verwaarloosd dat ‘een echte liberaal’ daar niets meer te zoeken heeft. Lees ik. En ook daar een fikse duik omlaag. Margalit heeft helaas slechts diagnostiek. Op zich erg boeiend en verhelderend maar gewapend met deze kennis kijk ik met nog iets meer ongemak naar Trumps christelijke paladijnen. Het aardige van Margalits analyse is dat je die kunt meenemen naar heel wat andere situaties. In mijn vak is het ‘religieuze’ (zieke mensen helpen) op een volstrekt onontwarbare manier verknoopt geraakt met het economische (specialisten weigeren in loondienst te gaan). Overigens zonder ernstige imagoschade want de klant denkt nog altijd dat het ‘religieuze’ de boventoon voert in de gezondheidszorg. Ik ga dat zeker niet weerspreken. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/compromissen-vertellen-ons-wie-wij-zijn~b93184ed/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[Waarom struikelt de Schepper over vrouwelijk bloot, en niet over mannen met schimmelnagels en dikke buiken?]]></title>
      <description><![CDATA[<p>Ongeveer dertig jaar geleden liepen wij met ons toen achtjarige dochtertje een kerk binnen ergens in Toscane. Het was heet en ze droeg een los hesje boven een korte broek. Wij werden de kerk uitgejaagd door een plaatselijke ordebewaarder wegens de onzedelijkheid van haar kleding. Gelukkig was mijn Italiaans niet goed genoeg om zijn hersenanatomie wat nader te beschrijven. Vorige week bezochten we de Martinuskathedraal in Pisa. Mijn vrouw mocht niet naar binnen. Nu betrof het de onzedelijkheid van háár kleding. Even overwoog ik de mogelijkheid dat hier een steels compliment werd uitgedeeld, want ja, we zijn dertig jaar verder en als je je dan nog steeds onzedelijk kunt kleden dan is er wel iets goed gegaan, toch? Hoe dan ook, het probleem was dat er een te groot deel van haar blote rug te zien was. Zij werd buiten de tempel gegooid waar machteloos geween was en het knarsen van tanden. Bij wijze van zout in de wonde trok er een eindeloze stoet mannen en vrouwen voorbij in de meest afzichtelijke vakantiekleding. Wij moesten toegeven dat deze mensen, geheel bedekt met vet en omkronkeld door spataderen, moeilijk als onzedelijk konden worden beschouwd, helemaal als ze zich nog verder zouden ontbloten. ‘Onzedelijk’ steeds in de betekenis van ‘erotisch’ of ‘sexy’. Waar komt dit idee nou vandaan dat de Schepper van het Heelal last zou hebben van de blote rug van een vrouw? We moeten de geschiedenis in. Dit gaat over ascese, het afzweren van de wereld, je losmaken uit het aardse om je te kunnen richten op het hemelse. Het begon bij de eerste denkers die wij filosofen noemen, de oude Grieken. Rond 570 v.C. zei Xenophanes: ‘Als koeien handen hadden en konden tekenen dan zouden ze de goden als koeien afbeelden en ze zouden de goden de lichamen geven die ze zelf hebben’. Xenophanes was niet uit op de vernietiging van godsdienst, maar hij wees de al te menselijke versie van goden af. De Olympische goden raakten, waar het de filosofen betreft, op de achtergrond. Deze denkers speculeerden vrijelijk over de aard van wat zij als eersten ‘de Kosmos’ noemden. Ik kan hun speculaties hier niet in een paar zinnen aan u voorleggen, zo’n makkie was het niet. Maar een van hun drijfveren is ook voor ons nog altijd volkomen begrijpelijk: het onuitstaanbare feit dat alles voorbijgaat. Het was al eens gezegd in psalm 103: ‘De sterveling – zijn dagen zijn als het gras, als een bloem des velds, zo bloeit hij; wanneer de wind daarover is gegaan, is zij niet meer, en haar plaats kent haar niet meer’. Op zoek naar iets dat niet voorbijgaat kwamen de Grieken tot twee oplossingen. De atomisten meenden dat onder alle verandering die wij zien een wereld ligt van ondeelbare, keiharde deeltjes die er altijd al waren en die nooit zullen vergaan: de atomen. Ze zijn zo minuscuul dat je ze niet kunt zien. Plato kwam ook tot iets dat nooit voorbijging in de vorm van een geestelijke wereld die een mens in dit bestaan wel enigszins kan ontwaren maar nooit helemaal kan binnengaan. Pas bij de dood kan de menselijke geest zich geheel ontdoen van het lichaam om in de eeuwigheid kennend oog in oog te staan met de geestelijke wereld die er altijd al was en er altijd zal zijn. U voelt het al: het lichaam is een hindernis, het vlees is zwak, de geest is sterk. Uit dit onzalige idee is de christelijke praktijk geboren die lichamelijke vreugde beschouwt als een betreurenswaardig verschijnsel. En dat geldt helemaal voor een van de meest begeerde lichamelijke vreugdes in het leven van mens en dier: seks. Wie zich daar in begeeft die keert zich af van God. En omdat de blote armpjes van mijn dochter en dito rug van mijn vrouw de verkeerde kant op wijzen, mogen ze de kathedraal niet binnen. Want God ervaart vrouwelijk bloot binnen zijn tempel als een opgestoken middenvinger. De vraag waarom de Schepper geen probleem heeft als zijn tempel betreden wordt door lelijke mannen met schimmelnagels, melkwitte benen, wanstaltige buiken en een baseballpet die ze niet af zetten, leidt ons naar weer een heel andere onderafdeling van theologie. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/waarom-struikelt-de-schepper-over-vrouwelijk-bloot-en-niet-over-mannen-met-schimmelnagels-en-dikke-buiken~bd74edd1/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[Copyright en Auteursrechten Trouw]]></title>
      <description><![CDATA[<p>De rechten met betrekking tot Trouw en haar logo, zoals de auteurs- en merkrechten, berusten uitsluitend bij DPG Media B.V. en haar groepsmaatschappijen (hierna tezamen aangeduid als: “DPG Media”). DPG Media behoudt zich deze rechten uitdrukkelijk voor. De intellectuele eigendomsrechten (waaronder auteurs-, databank- en naburige rechten) met betrekking tot de inhoud en de opmaak (de daarin opgenomen gegevens, afbeeldingen, geluiden, teksten en andere informatie) van de website www.trouw.nl, de Trouw app en andere digitale Trouw uitgaven berusten uitsluitend bij DPG Media en/of haar licentiegevers en worden door hen eveneens uitdrukkelijk voorbehouden. Deze inhoud en opmaak zijn alleen bedoeld voor persoonlijk, niet commercieel gebruik. Zonder voorafgaande schriftelijke toestemming van DPG Media is het onder meer niet toegestaan de inhoud en/of opmaak, geheel dan wel gedeeltelijk, te reproduceren, te verspreiden, te hergebruiken, op te vragen of anderszins te verveelvoudigen of openbaar te maken, behalve voor zover dat strikt noodzakelijk is voor het persoonlijke,  niet commerciële, gebruik. Het maken van reproducties ten behoeve van tekst- en datamining – met gebruik van software (of enig ander geautomatiseerd systeem) (“screen scraping”) of anderszins - is daarmee eveneens uitdrukkelijk niet toegestaan, met uitzondering van het maken van reproducties door onderzoeksorganisaties en cultureel erfgoedinstellingen behoeve van wetenschappelijk onderzoek als bedoeld in artikel 15n Auteurswet. DPG Media heeft het recht, maar niet de plicht, om de toegang tot informatie te weigeren dan wel om informatie te verwijderen als er, naar het uitsluitend oordeel van DPG Media, sprake is van (mogelijke) inbreuk op rechten van derden.</p>]]></description>
      <guid>https://trouw.nl/nieuws/copyright-en-auteursrechten-trouw~bd0ebe56/</guid>
      <pubDate>Tue, 29 Jun 2021 00:00:00 +0200</pubDate>
    </item>
  </channel>
</rss>
