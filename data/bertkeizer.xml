<?xml version="1.0" encoding="utf-8"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[MCI betekent: Dement-maar-we-zeggen-het-niet]]></title>
      <description><![CDATA[<p>Er zijn denk ik weinig ziektetermen waar zo raar mee wordt gehannest als het begrip ‘depressie’. En helemaal in het dementiedomein, want daar lopen depressie en dementie hopeloos door elkaar heen. De diagnose depressie is niet zo makkelijk te stellen als diagnoses van lichamelijke ziektes. Bij de ontstoken blindedarm of suikerziekte of darmkanker heb je een stoffelijk iets in handen op grond waarvan je de diagnose stelt. Maar hoe ‘bewijs’ je dat iemands stemming afwijkend is? Ziekelijk afwijkend zelfs. De diagnose depressie wordt bij ouderen gesteld op basis van een scoringslijst, de Geriatric Depression Scale. Er zijn drie versies. Een met dertig, een met vijftien, een met acht vragen. We doen die acht, dan hebt u een idee. De vragen: Bent u innerlijk tevreden met uw leven – Hebt u het gevoel dat uw leven leeg is – Verveelt u zich vaak – Hebt u meestal een goed humeur – Voelt u zich meestal wel gelukkig – Voelt u zich vaak hopeloos – Vindt u het fijn om te leven – Hebt u het gevoel dat uw situatie hopeloos is. Mensen die zich in het eerste stadium van dementie bevinden, zijn zich zelden bewust van wat er aan de hand is. Maar dát er iets aan de hand is, voelen ze wel. Ze leven met het angstig besef dat hun innerlijke lading op de een of andere manier onhoudbaar aan het schuiven is. Ze worden stil. Ze krijgen commentaar op hun onhandigheid in de keuken, hun niet verschijnen op afspraken, hun slordigheid in kleding en persoonlijke verzorging. Ze worden onzeker en ongelukkig. Ze gaan naar de geriater en die maakt er een MCI van: Mild Cognitive Impairment. Dat is verhullend Engels voor: dement-maar-we-zeggen-het-niet. Als die mensen ook nog om de dood vragen, dan is het wel duidelijk: dit is een depressie. En dan schrijft men antidepressiva voor. Dat gebeurt overigens meestal zonder de scoringslijst. Maar ook mét die lijst zit je bijna altijd ‘goed’ als je een depressie op de dementie wil plakken. Het vervelende is dat de dementie daaronder niet verdwijnt. Hoe gaat zoiets? Meneer Jansen was timmerman, is nu tachtig en fietst nog graag rond. Laatst was hij gevallen en kon toen zijn weg naar huis niet meer vinden. Bebloed thuisgebracht. Huisarts, geheugenstoornissen, geriater en die sust de boel met, ja, MCI. Meneer wordt erg somber, want hij heeft zijn vader zien dementeren en die verpleeghuisopname vergeet hij nooit. Hij vraagt om de dood. Na drie maanden krijgt hij een pil tegen depressie. Hij slaapt wel beter, maar zijn somberte klaart niet op. Na zes maanden vraagt hij nog steeds om de dood. Omdat zijn stemming niet opknapt, wordt de pil gestopt. Na tien maanden wordt hij gezien door de specialist ouderengeneeskunde. Die vermoedt toch een depressie, helemaal als meneer ook haar om euthanasie vraagt. Hij krijgt nu een andere antidepressiepil. Ja, die zijn er in soorten en maten. Meneer komt nu de deur niet meer uit. Hij is ’s nachts onrustig. Staat midden in de nacht op ‘om effe een eitje te gaan bakken’. Wat hij allang niet meer kan. Zijn vrouw weet dat hij niet zonder gevaar alleen de keuken in kan, en dus moet zij er ook uit. De gebroken nachten breken haar. Ze is af en toe zo wanhopig dat ze hem wel zou willen slaan. Als ze dat bekent aan haar kinderen, dan vinden die dat er gepraat moet worden over verpleeghuisopname. Ondanks de antidepressiepil vraagt meneer nog altijd, nu bijna dagelijks, om een einde aan zijn leven. De huisarts wordt opnieuw gevraagd mee te denken. Na anderhalf jaar zinloos geklungel rond de suggestie dat meneer ‘depressief’ is, vindt hij eindelijk gehoor voor zijn verzoek. Waarom gaat dit zo? Er is nooit enigerlei vorm van onderzoek gedaan naar de vraag of ouderen met dementie en een doodswens zodanig opknappen van antidepressiva dat ze zeggen: ik wilde dood, maar nu ik dit slik wil ik graag verder de dementie in. En toch doet vrijwel elke arts alsof dit onderzoek wel bestaat, met als resultaat de wens om verder te gaan met dementeren. Het is de angst om euthanasie te moeten verlenen en men hoopt daaraan te ontkomen door antidepressiva voor te schrijven. Het is beschamende ‘geneeskunde’. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/mci-betekent-dement-maar-we-zeggen-het-niet~b071c030/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Knap verwarrend, zo vaak als Canadese artsen euthanasie verlenen]]></title>
      <description><![CDATA[<p>Onlangs ontving ik van een collega, die het euthanasiegebeuren ook internationaal bijhoudt, een artikel uit The Atlantic van september vorig jaar. Het ging over euthanasie in Canada. Ik weet niet hoe dat met u is, maar ik heb nog altijd het idee dat Canadezen wat zachtere types zijn dan Amerikanen. Ze lijken milder, niet zo Trumperig bedoel ik eigenlijk. Ja, dit is warrige sociologie, ik neem het meteen weer terug. Ze hebben ons overigens wel bevrijd, ik zou het haast vergeten. Deden de Canadezen mee met het debacle van Market Garden? Nee toch? Dat onbesuisde van Montgomery, dat hebben ze niet. Vanwege deze volstrekt misplaatste overwegingen was ik nogal verrast door hun euthanasiepraktijk. Ik leg het uit. Euthanasie in de zin van het toedienen van dodelijke medicatie door een arts aan een patiënt is in Canada bij wet toegestaan sinds 2016. Het heet daar Medical Assistance in Dying, de lichtelijk bizarre afkorting is MAID. Het mag in Canada als de patiënt terminaal is of zeer ernstig lijdt onder een chronische ziekte waaraan hij of zij niet snel zal overlijden. Bij zo’n chronische ziekte moet een expert zijn of haar opinie geven over de ernst en ondraaglijkheid van het lijden. Toestemming voor euthanasie bij psychisch lijden werd steeds met een jaar verdaagd. Het laatste uitstel betekent dat het wellicht mogelijk wordt in 2027. De patiënt moet een schriftelijk verzoek opstellen in de aanwezigheid van een niet betrokken getuige. Vervolgens moeten twee artsen of verpleegkundigen (!) onafhankelijk van elkaar schriftelijk verklaren dat de patiënt aan de voorwaarden voldoet. Ik laat wat details weg. Voor de Canadese artsen en verpleegkundigen is er dus niet die toetsing achteraf die Nederlandse artsen zo veel maagzuur bezorgt. Wij hebben er in Nederland een slordige vijftig jaar over gedaan voordat we arriveerden bij de huidige frequentie van euthanasie. In 1955 kreeg niemand euthanasie. In 1971 begon het met één in Friesland door collega Postma, die haar moeder hielp. In 2025 ging het om 10.000 gevallen. Dat is ongeveer 5 procent van alle overlijdens in Nederland. De Canadezen gingen in tien jaar van nul naar 76.000 gevallen. Dat is eveneens 5 procent van alle overlijdens daar. Canada is het enige land dat verpleegkundigen toestaat euthanasie te verlenen. U ziet uit deze cijfers dat de Canadezen de zaak voortvarend aanpakken. Die voortvarendheid blijkt ook uit een ander aspect van de Canadese euthanasiepraktijk, en daar struikelde ik over in The Atlantic. Het gaat mij om de, in mijn beleving,  bizarre hoeveelheid verrichtingen door één arts of verpleegkundige. Er wordt nergens op de hele aarde zo druk geëuthanaseerd als in Quebec. Men zit daar op meer dan 7 procent van alle overlijdens. Claude Rivard is daar huisarts en hij vertelt dat hij in negen jaar 600 patiënten heeft geholpen. ‘Ik heb nu zo’n twee of drie gevallen elke week, en elk jaar worden het er meer.’ Ellen Wiebe, huisarts in Vancouver, hielp 430 patiënten in 9 jaar. Laurent Boisvert, arts op de SEH, hielp 600 patiënten in 9 jaar. Een dokter Reggler vindt dat hij zijn persoonlijk ongemak rond euthanasie niet moet laten meewegen: ‘Als je accepteert dat mensen autonomie toekomt en als je accepteert dat het leven niet iets heiligs is dat alleen God kan wegnemen (een wezen waar ik niet in geloof) dan moeten sommigen van ons in dit soort werk naar voren stappen en zeggen: we doen het.’ Zeshonderd euthanasieën in 9 jaar, dat is iets meer dan één elke week en dat negen jaar lang. En niemand die zegt: is dat niet een beetje veel? In Nederland, als een arts euthanasie verleent, dan neemt hij of zij liefst een dag vrij na afloop. Nederlandse artsen schrijven hele boeken vol over hun aarzeling, hun onzekerheid, hun angst rond euthanasie. Ik heb vorig jaar veertien mensen geholpen en beschouw dat als best te doen, voornamelijk omdat ik daarnaast geen medisch werk doe. Maar onze Canadese collega’s doen er moeiteloos rond de vijftig elk jaar, naast hun dagelijkse medische werk. Hoe zit dit? Zijn wij zoveel gewetensvoller, ethisch subtieler, of zijn we laffer? Zijn Canadese artsen onverschilliger, harder, of zijn ze moediger? Het artikel werd geschreven door een Amerikaanse journalist met als titel: Is Canada killing itself? Ik vind het knap verwarrend. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/knap-verwarrend-zo-vaak-als-canadese-artsen-euthanasie-verlenen~b3ec4487/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Ons leven op aarde had net zo goed anders kunnen uitpakken]]></title>
      <description><![CDATA[<p>De Etna doet het weer. Uitbarsten. Ik zag een foto op internet met skiërs op de voorgrond die, tegen alle adviezen in, toch in de buurt van het vuurspuwende gat bezig waren. Het is enigszins onvoorstelbaar, maar ook onweerlegbaar dat de hele aarde, die heerlijke blauwe ballon waar wij op wonen, ooit begon als een vuurbal vol kokende rotsen. Eigenlijk wil je dit niet, maar de aarde begint helemaal niet als een kolkende vuurbal. Wat wil je niet? Nadenken over waar die vuurbal dan vandaan kwam. Want ooit was die er niet. Astronomen komen dan met een gaswolk die condenseert en dan krijg je vuurballen en die koelen af. Ik knik altijd braaf, maar snappen doe ik het niet. Wat ik niet goed snap is waarom al die vuurballen bij afkoeling zo verschillend uitpakken. Mars, Venus, Jupiter, onze Maan, Mercurius, Saturnus, het is bijna niet te geloven hoezeer ze van elkaar verschillen. De oppervlaktetemperatuur op Venus is 464 graden Celsius. De dikke atmosfeer bestaat uit kooldioxide en zwavelzuur. Op Jupiter is de oppervlaktetemperatuur min 240 graden Celsius.  Het oppervlak bestaat waarschijnlijk uit vloeibare waterstof. In de atmosfeer zit helium en waterstof. Op Jupiter stormt het sinds 1831 met windsnelheden van 450 km per uur. Onze planeten, het zijn gewoon verschrikkelijke oorden. Denk aan de beklemmende doodsheid van onze eigen maan. Er is niet eens geluid daar. En toch blijven we zoeken naar een planeet die op de onze lijkt. Terwijl ik zou willen zeggen: kijk eens goed naar wat er bij wijze van spreken op ons erf ligt en hoe waarschijnlijk is het dat je elders iets gaat vinden dat best wel een beetje op de aarde lijkt. Wie denkt dat Mars een goede kandidaat is, die mag er van mij meteen gaan wonen. In een televisiecollege legde Robbert Dijkgraaf aan Eva Jinek uit dat we binnenkort nog subtieler kunnen gaan zoeken naar een planeet die voldoende op de aarde lijkt om iets voort te kunnen brengen dat op aards leven lijkt. Hij herhaalde daarbij het standaardargument dat deze onderneming schraagt: er zijn zó veel planeten, daar MOET er een tussen zitten die sterk op de onze lijkt. Is dat een redelijk argument? Stel, we vinden een steentje op aarde dat een sprekend portret blijkt van Churchill. Da’s ook toevallig! Nou zijn er heel veel steentjes op aarde. Is het nu zinvol om onder alle steentjes te gaan zoeken naar nog zo’n portretje? Maar astronomen blijven dat steentje zoeken. Als we aarde-2 hebben gelokaliseerd dan zal blijken dat we er niet heen kunnen. Maar afgezien daarvan zijn er twee andere problemen, die we nog niet hebben opgelost als het om ons eigen aardse leven gaat: hoe is het ontstaan? En de tweede vraag: toen er eenmaal leven was, hoe ontstond uit alle dieren ons type? De aap die om zich heen kijkt op een manier die geen enkel dier kent. Aan die eerste vraag wordt gewerkt. In de NRC van 28 december vertelt Iris Smokers over haar onderzoek naar druppels die hierbij een rol speelden. Ze zegt: ‘Als je nagaat wat het leven allemaal kan, dan krijg je er nog veel meer waardering voor dat het ooit is ontstaan. … Als we beter snappen hoe het leven zich heeft gevormd, kan dit ons nieuwe inzichten geven over de betekenis van leven.’ Ik moest daar even op kauwen. Dat nieuwe inzicht over de betekenis van leven kan denk ik weinig meer zijn dan: ‘Shit! Da’s ook toevallig!’ Waarbij ik iets als ‘toevallig’ kwalificeer als het net zo goed anders had kunnen uitpakken. Dat is een heel onaangenaam gevoel over onze aanwezigheid hier op aarde. Ik bedoel de constatering dat we er net zo goed niet hadden kunnen zijn. Jacques Monod (1910-1976) de Franse bioloog, schreef hierover: ‘Alle religies, bijna alle filosofieën, en zelfs vele wetenschappelijke beschouwingen, bieden het schouwspel van onze nooit aflatende, heldhaftige maar ook wanhopige pogingen om weg te komen bij onze toevalligheid.’ Het onderzoek van Iris Smokers kan dit alleen maar benadrukken. En wat die tweede vraag betreft: wat gebeurde er eigenlijk toen dat ene dier zo glorieus en ondraaglijk wakker werd? Ik heb geen idee wat je daarop kunt antwoorden. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/ons-leven-op-aarde-had-net-zo-goed-anders-kunnen-uitpakken~b8cbd6b5/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[Sacks overschreed wel een zekere grens, maar ik blijf hem koesteren als een rare lieve man]]></title>
      <description><![CDATA[<p>In The New Yorker van 8 december schreef Rachel Aviv een onthullend artikel over leven en werk van Oliver Sacks. De befaamde neuroloog zou in zijn boeken op grote schaal bedrog hebben gepleegd. In NRC schrijft Frits Abrahams over ‘de postume sloop van de wereldberoemde neuroloog Oliver Sacks (1933-2015)’. Hij voegt daar, enigszins verlekkerd, aan toe: ‘Talrijke goedgelovige wetenschappers worden meegesleurd in zijn val.’ Dat gaat erg meevallen, want Sacks was helemaal geen neurowetenschapper. Dick Swaab, Victor Lamme, Cyriel Pennartz; dat zijn neurowetenschappers. Sacks was een fijnzinnige neuroloog die een even vriendelijk als scherp oog had voor de betekenis van neurologische schade in het leven van een mens. Hij demonstreerde met een nieuwe nadruk dat hersenschade geestelijke schade veroorzaakt. Zijn patiënten voelden zich gezien, niet alleen maar bestudeerd. Hij is, in mijn ogen, de ideale arts die grondige wetenschappelijke kennis lieert aan de persoonlijke ontmoeting met een lijdend mens. Zijn grote voorbeeld was de Russische neuropsycholoog Alexander Luria (1902-1977), die hem was voorgegaan op dit pad van gedetailleerde psychische verkenning van mensen die leven met hersenschade. Zij bieden een veelal wreed, maar ook inzichtgevend anatomisch experiment waaruit we veel kunnen leren over hersenwerking. Wat heeft Sacks nu misdaan? Hij heeft zijn patiënten woorden in de mond gelegd die ze nooit hebben gesproken. Zo zegt een van de patiënten in Sacks’ Ontwaken: ‘Mijn bloed is champagne.’ Dat is echter een citaat uit een brief die Sacks twintig jaar eerder schreef aan een man op wie hij toen verliefd was. Sacks was gay. Zijn moeder vermoedde het, ze sprak dat vermoeden uit en zette hem weg als een viezerik. Ze zei zelfs dat hij beter nooit geboren had kunnen worden, ze trapte hem echt de grond in. Na een eerste onstuimige verliefdheid en een aantal kortere avonturen verdween hij 44 jaar lang in de kast. Een zelfopgelegd celibaat. Schuldgevoelens over zijn seksualiteit speelden daar zeker in mee. Hij was jarenlang een lichtelijk nomadische neuroloog, die het professioneel en persoonlijk niet lukte om ergens blijvend voor anker te gaan. Maar met De man die zijn vrouw voor een hoed hield was hij ineens beroemd. Hij genoot daar maar half van, want hij twijfelde zelf aan de wijze waarop hij zijn patiënten presenteerde. Zijn secretaresse Kate Edgar wees hem er weleens op dat veel van zijn patiënten ‘te literair’ waren. Sacks was ambitieus. Hij zou het neurologische equivalent schrijven van Freuds Traumdeutung. Door de barsten in het beschadigde brein zou hij een blik werpen in ons diepste wezen. Een patiënt in Ontwaken die hij met L-dopa tijdelijk uit zijn sluimertoestand verloste, zou tegen Sacks gezegd hebben dat hij zich voorheen ‘begraven’ had gevoeld. Maar dat was nu precies hoe Sacks zich na de moederlijke vervloeking zelf al jaren voelde. Hij schreef in zijn dagboek dat hij zijn conflicten op patiënten projecteerde: ‘Ik schrijf symbolische versies van mijzelf.’ Over De man die zijn vrouw voor een hoed hield uit 1985 schreef hij: ‘Een sprookjesboek. Deze merkwaardige verhalen – half verslag, half bedenksel, half wetenschap, half fabel, maar met een eigen betrouwbaarheid – zij zijn in de grond mijn manier om MIJN demonen van verveling, en eenzaamheid en wanhoop te bezweren.’ Hij sprak van ‘de ouderlijke beschuldiging die ik sinds mijn jongste dagen met mij meedraag – een kafkaësk kruis, schuld zonder misdaad’. Rachel Aviv beschrijft in The New Yorker sterke staaltjes van verzonnen uitingen. Sacks schrijft over een gesprek met een man die hij uit een soort coma verloste. ‘Hoe is het om te zijn zoals jij bent?’ De man antwoordt met behulp van een letterbord: ‘Gekooid. Beklemd. Als Rilke’s panter.’ Een treffende verwijzing naar het beroemde gedicht van Rilke waarin een panter doelloos heen en weer loopt in zijn kooi, ‘een dans van kracht om een midden waarin, verdoofd, een grote wil staat’. Mooi, maar deze man had Rilke nooit binnen zijn bereik. Sacks wel, hij schreef meerdere malen over dit gedicht, dat hem op het lijf geschreven leek. Sacks overschreed dus echt wel een zekere grens, maar ik kan het niet helpen, ik blijf hem, ook door zijn levensverhaal, koesteren als een rare lieve man die ons op een niet helemaal deugende manier een stuk wijzer heeft gemaakt over hersenschade. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/sacks-overschreed-wel-een-zekere-grens-maar-ik-blijf-hem-koesteren-als-een-rare-lieve-man~b8c191e5/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[We zitten vast in de chemische fabriek die ons lichaam is]]></title>
      <description><![CDATA[<p>In Trouw van 5 december lees ik dat de Inspectie Gezondheidszorg en Jeugd vindt dat artsen duidelijkere taal moeten gaan praten en schrijven. Over taal gesproken: wat inspecteert men daar eigenlijk? Gezondheidszorg? Zeker. Inspecteren ze ook de Jeugd? Dat lijkt me een hele klus. Misschien inspecteren ze de interactie tussen Gezondheidszorg en Jeugd? Maar wie inspecteert dan de interactie tussen Gezondheidszorg en Ouderdom? Onduidelijk. Terug naar de arts en jargon. In 1959 overleed mijn moeder aan levercirrose. De naam komt van het Griekse kirros, gelig. Het is de kleur die de cirrotische lever op doorsnede krijgt als bindweefsel de gezonde levercellen verdringt. Ik was elf jaar oud, maar het woord ‘cirrose’ is wel blijven hangen. Het is een naar ziektebeeld. Een van de symptomen is vochtophoping in de buik, ascites is de medische naam, van het Griekse askos, is een leren wijnzak of een blaas. Dat vocht ontstaat door een afvloedstoornis van bloed uit de buikholte. En dat komt weer doordat de schrompelende lever minder doorgankelijk is voor bloed. Gevolg is een hogere bloeddruk in het vaatbed in de buik, waardoor er uit de kleinste bloedvaatjes (capillairen) makkelijk water naar buiten lekt. Dit wordt verergerd doordat de falende lever te weinig eiwit maakt zodat de colloïd-osmotische druk aan het einde van de capillairen te laag is om het water dat aan het begin van de capillairen naar buiten lekt weer terug te nemen. Waarom lekt er eigenlijk water uit de capillairen? Fijn dat u het vraagt want dat is een essentieel mechanisme. Het zit namelijk zo... Bent u nog wakker? Al dit gepraat over capillairen en eiwitten heeft ons als familie nooit bereikt. Ik ontdekte dit pas vijftien jaar later toen ik geneeskunde ging doen. Wat begreep ik als kind van haar ziekte? Ik hoorde dat ze zou overlijden ‘als het water bij het hart kwam’. Nou, dat snapte ik wel. Of neem kanker. Komt van Latijn cancer, Grieks karkinos en betekent ‘kreeft’. In de oudheid meende men in sommige gezwellen met uitlopers de vorm van een kreeft te zien. Hoe ontstaat kanker? Lichaamscellen worden aangestuurd door eiwitten. De aanmaak van eiwitten wordt gestuurd door DNA. Een van de besturingsmechanismen is het proces van celdeling. Cellen planten zich voort door zichzelf na te bouwen. Die celdeling moet wel beheerst worden anders gaat het maar door en door. Dat moeten we niet hebben. Toch gebeurt dat soms als het DNA beschadigd wordt (door tabaksrook bv) zodat het eiwit dat celdeling tijdig stopt niet aangemaakt wordt. Kanker is dus onterechte celdeling. Waarbij moet worden aangetekend dat deze moleculaire gebeurtenissen in lang niet alle gevallen tot op de laatste chemische reactie zijn blootgelegd. Mijn ‘uitleg’ van kanker zal lichtelijk komisch klinken voor de oncoloog, want wie goed kijkt ziet meer vragen dan antwoorden, maar ik red het ermee. Het fundamentele probleem hier is dat wij onlosmakelijk vastzitten in die chemische fabriek die ons lichaam ook is. Daar gebeuren wel begrijpelijke dingen: galstenen, blindedarmontsteking, zwangerschap, botbreuken, snijwondjes etc. Maar voor veel ziektes daalt de dokter af in de moleculen om daar de boel zo mogelijk wat te herschikken, soms op goed geluk, als bij psychomedicatie, soms precies raak, als bij diabetes en vaak ongeveer raak, als in oncologie. Ik denk dat de meeste mensen tegenover hun lichaam staan zoals ik tegenover deeltjesfysica. Ik begrijp niet eens wat ik niet begrijp. Maar we willen het wel begrijpen want we hebben het hier niet over sterrenstelsels maar over ons eigen arme lijf. Zo ontstaat er een zeg maar volkse geneeskunde waarin het jarenlang bloedlink was om kanker te opereren ‘omdat er dan lucht bij komt’. Waarin iemand overlijdt ‘als het water bij het hart komt’. Een van de aantrekkelijkste aspecten van alternatieve geneeskunde is de suggestie dat je ziekte daar wel begrijpelijk wordt. Zo’n ‘bij volle maan gezuiverd aura dat je terug in een kosmische balans plaatst’ is kletskoek, maar wel kletskoek die je zo’n beetje kunt volgen (als je ervoor in de stemming bent). Want niets is zo onverteerbaar als een Noodlot dat zomaar wat om zich heen slaat. ‘Pech’ is een veel te klein woord als duiding voor een ernstige ziekte. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/we-zitten-vast-in-de-chemische-fabriek-die-ons-lichaam-is~b39f5b09/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[Extreem lijden, geen diagnose: laat de psychiater toch maar eens meedenken]]></title>
      <description><![CDATA[<p>Twee weken voor de demonstratie op het Malieveld ging ik naar een bijscholing over PAIS = Post-Acute Infectie-Syndromen. Ook wel ME/CVS genoemd. ME staat voor Myalgische Encephalomyelitis. Letterlijk: ontsteking van hersenen en ruggenmerg met spierpijn. CVS is Chronisch Vermoeidheid Syndroom. Het gaat om langdurige invaliderende ziekte volgend op een infectie door een virus, bacterie of parasiet. Denk aan: long-covid, post-covid, Q-koorts, ziekte van Lyme, post-sepsis syndroom. Patiënten kunnen onder andere lijden aan POTS = Posturaal Orthostatisch Tachycardie Syndroom. Dat wil zeggen: als je rechtop staat gaat je hart onaangenaam snel kloppen. Ze hebben ook last van PEM = Post Exertional Malaise. Dat is een verergering van symptomen na een vaak minimale fysieke of emotionele  inspanning. Het slaat niet altijd onmiddellijk toe, maar pas 12 of 48 uur later. Herstel hiervan is vaak moeizaam. Het kan zelfs leiden tot een ‘crash’: een ernstige terugval die maanden tot jaren kan duren, ja, jaren. Vermoeidheid is wel de beruchtste klacht. Slapen helpt niet echt. Men spreekt van ‘niet verkwikkende slaap’. Dan is er nog MCAS = Mast Cell Activation Syndrome, een overreactie van mestcellen in het immuunsysteem. Dit leidt tot allergie-achtige en neurologische klachten. Verdere klachten: concentratieproblemen, vergeetachtigheid (‘hersenmist’), slecht slapen, spier- en gewrichtspijn, overgevoeligheid voor prikkels (licht, geluid, geur). Het gaat om circa 90.000 patiënten, een schokkend getal. Voornamelijk vrouwen. Dat wil zeggen: in elke huisartspraktijk zijn er 50 vrouwen die hieraan lijden. Een voorbeeld: vrouw van 30 jaar, ME/CVS na een virusinfectie 10 jaar geleden. Ze was toen dus twintig. In 2022 belandde ze in een crash na een poging tot opbouw met behulp van fysiotherapie. In 2023 ging ze nog verder achteruit door een covid-infectie. Ze is nu bedlegerig. Ligt 24 uur in het donker. Hele korte schermtijd per dag. Luisterboeken, verder niets mogelijk. Thuiszorg 1 keer per dag 10 minuten, in het donker. PEM na iedere inspanning of emotie. Extreem gevoelig voor prikkels van elke aard. Slaapt slecht zodat de dagen nog langer duren. Kan eigenlijk niet rechtop zitten (POTS). Probeert dat af en toe gedurende 30 seconden. Kan veel eten niet verdragen, want ze wordt snel misselijk. Ziet het leven vaak niet meer zitten. Moeizame relatie met huisarts. Ja, want die huisarts kan niks vinden. De internist en de neuroloog ook niet, en daarmee zijn we aangeland bij de bron van veel frustratie, om niet te zeggen extra ellende, rond dit ziektebeeld. De dokter vindt niks. Nou ja, er zijn wel wat aanwijzingen hier en daar, maar eigenlijk staat de arts die zoekt naar een lichamelijke oorzaak hier met lege handen. Dat is over en weer een bron van narigheid. De dokter zegt (beetje pinnig): ‘Je hebt niks’ maar de patiënt ervaart een afschuwelijke ziekte, die soms zelfs zo erg is dat men dood wil. Is er dan geen psychische verklaring? Een van de meest opvallende aspecten van dit ziektebeeld is de felheid waarmee een mogelijk psychische component door een aanzienlijk deel van de slachtoffers wordt bestreden. Ze hebben te vaak van de somatische arts (na al die scans en bloedwaarden) te horen gekregen dat ze niks hebben. En daaronder zit dan de mededeling: ‘Het zit dus tussen je oren.’ En daar weer onder de boodschap: ‘Jij bent gewoon niet goed bij je hoofd.’ Dat is wel de ultieme belediging voor iemand die zo vreselijk lijdt. Lastige vraag: wie kan de diagnose ME/CVS eigenlijk stellen? De somatische arts? Nee, want die vindt niks. De psychiater dan? Nee, die moet zich er liever helemáál niet mee bemoeien. Deze afwijzing van psychiatrisch onderzoek bevat geheel terloops een denigrerende kwalificatie van psychische ziekte. Men zegt eigenlijk: wij zijn heus niet gek, we hebben écht iets. Alsof psychische problematiek je onmiddellijk omlaag duwt naar een lagere verdieping van mens-zijn. Het lijkt er op dat we rond dit ziektebeeld, of deze ziektebeelden, in een impasse zijn beland. De somatische arts blijft (tot nog toe vergeefs) wroeten in de cellen. De psychiater mag er niet over nadenken. Ik zou de psychiater toch maar binnenvragen. Overigens was de belangrijkste les van de nascholing: als er geen diagnose is wil dat niet zeggen dat er geen lijden is. Het is soms immers zo erg dat men om euthanasie vraagt, en krijgt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/extreem-lijden-geen-diagnose-laat-de-psychiater-toch-maar-eens-meedenken~b379a623/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[99,9% van de mensheid vindt zijn weg naar het graf zonder filosofie, daar moeten we mee leven]]></title>
      <description><![CDATA[<p>In Trouw van 21 november schrijft Leonie Breebaart over de Kairos-kraag. Mijn woordenboek zegt dat ‘kairos’ staat voor: juiste verdeling, geschikt moment. Het gaat om een nieuw zelfdodingsmiddel dat je met wat geknutsel zelf zou kunnen maken. Kairos-kraag? Ik vind het een rare benaming. Doodklem dan? Nee zeg, hou op. Dat klinkt alsof je jezelf zou moeten wurgen. Jakkes. Het gaat, zegt men, om een zachte methode, gepropageerd door de Coöperatie Laatste Wil. Wat mij boeit is de vraag hoe ze uitzoeken dat het een zachte methode is. Wanhopige vrijwilligers? Uitproberen op dieren? Geen idee. Van die rare kraag steekt Breebaart over naar iets filosofisch: hoe zit dat precies, die wil om te sterven? Kan een mens dat wel willen? Ze beroept zich op het boek van Paul van Tongeren Willen sterven uit 2018. Volgens van Tongeren zeggen mensen te makkelijk: ‘Ik wil gewoon dood’. Van Tongeren schrijft: ‘Van een ander kan ik zeggen dat hij dood is, maar van mijzelf zal ik nooit kunnen zeggen dat ik dood ben. Maar als ik niet kan zeggen dat ik dood ben, als IK in die zin nooit dood kan ZIJN, kan ik dan wel dood WILLEN zijn? Als iemand zegt dat hij dood wil kan dat dan wel betekenen dat hij “gewoon” dat wil zijn wat hij ZELF nooit zal kunnen zijn?’ Volgens van Tongeren klopt het niet als iemand zegt dat hij dood wil. En het klopt niet omdat mensen niet goed weten wat willen is in deze context. Hij onderbouwt dat met een uitermate subtiele uiteenvezeling van het begrip ‘willen’ waarin Augustinus en Nietzsche een belangrijke rol spelen. Ik kan dat redelijk volgen, maar niet kort aan u voorleggen. Het boek is nog in druk, hoor. Kun je je je eigen afwezigheid niet voorstellen? Je kunt toch heel verdrietig zijn over je naderende afwezigheid en wat die betekent voor anderen? Emil Cioran, de Roemeense filosoof, had zo zijn eigen blik op zijn  dood. Hij zei: als je je weer eens erg opwindt in het leven, of helemaal gek wordt van al het gedoe: denk dan eens aan de stilte straks in je kist, de rust die dan neerdaalt over je gebeente. Hij zegt dat hij daar erg van opknapt. Karel van het Reve stond na zijn emeritaat eens ergens op een pleintje om de hoek bij zijn huis. Ineens werd hij bevangen door een weldadige kalmte. Hij meende op dat pleintje te zien hoe de wereld eruit zou zien na zijn dood. Maar hier komt Van Tongeren met de spelbrekerige observatie dat dat nou net is waar hij het over heeft: als ik dood ben is dat erg voor anderen, maar voor mij is het niets. Cioran zijn botten merken niks van die rust. En Karel van het Reve zal zijn pleintje nooit aanschouwen in dat weldadige licht. Dus hoe zou je daarnaar kunnen verlangen? Hoe kun je dat in godsnaam willen? We verlaten de collegezaal en lopen naar de sterfkamer. En daar vraag ik mij af of iemand, na deze uiteenzetting van Van Tongeren over ‘willen’, zou terugkomen op zijn of haar doodswens. Ik betwijfel dat. Het is nog ernstiger. Ik denk dat iemand die mij als arts vanuit wanhoop om de dood vraagt, gekwetst zou reageren als ik zou antwoorden: ‘Ja, dat zegt u nou wel, maar ik moet u toch aanraden om uw wens wat nader te exploreren. En wel door Willen sterven van Paul van Tongeren te bestuderen.’ Van Tongeren en Breebaart vergeten iets. We moeten leven met het feit dat 99,9 procent van de mensheid zijn weg vindt naar het graf zonder filosofie. En die gaan zich aan het einde van hun leven echt niet verdiepen in een analyse van ‘willen’. Zo kan ik moeiteloos aantonen dat iemand die tegen mij zegt: ‘Krijg de pestpokkepleuris’ een heilloze warboel over mij afroept waarin een bacterie (die hier niet meer voorkomt), een virus (dat uitgeroeid is) en een ontsteking  op onmogelijke wijze bijeen geplaatst worden. Maar het ging hem niet om microbiologie of pathofysiologie, hij wou lekker schelden. En evenzo zullen mensen, tegen alle subtiele argumenten in, blijven zeggen: ‘Toch wil ik gewoon dood!’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/99-9-van-de-mensheid-vindt-zijn-weg-naar-het-graf-zonder-filosofie-daar-moeten-we-mee-leven~b48c8063/</guid>
      <pubDate>Thu, 27 Nov 2025 00:00:00 +0100</pubDate>
    </item>
    <item>
      <title><![CDATA[De leuke, erge en ‘grensverleggende’ belevenissen van een scen-arts]]></title>
      <description><![CDATA[<p>Vanaf januari volgend jaar mag ik niet langer fungeren als scen-arts. De reden is een lang en intens saai verhaal vol organisatorische weerhaakjes waarmee ik u niet ga lastigvallen. Helaas moet ik daaraan toevoegen dat dit geen catastrofe betekent voor het scen-gebeuren in Amsterdam. Het was wel de aanleiding voor een collega om te vragen naar mijn leukste of ergste scen-belevenissen. Nou vergeet ik helemaal uit te leggen wat een scen-arts is. SCEN staat voor Steun en Consultatie Euthanasie Nederland. Als een arts euthanasie verleent dan eist de wet dat er een andere arts, die niets met de situatie te maken heeft, in consult wordt geroepen om te kijken of alles binnen de wet gebeurt. Dat er scen-artsen zijn, hebben we te danken aan minister Els Borst. Het is namelijk niet de bedoeling dat je aan bekende of bevriende collega’s vraagt of zij ook effe willen meekijken. Het is een vrij delicate missie, want je betreedt het domein van een drama zonder dat je er echt een rol in hebt. Het zou niet belastend moeten zijn voor de patiënt, maar de meesten ervaren het toch als een examen. Een van de aspecten van sterfbedden die je als arts maar moeilijk onder de knie krijgt is de timing. Het blijft lastig in te schatten hoe ver iemand heen is. Zo trof ik een keer tijdens een scen-consult in de avond een bejaarde vrouw in een verzorgingshuis alleen in haar kamer. Ze was nauwelijks aanspreekbaar, onrustig en benauwd. Een stervende vrouw. Er was niemand bij, wat ik altijd akelig vind. Het avondhoofd vertelde dat mevrouw geen man of kinderen had. Het was veel te laat voor een scen-consult, hier moest meteen iets gedaan worden aan de benauwdheid en de onrust. Ik belde de huisarts en vertelde wat ik zag en wat ik vond dat er moest gebeuren. De huisarts protesteerde: ‘Ik zie dat heel anders.’ Ik heb de telefoon neergelegd, ben naar mijn verpleeghuis gefietst om medicatie te halen die ik meteen heb toegediend en een paar uur later was de vrouw rustig overleden. De huisarts belde de volgende dag en zei: ‘Ik ga hier werk van maken.’ Ik heb geantwoord dat ik dat een goed idee vond en dat ik met haar mee zou gaan naar het tuchtcollege om de zaak netjes uit te leggen. Ik heb niets meer van haar vernomen. Een aangenamere ervaring had ik bij een mevrouw in een villa met oprijlaan. Prachtig huis, parketvloer uit 1910, schouderhoge eiken lambrisering in de entreehal, en aan de muur schilderijen van onder andere Jan Sluyters en een manshoog portret van de Leidse bulderaar Bolland. We hadden een grappig gesprek over de mogelijke zin van een mensenleven. Ze vond dat wel komisch zei ze: ‘Want ik weet het nog steeds niet.’ Precies op dat moment kwam haar hondje hoestend de kamer binnen. Het was zo’n klein maar vinnig ‘beffertje’ (de soortnaam komt van collega S.). Met een meewarige blik op het hondje vroeg ze aan mij: ‘Doet u ook honden?’ Dat zou wel een bijzondere vorm van duo-euthanasie hebben opgeleverd, maar dat verschijnsel bestond toen nog niet. Tenslotte een bijzondere ervaring waarvan ik de aard nog altijd niet goed weet te duiden. Het ging om een jonge vrouw. Ze leed aan baarmoederhalskanker. Ze was boos op haar huisarts die te laks reageerde op het bloedverlies waar ze hem herhaaldelijk op had gewezen. We raakten in gesprek over haar nogal onstuimige leven. Ze wilde de avond voor haar levenseinde een feest geven voor vrienden en vroeg mij of ze drugs kon gebruiken zo kort voor de euthanasie, en welke dan? Ik zei dat ze volgens mij alles kon nemen. ‘Ik zal maar niet zeggen: met mate.’ Ze vroeg waarom ik dit werk deed. Ik weet dat nooit zo precies. Ik antwoordde dat ik het doe in de hoop dat mensen straks naar mij zullen luisteren als ik aan het einde van mijn leven om hulp zou vragen. ‘Ik weet niet of het zo werkt,’ zei ze, ‘je hebt in elk geval naar mij geluisterd’, stond op en gaf mij een lange en volle kus op mijn mond. Nogal grensoverschrijdend denkt u wellicht. Ik heb het bewaard als grensverleggend. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-leuke-erge-en-grensverleggende-belevenissen-van-een-scen-arts~be7f35b3/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[In één laconieke constatering van Midas Dekkers ligt een wereld aan cultuurgeschiedenis opgeslagen]]></title>
      <description><![CDATA[<p>Op zoek naar de herfst ging ik wandelen in Den Treek bij Amersfoort. Het was zaterdag dus verwachtte ik een rustig bos. Maar het was zaterdag en dan is er juist veel onrust in het bos. Allereerst de vele joggers die zich in opvallend valse kleuren puffend en grommend door de hersftkleuren heen bewegen. Er was ook een, voor mij nieuwe, categorie medemensen die weer een heel eigen methode hebben gevonden om zo weinig mogelijk van het bos te zien: de BMX’ers. Wat er langs kwam stuiven betrof voornamelijk mannen uit de categorie begin dertig, tweede kind op komst, redelijk goed opgeleid, wel tevreden eigenlijk, maar toch nog altijd op zoek naar ‘een nieuwe uitdaging’. Die zoektocht op zaterdag even uitgesteld om in aerodynamische outfit op een Koga-Miyata van duizenden euro’s over bospaden te razen, liefst in groepsverband. Het gaat allemaal met een verbetenheid alsof de dood ze op de hielen zit. Nou is dat ook wel zo, maar gelukkig zien ze dat nog niet. Behalve speekselflarden kreeg ik ook flarden van de gesprekken te horen die opklonken uit het langsroetsjende peloton. Zo hoorde ik: ‘… ze hadden die drempels veel te laat besteld …’ Of deze, die beter paste bij mijn milde najaarsdepressie: ‘… bij een hospice krijg je vanzelf meer…’. Dat kan over doodsangst gaan of vrijwilligers, we zullen het nooit weten. In het dagboek van Jules Renard, komt ook zo’n toevallige gespreksflard voor. Hij hoorde het tijdens een concert. ‘Toen het orkest even zweeg klonk er een stem die zei: “Ik vind ze eigenlijk lekkerder met boter.”’ Terug naar Den Treek waar ik al jaren wandel. Ik las in Midas Dekkers’ laatste boek, Het menselijk tekort, een opmerking over de bossen in ons land. ‘Terugkeren naar een staatsbeheerd bos is als terugkeren naar een cafeetje waarvan ze inmiddels een steengrillrestaurant hebben gemaakt.’ Ik weet niet of Staatsbosbeheer nou zo tekeergaat in Den Treek, maar als dat al zo is dan heb ik het in elk geval niet in de gaten. Ik meen daar een aantal prachtige lanen te kennen die niet zijn veranderd sinds 1956. Nu ik toch aan het citeren ben geslagen wil ik nog wel wat meer Midas aan u kwijt. Hij schrijft: ‘Werd aanvankelijk de menselijke cultuur door hekken tegen de woeste natuur beschermd, tegenwoordig moet de natuur in omheinde reservaten van de menselijke cultuur worden afgeschermd.’ Het verraderlijke van zijn aangenaam laconieke schrijfstijl is dat je op het eerste gezicht denkt dat hij geheel terloops zo hier en daar wat wetenswaardigheden rondstrooit. Terwijl er in zo’n constatering een hele wereld aan cultuurgeschiedenis ligt opgeslagen. Hij doet trouwens ook wel aan weetjes. U zult meewarig kijken, maar ik wist niet dat de Adamsappel zo heet omdat er een stukje van de fatale vrucht in de mannelijke keel is blijven steken zodat we nu al een paar duizend jaar niet weten of we moeten slikken of braken als het om ons uiteindelijke lot gaat. En waar het de bossen betreft: ‘Doordat eekhoorntjes zo behulpzaam zijn om te vergeten waar ze hun eikels verstoppen blijven hele bossen in stand, heb ik gehoord.’ Ik dacht nu juist dat al die eikelverstoppende dieren een ijzeren geheugen hadden waar het hun wintervoorraad betreft. Bosbeheer door eekhoorns en gaaien dus. Zijn bondigste mededeling gaat over de razendsnelle denazificatie in het naoorlogse Duitsland: ‘Eva Braun smolt tot Sissi, keizerin en moeder’. Ook over hersenanatomie heeft Midas iets samenvattends te melden. Het gaat om de aardrijkskunde van het brein. We hebben heel lang gedacht dat elke gedachte zijn eigen plekje had. Dit bleek onhoudbaar omdat die plekjes steeds verhuisden. ‘Alleen op de televisie zie je nog wel eens een witbebaarde fijnbebrilde professor die precies weet welke functies waar huizen (daar waar op het juiste moment een gekleurd lampje oplicht). De meeste hersenonderzoekers zijn niet meer zo zeker van die vaste locaties; zij zien de hersenen toch meer als een soort pap met klonten.’ In die paar zinnen wordt het onderzoeksresultaat van enige decennia neurofysiologie uitermate beeldend opgesomd. Ter afsluiting van de boswandeling een laatste zuchtje Renard: ‘Schemering. Wanneer ik naar huis ga, lijkt het of de bomen tegen me zeggen: “Laat je ons alleen?”’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/in-een-laconieke-constatering-van-midas-dekkers-ligt-een-wereld-aan-cultuurgeschiedenis-opgeslagen~bea11295/</guid>
      <pubDate>Thu, 13 Nov 2025 00:00:00 +0100</pubDate>
    </item>
    <item>
      <title><![CDATA[Copyright en Auteursrechten Trouw]]></title>
      <description><![CDATA[<p>De rechten met betrekking tot Trouw en haar logo, zoals de auteurs- en merkrechten, berusten uitsluitend bij DPG Media B.V. en haar groepsmaatschappijen (hierna tezamen aangeduid als: “DPG Media”). DPG Media behoudt zich deze rechten uitdrukkelijk voor. De intellectuele eigendomsrechten (waaronder auteurs-, databank- en naburige rechten) met betrekking tot de inhoud en de opmaak (de daarin opgenomen gegevens, afbeeldingen, geluiden, teksten en andere informatie) van de website www.trouw.nl, de Trouw app en andere digitale Trouw uitgaven berusten uitsluitend bij DPG Media en/of haar licentiegevers en worden door hen eveneens uitdrukkelijk voorbehouden. Deze inhoud en opmaak zijn alleen bedoeld voor persoonlijk, niet commercieel gebruik. Zonder voorafgaande schriftelijke toestemming van DPG Media is het onder meer niet toegestaan de inhoud en/of opmaak, geheel dan wel gedeeltelijk, te reproduceren, te verspreiden, te hergebruiken, op te vragen of anderszins te verveelvoudigen of openbaar te maken, behalve voor zover dat strikt noodzakelijk is voor het persoonlijke,  niet commerciële, gebruik. Het maken van reproducties ten behoeve van tekst- en datamining – met gebruik van software (of enig ander geautomatiseerd systeem) (“screen scraping”) of anderszins - is daarmee eveneens uitdrukkelijk niet toegestaan, met uitzondering van het maken van reproducties door onderzoeksorganisaties en cultureel erfgoedinstellingen behoeve van wetenschappelijk onderzoek als bedoeld in artikel 15n Auteurswet. DPG Media heeft het recht, maar niet de plicht, om de toegang tot informatie te weigeren dan wel om informatie te verwijderen als er, naar het uitsluitend oordeel van DPG Media, sprake is van (mogelijke) inbreuk op rechten van derden.</p>]]></description>
      <guid>https://trouw.nl/nieuws/copyright-en-auteursrechten-trouw~bd0ebe56/</guid>
      <pubDate>Tue, 29 Jun 2021 00:00:00 +0200</pubDate>
    </item>
  </channel>
</rss>
