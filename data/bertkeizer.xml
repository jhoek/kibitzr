<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Is de Hoge Raad een cynische club?]]></title>
      <description><![CDATA[<p>Een jaar geleden schreef ik over ‘de butlermoord’. Dick van Leeuwerden, butler, werd beschuldigd van de moord op zijn rijke werkgever, mevrouw Wylick, met palmboomrum. Hij was kort tevoren met haar getrouwd. Van Leeuwerden kreeg uiteindelijk twaalf jaar waarvan hij er acht uitzat. Hij overleed in 2020 als een gebroken man. Er bestond al gauw twijfel over de toedracht. Na de dood werd een bloedalcoholpromillage gevonden van 1,76 en de medicijnen inderal, promethazine en een benzo-preparaat, allen in normale concentratie. Die 1,76 promille is bij lange na niet dodelijk. Daar komt nog bij dat palmboomrum waarin 90 procent alcohol zit zo sterk is dat het letsel veroorzaakt in mond, keel en slokdarm. Ik vind op internet wel een palmboomrum van 81 procent. Ik neem aan dat men het gebruikt in cocktails, want als je dit onverdund drinkt, heb je geen leuke avond. De boerenlullenvraag is hoe je zo veel van deze etsende drank aan een zwakke oude dame kunt toedienen dat ze er aan overlijdt. Uit de gevonden bloedwaarden en gave slijmvliezen van de overledene blijkt dat dat inderdaad niet gaat. Bij een gewoontedrinker als mevrouw Wylick wordt het alcoholpromillage pas gevaarlijk boven de 4 à 5 promille. Bij jongeren (voegen we hier haastig aan toe), ligt die grens veel lager. Die kunnen al bij 1,9 promille comateus worden. Overigens ben je dan nog niet dood hoor. In 1985 beweerde de toenmalige patholoog-anatoom Jan Zeldenrust dat de gevonden concentraties tot de dood zouden kunnen leiden. Hetgeen ter zitting onmiddellijk in twijfel werd getrokken door Henk Maarten Laane, huisarts en patholoog. Zijn expertise werd terzijde geschoven omdat hij ‘maar een huisarts was uit de Bijlmermeer’. Er zijn vele herzieningsverzoeken aan de Hoge Raad gedaan. Dan moet er wel een novum zijn. De Hoge Raad weigerde keer op keer iets nieuws te ontdekken in weerwil van het feit dat zich over de jaren meer dan dertig deskundigen met een steeds vernietigender expertise over de feiten bogen. Het gaat om internisten, toxicologen, patholoog-anatomen en één wetenschapsfilosoof, Ton Derksen. Derksen weet als geen ander het slordige redeneren bloot te leggen waarmee onze hoogste rechtsinstantie tot haar conclusies komt. En wat dat novum betreft: uit onderzoek van het uiteindelijk beschikbaar gekomen hartweefsel van overledene is gebleken dat er sprake was van een acuut hartinfarct. Onlangs is het achtste(!) herzieningsverzoek afgewezen. In het persbericht van 12 december jongstleden van het advocatenkantoor Knoops (de verzoekers om herziening) reageert de Advocaat Generaal van de Hoge Raad op de bewering dat men zich daarboven ten onrechte een oordeel aanmatigt over medische zaken. Het antwoord is dit: ‘De Advocaat Generaal vindt dat bij deze stelling wordt voorbijgegaan dat het in deze zaak niet gaat om de medische causaliteit maar om de juridische causaliteit’. Met andere woorden: jullie kunnen wel bewijzen dat er sprake was van een natuurlijke dood. Maar wij kunnen zodanig jongleren met juridische begrippen dat het om moord blijkt te gaan. Waarom doet de Hoge Raad zo? Persoonlijke vete? Nah, er zijn veel te veel personen bij betrokken om zich allemaal te laten sturen door de nijd van één betrokkene. In de podcast De Butlermoord (KRO/NCRV) komen wat overwegingen ter sprake. De herhaalde herzieningsverzoeken worden voor een groot deel door steeds dezelfde personen beoordeeld. En die gaan niet zeggen dat ze er de vorige keer naast zaten. Dus is het antwoord: daar hebben we al naar gekeken. Ja, maar jullie keken niet goed! Een andere verklaring is wat Derksen noemt het geen-gedonderargument. De rechtsstaat functioneert prima en daar gaan we niet aan tornen. Dat we in Nederland zo weinig gerechtelijke dwalingen hebben, komt omdat de Hoge Raad dat stempel moet zetten, en die stempelt niet graag. Je krijgt pas een herziening als je de werkelijke dader aan de hand meeneemt naar de Hoge Raad. Waarom deze drukte terwijl Dick van Leeuwerden al overleden is? Het gaat om de nagedachtenis bij zijn familie en dierbaren. Maar nog ernstiger is het feit dat er vrijwel zeker enkele tientallen mensen onschuldig in het gevang zitten. Een ondraaglijke gedachte die de Hoge Raad denkt te smoren door haar weigering om de mogelijkheid van gerechtelijke dwaling te onderzoeken. Waarmee deze Hoeders der Gerechtigheid hun missie op cynische wijze ondergraven. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/is-de-hoge-raad-een-cynische-club~bf4a99f1/</guid>
      <pubDate>Thu, 18 Jan 2024 00:00:00 +00:00</pubDate>
    </item>
    <item>
      <title><![CDATA[De nachtmerrie van een man met prostaatproblemen is de vrouwelijke arts]]></title>
      <description><![CDATA[<p>Wat is de ultieme nachtmerrie voor de man met zijn prostaatprobleem en de bijbehorende ellende van frequente nachtplas, nadruppelen, urinegeur en positieverlies op de erotische markt? De vrouwelijke uroloog. Nu ligt híj eens een keer wijdbeens op de onderzoekstafel terwijl zij de echt niet fallisch bedoelde cystoscoop door zijn geslacht heen schuift waarbij de tranen in zijn ogen springen door de pijn die veel scherper is dan hij verwachtte. Als ze vraagt ‘Gaat het meneer?’, is hij zó verbeten bezig om de pijn weg te slikken dat hij geestelijk niet de ruimte heeft om te antwoorden. Als ze het nog een keer vraagt is er ineens een snik in zijn stem als hij een kalm bedoeld ‘Ja hoor’ naar buiten weet te frommelen. Hij slinkt en slinkt. Bij wijze van terugslaan kan hij het niet nalaten te denken: waarom doet zij dit? Wat drijft haar, afgezien van geneesdrang? Hij schrikt terug van een verdere exploratie van deze vervelende vraag, want op de bodem van deze put kan immers niks anders liggen dan iets zeer verdachts. Nu even een kleine salto achterover en we belanden bij de mannelijke gynaecoloog en hoe die ervaren wordt door vrouwen. En nu we hier toch zijn, laten we dan maar meteen doorlopen naar het panorama van alle mannelijke artsen en hun vrouwelijke patiënten. Dat ging toch altijd prima? Nu vrouwen eens goed om zich heen kijken in het vak blijkt dat allerminst het geval te zijn. Het is, denk ik, niet zo dat vrouwelijke artsen liever zijn voor zieke mensen. Het is mij tenminste nooit opgevallen. Men zegt daar graag over: ja, ze moeten wel een beetje hufterig worden anders redden ze het niet in die mannenwereld. Ik geloof daar niks van, maar kan dat niet onderbouwen. Er zijn echter veel subtielere verschillen in het functioneren van beide artsensoorten en die zijn wel onderbouwd met onderzoek. In het Nederlands Tijdschrift voor Geneeskunde van 21 december is collega Lombarts aan het woord. Zij is hoogleraar professional performance aan het Amsterdam UMC. In 2020-2021 verdiepte ze zich in vrouwelijke artsen en feminiene geneeskunde bij het Center for Advanced Study in the Behavioral Sciences aan Stanford University. Geneeskunde is zo mannelijk georiënteerd, omdat het vak aanvankelijk vrijwel uitsluitend door mannen werd uitgeoefend. Wat honderd jaar geleden mannelijk was, is nog steeds aanwezig in de medische praktijk: een overdreven waardering van techniek, objectiviteit en macht. En veel minder aandacht voor communicatie, empathie en compassie. Lombarts bespreekt het feit dat vrouwelijke artsen gemiddeld betere klinische resultaten laten zien. Zij veronderstelt dat dat komt omdat alleen vrouwen die het hardst willen werken en die ook nog het slimst zijn, het redden in de mannelijke geneeskunde. Mijn veronderstelde ‘ook maar een beetje hufterig worden’ dus. Ze komt ook met een boeiende toevoeging. Vrouwen zijn minder waaghalzerig, luisteren beter en houden zich strakker aan protocollen. Ze noemt twee publicaties in een belangrijk Amerikaans tijdschrift, JAMA Surgery, die laten zien dat er bij vrouwelijke chirurgen lagere mortaliteitsscores zijn, minder heropnames en minder postoperatieve complicaties. Da’s niet niks. Lombarts zoekt ook naar een remedie. Hier komen we op het terrein van artsverzachting waarover ik niet erg optimistisch ben. De medische opleiding is voornamelijk gericht op kennis en vaardigheden die betrekking hebben op het menselijk lichaam. Er wordt veel minder aandacht besteed aan kijken naar de ziel. Ik bedoel niks theologisch. Het gaat om het verschil tussen aandacht voor de gebroken heup van de oudere alleenstaande dame en aandacht voor haar bezorgdheid om haar geliefde hond, die nu alleen in huis zit. De vraag hoe we zowel mannelijke als vrouwelijke artsen zo ver krijgen om eens wat liever te zijn voor hun patiënten is, vrees ik, veel ingewikkelder dan Lombarts denkt. ‘Meer aandacht hiervoor in de opleiding’ wordt al tientallen jaren geroepen. Ik roep het ook steeds. Zonder enig effect. Of vrouwelijke artsen vanzelf liever zijn dan mannen blijft dus onbewezen, maar dat vrouwelijke artsen vaak heilzamer werken wordt nog altijd onvoldoende onderkend. De Nijmeegse hoogleraar Vrouwenstudies Geneeskunde Toine Lagro-Janssen zei bij haar aantreden in 1997: “Binnen geneeskunde leidt het gelijkheidsdenken al te zeer tot het mannelijke als normaal en tot veronachtzaming van het vrouwelijke”. Dat is nu 27 jaar geleden (zucht). Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-nachtmerrie-van-een-man-met-prostaatproblemen-is-de-vrouwelijke-arts~b4e0c4da/</guid>
      <pubDate>Fri, 12 Jan 2024 00:00:00 +00:00</pubDate>
    </item>
    <item>
      <title><![CDATA[Het kan: met één been in het graf, terwijl je nog rondspringt op aarde]]></title>
      <description><![CDATA[<p>In september vorig jaar schreef ik in een column over het boek De medische omerta dat er in Nederland elk jaar zo’n zesduizend baarmoeders onnodig verwijderd worden bij vrouwen die last hebben van myomen, een vleesboom. Het is onnodig omdat er een beter, goedkoper, sneller, minder beschadigend alternatief bestaat, waarbij je bovendien je baarmoeder en je vruchtbaarheid kunt behouden: embolisatie door de interventieradioloog. Hierbij worden via een bloedvat in de lies wat bloedvaten geblokkeerd met het gewenste resultaat. Op 21 december jl. vertelde Wouter Hehenkamp, ambassadeur van de Nederlandse gynaecologen, in Nieuwsuur dat er jaarlijks 1764 baarmoeders worden verwijderd. Uit doorgaans welingelichte kring verneem ik dat zijn cijfers niet kloppen. Het gaat om veel meer. Ontstellender is de reden waarom gynaecologen er niet in slagen om het heilzame alternatief van embolisatie aan te bieden: “Je hebt als gynaecoloog te weinig tijd. We hebben meestal maar een kwartier om alle opties uit te leggen. Zo werkt het systeem.” Hij zei het echt. Door dit tijdgebrek worden er volgens Hehenkamp per jaar wellicht zo’n vierhonderd baarmoeders onnodig verwijderd (maar dat zijn er dus meer). Overigens hebben die gynaecologen kennelijk wel tijd om de ingreep van baarmoederverwijdering uit te voeren, wat ze minstens vijftig keer zo veel tijd gaat kosten als de doorverwijzing naar de interventieradioloog. Soms hoef je iemand maar het schepje aan te wijzen, en hup, hij graaft fluks zijn eigen graf. Over graf gesproken, collega S. vertelde over een mevrouw die het voor elkaar kreeg om met één been alvast het graf in te stappen. Haar linker been moest geamputeerd worden en zij had de moeite genomen om er een graf voor te kopen. Ze zou zich daar straks bij voegen om in zekere zin weer ‘heel’ te worden. Haar verlangen om anatomisch uit één stuk de jongste dag af te wachten vond S. heel begrijpelijk. Zij vroeg zich wel af wat te doen als die vrouw onverhoopt ver-ast zou worden tijdens een vakantie op Java, na de val in een vulkaan. Nou meldt zich tegenwoordig van alles bij de Hemelpoort, hoe langer hoe meer dieren bijvoorbeeld, maar wat gaat Petrus doen met één allenig been? Op aarde is het duidelijk: wat het ziekenhuis uit u verwijdert of zelfs geheel van u scheidt, blijft ook na verwijdering of scheiding uw eigendom en dat geldt a fortiori ook voor geamputeerde ledematen. Je mag je been mee naar huis nemen, in de tuin begraven, op sterk water zetten of in een heus graf laten neerdalen. Het kan dus, met één been in het graf terwijl je nog rondspringt op aarde. Nu we toch in de afdeling sterke verhalen zitten, ik lees I was thinking, de autobiografie van de Amerikaanse filosoof Daniel Dennett. Hij vertelt wat de chirurgen deden met zijn brein nadat zij hem wegens een scheur in zijn lichaamsslagader bij de rand van het graf hadden weggegrist. Het gaat om een filosofenbrein dus was men extra voorzichtig, zegt Dennett. Na afloop van zo’n ingreep bestaat het risico dat er kleine weefselflardjes uit het geopereerde gebied in je hersenen belanden. Om dit te voorkomen hadden ze zijn hersenen even schoongespoeld door de stroomrichting van het bloed te veranderen zodat het bloed er door de aderen in en via de slagaderen weer uit kwam. De vraag of dat kan en waar die weefselflardjes dan vervolgens belanden, wist S. ook niet te beantwoorden. Nou bluft Dennett wel vaker, ook als filosoof. “Nou ja”, zei S., “Amerikanen durven wel veel natuurlijk, vandaar dat ze op de maan belandden toch?” Ja, en in Vietnam, Afghanistan en Irak. Op de vraag van S. of ik zelf ook nog weleens wat meemaak ‘bij die euthanasieclub waar jij nog steeds voor werkt’, kon ik vertellen dat ik de medicatie voor levensbeëindiging altijd bij dezelfde apotheek haal. De gemiddelde huisarts komt één of twee keer per jaar om dit soort medicatie, maar ik kom wel vijftien keer per jaar. Zodat een ongeruste apothekersassistente aan de apotheker vroeg: “Die dokter hè, die staat hier verdorie om de haverklap om dodelijke medicijnen op te halen. Kán hij het eigenlijk wel?” “Kan hij wat?” “Nou, gewoon dokteren, of lost hij al zijn moeilijke gevallen op deze manier op?” Motto: met één been in het graf. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-kan-met-een-been-in-het-graf-terwijl-je-nog-rondspringt-op-aarde~b25ceb9a/</guid>
      <pubDate>Fri, 5 Jan 2024 00:00:00 +00:00</pubDate>
    </item>
    <item>
      <title><![CDATA[Mevrouw Röntgen was de eerste die bij leven een blik kreeg op de dood]]></title>
      <description><![CDATA[<p>Soms slenter je dagen aaneen door het leven zonder ergens iets tegen te komen dat doet denken aan wat collega Goslinga vorige week ‘het suizen van de zeis’ noemde. En dan ineens klinkt het onmiskenbare geluid meerdere keren op één dag. In de ochtend las ik dit citaat uit Mrs. Dalloway (het gaat om een blik op Londen in een verre toekomst): ‘… wanneer Londen een met gras overgroeid pad is en al de mensen die zich op deze woensdagochtend door de straten haasten niet meer zijn dan een hoop beenderen met hier en daar een trouwring in het stof.’ Ik dacht: zo makkelijk krijgen ze mij er niet onder, en ging door met de voorbereiding van een spreekbeurt. Ik wilde iets vertellen over negentiende-eeuwse artsen om langs die weg het betrekkelijke van de hedendaagse medische triomfen te laten zien. Ik kwam onder andere Wilhelm Röntgen tegen. De manier waarop hij zijn stralen ontdekte in 1895 heeft iets sprookjesachtigs. Hij werkte aan iets heel anders in een volledig verduisterd laboratorium, maar zag tot zijn verwondering een scherm in de buurt van zijn proefopstelling oplichten. Röntgen was beducht voor zijn reputatie en wilde niet al te haastig de straat op rennen met ‘stralen die dwars door materie heen kunnen’. Na weken van experimenteren wist hij toch echt de eerste, ja, röntgenfoto te maken. Het werd de hand van zijn vrouw. Zij zag het skelet van haar hand, met de trouwring, en zei: ‘Ik heb mijn dood gezien’. Mevrouw Röntgen kreeg als eerste mens tijdens haar leven een blik op wat er na haar dood van haar zou overblijven, in fysieke zin. Als je hem voor het eerst ziet, veroorzaakt de foto nog altijd een lichte huiver. In het kader van een schrijfproject rond lichaam en geest stuitte ik vervolgens op de woorden van Socrates uit 399 v.Chr. In de toespraak die hij hield tot zijn rechters nadat ze hem ter dood hadden veroordeeld, kwam hij tot een bijzondere nuchterheid over de dood: ‘De dood kan twee dingen betekenen. Of het is vernietiging en de doden zijn zich nergens van bewust. Of, naar ons gezegd wordt, betekent de dood eigenlijk een verhuizing van de ziel van deze plek naar een andere.’ De dood als droomloze slaap. Zo bekeken is de dood gewoon één nacht goed slapen. De andere mogelijkheid is nog zegenrijker, want in die andere plaats ga je de doden ontmoeten. Bovendien ben je daar buiten het bereik van onze zogenaamde rechtvaardigheid (zegt Socrates minachtend tegen zijn aardse rechters). Want daarginds vindt men de ware rechters, Minos, Rhadamanthys en Aeacus. Wat mij verraste is de uitdrukkelijk overwogen mogelijkheid dat dood-zijn droomloos slapen is. Je hebt de neiging om te zeggen: wisten ze dat toen al? Hetgeen klinkt als ‘valt me mee van ze’, alsof de geslachten vóór ons dommer waren dan wij. Ten slotte ontmoette ik een bijna komische variant van de zeis in gesprek met een terminaal zieke man van 87, lid van de Scientologykerk. Zijn huisarts vertelde dat hij letterlijk juichte toen hij hoorde dat hij in aanmerking kwam voor euthanasie. Nou vinden we het fijn dat mensen hun naderende einde rustig onder ogen zien, maar juichen wekt enige bevreemding. Meneer vertelde mij dat zijn ziel zijn lichaam zou verlaten en vervolgens verder zou gaan in een ander lichaam. Ik vroeg of hij ook voor een dierenlichaam zou kunnen kiezen. Nee, dat vond hij beneden zijn waardigheid. “Kom nou zeg. Ik heb al duizenden levens achter de rug en dan zal ik nu in een hond of een schaap gaan zitten?” Ik vroeg: “Gaat dit nou allemaal wel zo makkelijk als u zegt? Krijg je geen gedoe als je eerder uit het leven stapt? Binnen het hindoeïsme word je dan immers zo een paar klassen teruggezet omdat je de les niet hebt afgemaakt. Dus dat laat je wel in een volgend leven.” Vond hij een rare suggestie. Nee hoor, geen sprake van. Bij het afscheid zei ik: “Nou ik hoop dat ze een mooi nieuw leven voor u klaar hebben daarginds”. “Dat maak ik uit. Ik ben de baas”, was zijn antwoord. Als het zo’n makkie is, moeten we dan niet eens bellen met die Scientologists? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/mevrouw-rontgen-was-de-eerste-die-bij-leven-een-blik-kreeg-op-de-dood~bd75973e/</guid>
      <pubDate>Fri, 15 Dec 2023 00:00:00 +00:00</pubDate>
    </item>
    <item>
      <title><![CDATA[Elke arts omschrijft zich als gedreven, integer, veeleisend, loyaal]]></title>
      <description><![CDATA[<p>Als je voor het eerst een artikel publiceert in het Nederlands Tijdschrift voor Geneeskunde dan wordt je ook een vragenlijst voorgelegd over een aantal aspecten van jouw doen en laten. De rubriek heet ‘Maak kennis met Truus Jansen’ – de naam is verzonnen. De antwoorden leveren een aardige blik op artsen die in het tijdschrift publiceren, dus niet op alle artsen, zeg ik er gauw bij. Op de vraag: ‘Wat wilde u vroeger worden?’ Krijgen we: kleuterjuf – wielrenner – architect – boswachter – politieagent – voetballer – veearts – gymleraar – danseres – chemicus. ‘Welke arts bewondert u het meest?’ Hier noemen ze bijna altijd een oudere collega binnen hun eigen discipline die een voorbeeld was in hun opleiding en behulpzaam tijdens het promotietraject. Één keer wordt Ursula von der Leyen genoemd omdat ze zeven kinderen weet te combineren met een intensieve baan. Ik wist wel van die baan, maar niet van die zeven kinderen. En de vraag of ze het weet te combineren zullen we aan man en kinderen moeten voorleggen. Overigens zijn kinderen en baan voor alle artsen een struikelblok. Op de vraag: ‘Hoe is de balans tussen werk en privé in uw leven?’ antwoorden ze allemaal dat dat niet goed gaat, of nauwelijks, of meestal wel maar nu even niet. Volgende vraag: ‘Wat is de grootste vergissing uit uw carrière?’ Daar krijg je natuurlijk nooit een eerlijk antwoord op. Mochten ze iets noemen dan blijkt dat achteraf juist een goeie zet te zijn geweest, in de trant van: ‘Ik koos voor vorkheftruckchauffeur totdat die arts op de Spoedeisende Hulp mijn vinger er weer aanzette na het ongeluk, toen besefte ik ineens ...’ Wat mij aangenaam verraste was dat ze vinden dat artsen goed betaald worden. Om fit te blijven doen ze wat iedereen doet, of zegt dat-ie doet, hoewel, er zit één kitesurfer bij. Guilty pleasure? Netflix-series – Tony Chocolonely – M&amp;M’s – naar Ik vertrek kijken – vertel ik niet – winkelen – Studio Sport. ‘Wat doet u met 1 miljoen?’ Een huis voor de kinderen, huisje in Frankrijk, onderzoek financieren, mooie reis maken. ‘Wanneer bent u het gelukkigst?’ Vrijwel unaniem: bij mijn gezin, in de natuur. Er zat in mijn selectie toevallig niet één arts bij zonder gezin. Ergernissen: administratieve rompslomp, machtsmisbruik, regelgeving, graffiti en honden die tegen je op springen. Ja, dat machtsmisbruik. Een recente rapportage in Medisch Contact vermeldt dat 30 procent van de artsen last heeft van ernstig grensoverschrijdend gedrag door collega’s. Favoriete muziek is Sting, Bach, Beatles, Vivaldi, Shaffy, Croce, Radiohead, Arcade Fire, Alt. J., Kol Nidrei en jazz. Veel minder klassiek dan mijn vooroordeel dacht. Wat lezen deze dokters? Harry Potter – Shem, The House of God – Kim van Kooten, Lieveling – Safran Foer, Extremely loud etc. – Hanya Yanagihara, Een klein leven – Lize Spit, Het smelt – Elena Ferrante – Ton van der Lee, Solitaire etc. – Vasili Grossman, Leven en Lot. De grappigste opmerking komt van een collega die de vraag of hij weleens een boek herleest beantwoordde met: ‘Ik heb het weleens geprobeerd, maar je hebt dan al gauw in de gaten hoe het verdergaat en dan is de lol er wel vanaf voor mij.’ Klinkt als: ja, zo’n symfonie, als je daar dan weer naar luistert dan weet je precies hoe het verder gaat, toch? ‘Wat zijn uw persoonlijke kenmerken?’ Gedreven – integer – veeleisend – hardwerkend – energiek – sociaal – loyaal – doorzetter – nauwgezet – leergierig – bescheiden – niet bang – bruggenbouwer – verbindend – teamspeler – betrokken. Nou ja, je kunt moeilijk zeggen: gemakzuchtig – achterbaks – pesterig – rancuneus – seksistisch – racistisch en huichelachtig als men vraagt wat voor type je bent. Alles overziend is er weinig onderscheidends aan onze beroepsgroep, zeker niet buiten de werkuren. Hoewel ik niet goed weet of alle beroepen zichzelf zo hardwerkend, gedreven, doorzettend, et cetera. zouden neerzetten. De persoonlijke kenmerken die ze graag vermelden zijn voornamelijk eigenschappen die je overeind houden in de slangenkuil van het ziekenhuis, waar vele disciplines zich verdringen rond de buit. Ik bedoel dit niet alleen cynisch. Een arts die vanuit haar of zijn hart zegt: ‘Ik ben ten diepste begaan met de zieke mens, ik wil graag genezen en als dat niet kan dan zou ik troost willen bieden', die heeft niet lang te gaan in een hedendaags ziekenhuis. Waarop collega S. antwoordde: “En buiten het ziekenhuis redt die het ook niet.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/elke-arts-omschrijft-zich-als-gedreven-integer-veeleisend-loyaal~b8e24144/</guid>
      <pubDate>Fri, 8 Dec 2023 00:00:00 +00:00</pubDate>
    </item>
    <item>
      <title><![CDATA[Als het zelden wereldverbeterend is, wat is filosofie dan?]]></title>
      <description><![CDATA[<p>Ik weet nog steeds niet goed wat filosofie nou precies is. Het is geen wetenschap, want wetenschappers redden het uitstekend zonder filosofie. Mensen zeggen graag dat het van het allergrootste belang is. Maar dat zeggen boksers ook van boksen, en dichters van dichten. Ik sympathiseer daar wel mee, maar de meeste mensen die ik ken vinden hun weg van wieg naar graf zonder ooit iets van filosofie te hebben gemerkt. Hier stuiten we op een dilemma. Of je moet à la Winkler Prins verzuchten ‘uit talloos veel miljoenen wordt niets, helemaal niets’. Of je zult de betrekkelijke onbelangrijkheid van filosofie onder ogen moeten zien. Ik trof in The Times Literary Supplement een aardige anekdote over het belang van filosofie. Het gaat om een verzonnen dialoog tussen een Amerikaanse president en John Rawls, de filosoof die in 1971 A Theory of Justice schreef. Het boek wordt beschouwd als het belangrijkste geschrift in de Engelse taal over sociale filosofie sinds de 19de eeuw. President: ‘OK prof, rechtvaardigheid, zeg het maar.’ Rawls: ‘Het grondprincipe van een rechtvaardige maatschappij is dat iedereen vrij is om te geloven wat hij wil en zich te verbinden met wie hij wil.’ President: ‘Genoteerd. En verder?’ Rawls: ‘Eerlijke verdeling van kansen. Onderwijs van hoge kwaliteit voor iedereen zodat wie dat wil zich kan ontwikkelen naar zijn vermogen.’ President: ‘Geweldig. Wat nog meer?’ Rawls: ‘Ten slotte moeten we ervoor zorgen dat ook de laagstbetaalden goed betaald worden, ook als de grote bedrijven minder winst maken.’ President: (aarzelend) ‘Hoe krijgen we dit voor elkaar?’ Rawls: ‘Dat is uw probleem. Ik leg alleen maar uit wat uw doelen moeten zijn.’ President: ‘En daar had u 560 pagina’s voor nodig?’ Er is niet één machthebber die in Rawls bladert om te zien hoe het verder moet. Ik ben zelf niet erg van hoe-moeten-we-verder filosofie. Wil ik dan niet weten hoe we verder moeten? Zeker, maar bij ziekte, klimaatproblemen, files, voedselleverantie, Tata Steel, huwelijksellende, verlies van dierbaren, naderende ouderdom en elektrische auto’s heb ik liever geen filosoof over de vloer. Filosofen die menen te weten hoe het verder moet, zijn vrijwel altijd gedoemd tot een even subtiele als zinloze exercitie in het beschrijven van de route die we zouden moeten nemen. Er is één keer op zeer grote schaal wel geluisterd naar een filosoof met een ijzeren routebeschrijving: Karl Marx. U weet wat daarvan kwam. Ik kan natuurlijk niet helemaal gelijk hebben, dus noemen we de naam van de Australische filosoof Peter Singer die ons denken, en dus ook handelen, rond dierenwelzijn weldadig heeft beïnvloed. Als het zelden wereldverbeterend is, wat is filosofie dan? Het is geen literatuur of poëzie, want elke filosoof wil alle vorige filosofen het liefst begraven. Sommigen willen zelfs dat de hele discipline de tent sluit na hun publicatie. Dichters en schrijvers willen hun kunstbroeders ook wel begraven, maar dan letterlijk. Filosofen besteden erg veel tijd aan het bestrijden van andere filosofen door gaten te boren in hun redeneertrant. Dichters en schrijvers doen dat niet, of nauwelijks. In hun wereld is ‘er naast zitten’ of ‘gelijk hebben’ helemaal geen maatstaf. Carmiggelt schreef niet omdat Nescio het schrijven verkeerd aanpakte. Maar Aristoteles filosofeerde wel omdat de filosofen vóór hem niet goed filosofeerden. Kant bestreed Hume. Wittgenstein maakt in zijn denken een elegante zijsprong door te stellen dat hij niet naar de waarheid zoekt, maar dat het hem erom gaat helderheid te scheppen over wat we denken dat we zoeken. Die verkregen helderheid leidt verder nergens toe, in de zin waarin de ontwikkeling van de elektrische auto wel ergens toe leidt. Misschien moet je filosofie vergelijken met muziek. Wie vraagt na het luisteren naar een muziekstuk: hoe kan ik dit gebruiken om mijn leven, of deze maatschappij, te verbeteren? Er is denk ik wel één groot verschil met andere menselijke uitingen. Literatuur, muziek, schilderkunst, poëzie, het zijn domeinen waarin we mensen bezig zien op een niveau dat we zelf nooit zouden kunnen bereiken. Maar als het gaat om nadenken over het menselijke lot, dan meent iedereen die een smartphone kan bedienen dat hij of zij wel degelijk in staat is tot een zinvolle bijdrage. Hetgeen toch echt niet het geval is. Denk ik. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/als-het-zelden-wereldverbeterend-is-wat-is-filosofie-dan~b88b44f7/</guid>
      <pubDate>Fri, 1 Dec 2023 00:00:00 +00:00</pubDate>
    </item>
    <item>
      <title><![CDATA[Waarom mogen geen kritische vragen worden gesteld bij genderdysforie?]]></title>
      <description><![CDATA[<p>There’s something rotten in the state of gender-dysforia. Met dit verfrommelde Hamlet-citaat ontving ik een waarschuwingsmail van een collega. Zij verwees mij naar een aantal uitzendingen en publicaties rond dit thema. Waar hebben we het over? Gender is je innerlijke gevoel van man of vrouw zijn. Geslacht is je anatomische mannelijkheid of vrouwelijkheid. Er zijn mensen die leven met de wetenschap dat ze geestelijk vrouw zijn, maar lichamelijk zijn ze man. En omgekeerd. Het is een martelend besef. En er kan iets aan gedaan worden. Om het lichaam van een vrouw richting man te veranderen, of man richting vrouw, zijn bepaalde maatregelen mogelijk: hormoonbehandeling en chirurgische ingrepen. Binnen de groep van genderdysforen bestaat reeds lang een tweedeling. Mensen met een aangeboren genderdysforie weten al zo gauw ze iets beseffen dat ze in het verkeerde lichaam zitten. Bij de tweede groep komt dit besef pas later als ze de puberteit in gaan. Het Radboud UMC, het Amsterdam UMC en Genderteam Zuid-Nederland bieden een genderpoli waar psychiaters, verpleegkundigen, psychologen, endocrinologen en chirurgen zich bezighouden met deze groep veelal jonge mensen. De problemen doen zich voornamelijk voor in de tweede groep, jonge mensen die zich in de puberteit tot de poli wenden. Er is in de afgelopen jaren een sterke stijging opgetreden van het aantal jongeren in deze groep, er is nu een wachtlijst van 2000 jongeren. Er zijn ernstige zorgen over de onderbouwing van de geboden behandeling. Het gaat hier om goeddeels onomkeerbare anatomische en psychologische veranderingen. Wie rond zijn zestiende begint aan het traject die kan op zijn, of haar, dertigste niet zeggen: “Ik heb me vergist. Ik ben, zo weet ik nu, eigenlijk wél een meisje, een jongen. Ik had dit nooit moeten laten doen.” Ja, je kunt dat wel zeggen, maar de terugkeer naar de uitgangssituatie is vrijwel onmogelijk. Zo kun je via de genderpoli belanden in een lichaam waarvan je nu definitief weet dat het niet bij je past en dat bovendien nog beschadigd is ook. Wel de akeligste uitkomst van een medische ingreep die je kunt bedenken. En je mag aannemen dat die psychiaters, verpleegkundigen, psychologen, endocrinologen en chirurgen zich de allergrootst denkbare moeite geven om te voorkomen dat een dergelijke verminking in lichaam en geest het gevolg is van hun werk. En daar zit de ellende. Ze hebben onvoldoende aandacht voor de vraag of hun behandeling het beoogde resultaat heeft. In een Zembla-uitzending van 26 oktober kwamen vele heikele vragen aan de orde. Onder andere: waarom worden er geen lange termijnresultaten onderzocht? Hoe doen deze kinderen het als ze 20, 30, 40, 50 jaar zijn? Waarom is er geen controlegroep? Dat wil zeggen: wat gebeurt er als je niet behandelt met onomkeerbare ingrepen, maar met begeleiding alleen? Een bizar aspect van de uitzending was dat twee methodologen, universiteitsmedewerkers, niet voor de camera wilden zeggen dat het behandelprotocol onvoldoende onderbouwd is. Het zogeheten Dutch Protocol over de aanpak van genderdysforie werd internationaal gevierd, maar is inmiddels terzijde geschoven. In Engeland en Finland is de betreffende kliniek zelfs gesloten tot nader order, precies vanwege de mogelijke schade die men jonge mensen zou aandoen. In het Nederlands Tijdschrift voor Geneeskunde van 7 november verscheen een vernietigend artikel over de kwaliteit van het gehanteerde protocol. Er is zwak bewijs voor veiligheid en effectiviteit. Er is geen specifieke aandacht voor de jongeren die pas later in hun leven met het probleem komen. Verder is er niets duidelijk over spijt op de lange termijn. En tenslotte heeft de behandeling een negatief effect op de hersenontwikkeling. Het ergste lijkt mij die spijt op lange termijn, misschien het grootst in de groep die hun genderprobleem pas ervaren in hun adolescentie. Deze jongeren kampen namelijk vaak met een heel ander psychiatrisch probleem, autisme wordt genoemd. Hun keuze voor genderbehandeling komt niet zelden voort uit de verkeerde motivatie. Het is geen zeldzaamheid dat er rond geestelijke problematiek iets als een hype ontstaat. Het is echter onduidelijk waarom genderdysforie nu zo om zich heen grijpt. Die twee methodologen die niks durven te zeggen wijzen op een merkwaardig sfeertje rond deze ernstige problematiek. Wie kritisch is wordt weggezet als een bekrompen type dat zich keert tegen de lhbti+-gemeenschap. Raar gedoe, toch? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/waarom-mogen-geen-kritische-vragen-worden-gesteld-bij-genderdysforie~b9d1cee3/</guid>
      <pubDate>Fri, 24 Nov 2023 00:00:00 +00:00</pubDate>
    </item>
    <item>
      <title><![CDATA[Levenseindebegeleiders, wat zijn dat voor types?]]></title>
      <description><![CDATA[<p>D66 blijft zoeken naar een manier waarop het zelfgewilde levenseinde voor de wat oudere medemens met zo min mogelijk gedoe geregeld kan worden. Nee, de euthanasiewet helpt hier niet. Het gaat om mensen die niet vanwege een lichamelijke of psychische ziekte dood willen. De term ‘voltooid leven’ is verlaten. Het gaat niet om mensen die zich moe maar voldaan richting graf of urn bewegen. Het merendeel is ongelukkig en wil daar een eind aan. De nieuwe term is ‘lijden aan het leven’ en dat lijkt mij realistischer. Het idee is mij sympathiek, maar dat geldt ook voor vrede op aarde, de vraag is: hoe regelen we dat? In Trouw van 7 november geeft Anne-Marijke Podt, D66 kamerlid, uitleg over het voorstel. Het gaat om een aangepaste versie van het wetsvoorstel van Pia Dijkstra dat de Tweede Kamer nooit bereikte omdat de Raad van State er te veel gebreken in zag. Ik probeer de voorgestelde gang van zaken te schetsen: u bent 85, u wilt dood. U bent redelijk van lijf en leden, maar toch wilt u niet verder. Uw levensgezel is gestorven, uw kinderen zijn lief maar komen eens in de maand. De politiek ontmoedigt u, het klimaat... maar deze lijst is eindeloos. En arbitrair. Is uw lijst erg genoeg om de dood er op los te laten? Om dat te beoordelen komt een speciaal opgeleide ‘levenseindebegeleider’ drie keer op bezoek. U moet gedurende zes maanden blijven zeggen dat u dood wilt. Een arts kijkt of u niet lijdt aan een lichamelijke of psychiatrische ziekte. Is het iets lichamelijks en ernstig genoeg dan zit u in de verkeerde trein en kunt u alsnog overstappen naar de euthanasiewet. Is het lichamelijk maar niet zo erg, dan kan de levenseindebegeleider verder met de procedure. Is het psychisch en maakt het uw doodswens verdacht dan, ja dan wat? Dan blijft het besluit aan u of u psychiatrische hulp wilt of niet. Mevrouw Podt vertelt niet wat de handelwijze is als de arts constateert dat u wilsonbekwaam bent op het punt van uw doodswens. Zal de dokter dan tegen de levenseindebegeleider zeggen: ze weet niet wat ze doet, maar ga uw gang? Maar goed, als deze hordes genomen zijn dan zal de levenseindebegeleider u het dodelijke drankje overhandigen. En nu de problemen. Die ‘levenseindebegeleiders’, wat zijn dat voor types? In ieder geval géén artsen, jakkes. Waar halen deze mensen hun speciale opleiding? Onduidelijk. Wie is die arts die er bij komt kijken? Podt noemt de legendarische huisarts die deze tachtiger al jaren kent. Helaas is die arts nog nauwelijks te vinden. Wat als die arts zegt: ik wil dat hier ook door een andere collega naar gekeken wordt die meer afweet van oncologie/psychiatrie/endocrinologie? Dan ontstaat er allerlei gedoe dat we nu juist wilden uitbannen. Wat vindt de levenseindebegeleider ervan als u in die zes maanden nog een keer op vakantie wilt, toch een nieuwe heup neemt en zelfs een griepvaccinatie gaat ophalen? Gaan de zes maanden weer opnieuw in na zo’n teken van levenslust? Tenslotte, waar halen de levenseindebegeleiders de dodelijke medicatie vandaan? Geen arts zal een recept schrijven op grond van de mededeling van de levenseindebegeleider ‘dat meneer lijdt aan het leven’. En een apotheker doet niets zonder recept. En dan het lot van de bestaande euthanasiewet. Er zal een onstuitbare overloop ontstaan van die wet naar de ‘lijdend-leven’ wet. Stel u hebt pijn in uw gewrichten, u bent lichtelijk depressief, wellicht een beetje dement en vooral erg alleen. Euthanasie binnen de huidige wet lukt nét niet. Ja, dat heb je soms. Nu is de oversteek naar de lijdend-leven-wet een makkie. Want niets doet zo ernstig lijden als zo’n afwijzing binnen de bestaande wet. Die afwijzing biedt eigenlijk een garantie voor u en een houvast voor de levenseindebegeleider, die nu gauw aan de gang kan, met korting op die zes maanden want u bent al vele maanden bezig. Nou vergeet ik bijna de slimmerds die de huidige regeling al meteen overslaan en linea recta naar de levenseindebegeleider gaan. Ze krijgen het nog druk, die levenseindebegeleiders. Ik herhaal nog eens dat het idee van een makkelijk te regelen dood voor de oudere mens mij sympathiek is, maar deze route? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/levenseindebegeleiders-wat-zijn-dat-voor-types~b3932a9a/</guid>
      <pubDate>Fri, 17 Nov 2023 00:00:00 +00:00</pubDate>
    </item>
    <item>
      <title><![CDATA[‘Medisch zinloos’ is dat ‘niet de moeite waard’?]]></title>
      <description><![CDATA[<p>Mensen sterven opvallend vaak te vroeg. Dat is een kwalificatie die we soms tot op hoge leeftijd handhaven. Alleen sukkels schieten in de lach als er in de overlijdensadvertentie van een honderdjarige staat: ‘tot ons grote verdriet is plotseling overleden...’ Er wordt ook wel te laat gestorven. Het geleidelijke wegzinken in dementie wordt niet zelden ervaren als een tragisch uitstel van wat toch een keer zal moeten gebeuren, liefst zo gauw mogelijk eigenlijk. Het is wel de moeite waard om even stil te staan bij de toon van wat ik zojuist opschreef. We praten over de dood als een arrangement dat voor een aanzienlijk deel door mensen wordt geregeld. We praten erover alsof het om een klus gaat die geklaard moet worden. Wij mensen maken immers zelf uit wat te vroeg is en wat te laat, als we het over sterven hebben. Daarnaast beseffen we ook wel dat er zoiets bestaat als een blind noodlot waar geen opinie iets tegen doet. Al dat praten over goed of slecht sterven is de uitdrukking van een houding ten opzichte van de dood die beslist niet van alle tijden is. Mijn moeder stierf in 1959, moeder van zes kinderen, de jongste elf jaar oud. Ze was vierenvijftig. Op het bidprentje schreef de kapelaan van onze parochie: ‘Mijn God, waarom die lieve vrouw, die sterke vrouw, die voorbeeldige echtgenote en moeder ontrukt aan de vreugde van haar christelijk gezin?’ En hij voegt daar onmiddellijk aan toe: ‘Diep geheim, maar wij buigen het hoofd en aanbidden Gods heilige Wil.’ Hier spreekt een heel andere houding ten opzichte van de dood. Wij mensen hebben onze plaats te weten. Er is sprake van een deemoedig aanvaarden. De medische wetenschap had zijn best gedaan, maar het mocht niet baten. Op de een of andere niet achterhaalbare wijze was God zelf bij dit sterven betrokken. Zijn wil is heilig, we gaan er zelfs voor op onze knieën. We lezen dit nu als nogal bizar. Ik memoreer het om iets aan de orde te stellen dat nog dagelijks een probleem is in onze gezondheidszorg. Het zijn onder andere de moslims binnen onze bevolking die het sterven nu juist niet beschouwen als iets dat wij zelf wel uitmaken. Zij ervaren de dokter die goede pijnstilling regelt zodat de stervende makkelijk kan inslapen als een mens die zijn plaats niet weet in wat uiteindelijk een goddelijk bestel is. Die dokter vindt dat hun bezorgdheid over haar pijnstilling leidt tot nodeloos lijden. Rond eventuele levensverlengende maatregelen spreken artsen dan graag over ‘medisch zinloos’. Met name wordt een eventuele ic-opname afgeweerd met de bewering dat het medisch zinloos is. Een bewering die altijd een waarde-oordeel in zich bergt. Wat men bedoelt is dat men het onjuist vindt om de dood van deze man of vrouw langer uit te stellen. Het kan gedaan worden, maar wij gaan het niet doen. En daar zit precies de pijn voor gelovigen die menen dat niet de mens, maar God uitmaakt wanneer er wordt gestorven. Persoonlijk ervaar ik het als een zegen dat de mens het uitmaakt in dit soort situaties, maar het gaat niet om hoe ik het zie. Niets is erger dan het gevoel dat men je vader of je moeder de dood in geduwd heeft toen hun tijd nog niet was gekomen. Toch vrees ik dat dat precies is wat we gelovigen aandoen met ons geregel rond de dood. Ik zag eens een vreselijke scêne in een tv-programma waarin de ic-arts een hindoestaanse patiënte loskoppelde op de ic onder wanhopig geschreeuw van de familie. Het team had besloten dat voortzetting van de behandeling medisch zinloos was. Ik weet wel dat het leven ook hier geven en nemen is, maar ik heb niet de indruk dat wij Nederlandse dokters veel geven in deze context. En waar het ‘medisch zinloos’ betreft zitten we in een glazen huis. Er worden door artsen zo veel aantoonbaar zinloze dingen gedaan dat we zelfs een hoogleraar Zinnige Zorg hebben, Sjoerd Repping, die tracht om tenminste aan te wijzen wat onzin is in de hoop dat we er dan ook mee zullen ophouden. Hij is voorlopig nog niet klaar. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/medisch-zinloos-is-dat-niet-de-moeite-waard~b6a189a6/</guid>
      <pubDate>Fri, 10 Nov 2023 00:00:00 +00:00</pubDate>
    </item>
    <item>
      <title><![CDATA[Van God kregen we te horen wat voor types we waren]]></title>
      <description><![CDATA[<p>In de Tijdgeest van vorige week schreef Mathias Smalbrugge een essay over theologie. Ik begreep er niet veel van. Dat komt door mijn naïeve idee dat theologie over kennis gaat van God en hoe hij zich met ons verhoudt. Smalbrugge zegt weinig over God, maar wel iets over het begrip God. “Zo kun je je ook afvragen hoe het begrip God het woord geloven kleurt. En omgekeerd, hoe geloven het godsbegrip kleurt. Dat levert nieuwe inzichten op over hoe geloof onze kijk op de euro, op God en de liefde kleurt en hoe wij dat geloof gebruiken. Dan ontstaat er ruimte voor een open debat.” Zijn tevredenheid met het eindresultaat valt me tegen: ruimte voor een open debat? Als ik wil debatteren dan ga ik wel naar de filosoof. Bij de theoloog wil ik in geloof eindigen. Laten we God dan maar even vergeten en ons op het godsbegrip storten, in de sfeer van een open debat. Als je iets wilt leren over het gezin waar je uit komt dan moet je eens op bezoek gaan bij een ander gezin. Ja, daar word je vaak erg veel wijzer van, soms verdrietiger (het kan dus ook zonder dreigen met geweld), en soms kolossaal opgelucht (wat leven wij dan eigenlijk in luxe). Hetzelfde geldt voor je dorp of je stad. Het is lastig om van Amersfoorters een reëel verslag te krijgen over de Amersfoortse mentaliteit, want die mensen zijn erin ondergedompeld. Maar in Utrecht hebben ze daar wel kijk op, omdat ze zelf niet in die sfeer verkeren. Zo is het altijd weer verfrissend om vrienden uit Engeland, Amerika of Pakistan over Nederland te horen praten. Mijn Pakistaanse vriend Mohammed Asghar had een aardige kijk op de Nederlandse huwelijkspraktijk in vergelijking met die in zijn eigen land. Ik keurde het gearrangeerde huwelijk af. Zijn antwoord was: geweldig, jullie huwelijk dat gebaseerd is op verliefdheid. Kijk eens naar het aantal echtscheidingen. Daarmee waren we er niet, want nu ontspon zich een gesprek over huwelijksellende. Is die draaglijker als je het zelf hebt aangericht, zoals bij ons? Of snijdt het minder diep als je de beide ouderparen de schuld kunt geven? Het gaat mij er nu niet om wat beter is, opgelegd of zelf gekozen, het gaat erom aan te tonen dat je iemand van buiten je sfeer nodig hebt om op vruchtbare manier te kunnen praten over de sfeer waar je in zit. Vrijwel alle filosofen na Kant betrappen zichzelf erop dat ze het in zeker opzicht steeds met zichzelf over zichzelf hebben, en daar word je niet wijzer van. Daarom was God zo’n heerlijke buitenstaander. Daar vond je een mening van buiten de club, en een stevige mening. Van God kregen we te horen wat voor types we waren. Waar we vandaan kwamen, waar we heen gingen, hoe we ons verhielden tot de wereld waarin we leefden. Waar we stonden ten opzichte van plant, dier en kosmos. Met God kon je echt praten over het mensdom. Hij toefde er immers boven en overzag de hele boel Dit idee bleek niet vol te houden. Het ondermijnen begon al bij Xenophanes die rond 570 v.Chr. zijn bedenkingen uitte over hoe wij mensen die buitenmenselijke God vormgeven: “De Ethiopiërs zeggen dat hun goden zwart zijn en een platte neus hebben, de Thraciërs dat de hunne lichtblauwe ogen hebben en rood haar.” Hij gaat nog verder: als paarden handen hadden en kunnen wat mensen kunnen dan zouden ze hun God als een paard afbeelden. Dit begon als een plaagstoot, maar uiteindelijk bleek het een doodsteek te zijn. Xenophanes achtte God letterlijk onvoorstelbaar, maar wel degelijk aanwezig. Het afbeelden van God werd niet voor niets een taboe in de wereld van de islam. Uiteindelijk leidde deze onvoorstelbaarheid (in wat ik het Westen noem) tot zijn afwezigheid. En zo kwamen we geleidelijk tot de ontstellende ontdekking dat we al die eeuwen tegen onszelf hebben zitten te praten. Niet dat we ons daarbij neerlegden. Het verlangen naar iets begrijpelijks buiten onze eigen club staat nog recht overeind in het mallotige zoeken naar leven elders in de kosmos. Want als er zoiets is, dan valt er een nieuw licht op onze aanwezigheid hier. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/van-god-kregen-we-te-horen-wat-voor-types-we-waren~ba3a684d/</guid>
      <pubDate>Fri, 3 Nov 2023 00:00:00 +00:00</pubDate>
    </item>
  </channel>
</rss>
