<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Spreken we bij abortus over een kind of een foetus?]]></title>
      <description><![CDATA[<p>Jaren geleden ontmoette ik mevrouw D. Haar man was in ons verpleeghuis opgenomen. Hij was een lieve vent, ook in zijn dementie. Ze vertelde wat hun overkwam eind 1944. Ze woonden in Amsterdam. Haar man was een ritselaar die ook in de hongerwinter zorgde dat er eten in huis was. Ze was zwanger. Ze werden gewaarschuwd door mensen uit ‘doorgaans goed ingelichte kringen’ dat Amsterdam waarschijnlijk belegerd zou worden in een vreselijke eindstrijd. De stad zou mogelijk in puin geschoten worden. Kortom, het was onverantwoord om onder dergelijke omstandigheden een kind op de wereld te zetten. Ze besloten tot abortus. Keurig uitgevoerd door een arts, meneer had overal connecties. Amsterdam werd helemaal niet aan puin geschoten. Maar dat kind bleef ongeboren. Het was een jongetje en ondanks hun twee later geboren kinderen konden ze hem hun hele leven niet vergeten.</p>
<p>In</p>
<p>Trouw</p>
<p>van 11 juni lees ik dat het recht op abortus niet alleen in Amerika onder druk staat. Ook in Europa wordt eraan gemorreld. De discussie over dat recht lijkt moeilijk in goede banen te leiden omdat voor- en tegenstanders het niet eens zijn over de status van het af te breken leven. Voor mevrouw D. ging het om een kind. Voorstanders van abortus vinden dat het om een foetus gaat, een mens-in-wording, nog geen kind.</p>
<p>In</p>
<p>The Times Literary Supplement</p>
<p>van 27 mei schreef Regina Rini hoogleraar filosofie in Toronto, een verhelderende beschouwing over de status van ‘het ongeboren leven’. Dat is hoop ik neutraal genoeg aangeduid.</p>
<p>Rini stelt dat een voorstander van abortus liever niet spreekt over ‘een kind’ dat geaborteerd wordt. Maar als een gewenste zwangerschap eindigt in abortus, zoals bij mevrouw D., dan spreekt men juist wel graag over een kind en niet over ‘een foetus’. Moeten we dan zeggen dat de status van de foetus of het ongeboren leven afhankelijk is van de vraag of het om een gewenste of een ongewenste zwangerschap gaat? Maar we moeten toch eenduidig kunnen aangeven wat zich in die eerste twaalf of twintig weken in de baarmoeder bevindt?</p>
<p>Je komt hier niet uit door je alleen te concentreren op de intrinsieke eigenschappen van ongeboren leven. Dat het waarschijnlijk pijn kan voelen is niet onderscheidend, want dat kan een kip of een koe ook en hun dood baart ons geen zorgen. Dat er naast sensaties van pijn of plezier nog geen geestelijk leven is kun je niet aantonen, maar ook niet weerleggen. Rini vindt dat je er langs deze weg nooit achter komt wat ongeboren leven eigenlijk precies is.</p>
<p>Je komt hier misschien wel uit door te letten op extrinsieke eigenschappen, oftewel relaties. Hier zijn een paar extrinsieke relaties: een foetus bevindt zich in het lichaam van een ander mens, wordt verlangend bezien door de aanstaande ouders, heeft de gretige toestemming van een vrouw om zich in haar lichaam te bevinden, is het gekoesterde onderwerp van vele familiegesprekken. Als een foetus onderdeel is van een dergelijk web van relaties dan is er sprake van een vreugdevolle zwangerschap. Een spontane abortus, een miskraam, is dan een intens verdrietige gebeurtenis. De pijn van mevrouw D. was des te schrijnender omdat er niks spontaans aan was.</p>
<p>Een foetus is echter niet per definitie onderdeel van zo’n heerlijk web. Onder heel andere omstandigheden kan een foetus angstig worden gadegeslagen door een vrouw die haar leven op onomkeerbare wijze veranderd ziet in een richting die zij niet wenst. Het is immers niet zo dat een vrouw na de conceptie meteen moeder is en de foetus meteen een kind. Want als je het zo stelt dan is elke zwangerschapsafbreking inderdaad een misdaad. Je lost dit niet op door te zoeken naar wat de foetus eigenlijk is. De oplossing is een blik op de extrinsieke eigenschappen, het web van menselijke verhoudingen waarin de foetus zich bevindt. Die extrinsieke eigenschappen hebben ook moreel gewicht. Dat wil zeggen dat de status van de foetus, of het ongeboren leven, wel degelijk afhankelijk is van de vraag of het om een gewenste of een ongewenste zwangerschap gaat. Deze redenering past echter verdacht goed bij wat ik toch al dacht: abortus moet soms kunnen. Ik vraag me af of het ook zo overtuigend klinkt voor de tegenstanders.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/spreken-we-bij-abortus-over-een-kind-of-een-foetus~be4a9113/</guid>
      <pubDate>Fri, 17 Jun 2022 01:00:00 +00:00</pubDate>
    </item>
    <item>
      <title><![CDATA[Poetin denkt wel degelijk na]]></title>
      <description><![CDATA[<p>Er zijn allerlei soorten van denken. De leukste variant hoorde ik een keer bij de Marokkaanse slager. Een mevrouw wees op de geitenhersenen in de koelvitrine en vroeg: “Zijn die nog vers?” Hij antwoordde: “Mevrouw, ze liggen nog te denken”.</p>
<p>Denken is als bewegen. Ook daar vind je allerlei soorten: lopen, dansen, zwaaien, peuteren, huppelen, schaatsen, hinkelen. En net als bij denken, bestaan er bewegers die binnen hun variant boven al de anderen uitsteken: Fred Astaire, Epke Zonderland, Sven Kramer.</p>
<p>In</p>
<p>Trouw van 1 juni</p>
<p>kwam het denken van Hannah Arendt ter sprake, met commentaar van René ten Bos. De vraag was: kan een mens onnadenkend slechte dingen doen? Plato meende dat iedereen die goed nadenkt als vanzelf uitkomt bij de keuze voor het goede. Ik kan hier niet even snel de denkwegen nawandelen die Plato naar deze conclusie voeren, maar de conclusie is eenduidig.</p>
<p>Hier een citaat uit de Gorgias, een dialoog waarin Socrates zijn positie verwoordt. Ik vertaal erg losjes uit de Engelse vertaling.</p>
<p>Socrates: “Het ergste dat een mens kan overkomen is dat hij onrecht veroorzaakt.”</p>
<p>Polus: “Kom nou, het is toch veel erger om onrecht te moeten verduren?”</p>
<p>Socrates: “Helemaal niet!”</p>
<p>Polus: “Je gaat toch niet beweren dat je liever lijdt onder onrecht dan dat je het aanricht?”</p>
<p>Socrates: “Het liefst geen van beide. Maar als ik gedwongen werd om te kiezen dan zou ik liever onrecht lijden dan onrecht aanrichten.”</p>
<p>Een slecht mens is dus het product van onwetendheid. Jezus keek op deze unieke wijze naar de mannen die hem aan het kruis sloegen toen hij bad: “Vader, vergeef het hun, want ze weten niet wat ze doen.”</p>
<p>Staatssecretaris Marnix van Rij komt met precies deze argumentatie ter verklaring van de misdragingen binnen de Belastingdienst. Het helpt niet dat hij behept is met een opvallend ontoegeeflijke mimiek. De man praat met starre tegenzin waarachter zijn diepe afkeer van publieke verantwoording voelbaar op ontploffen staat. Volgens hem werden de rotstreken die de belastingheffers leverden niet geaccordeerd, er waren geen slechte bedoelingen, het ging niet om opzet, het was meer een kwestie van onbewuste vooroordelen en onwetendheid, institutioneel racisme heet dat, het zat meer in het behang dan in de geesten van de ambtenaren. Ze dachten er niet bij na, dus het was niet echt slecht.</p>
<p>Hannah Arendt vermoedde achter de nazi-misdaden een zekere mate van onnadenkendheid. Ten tijde van het Eichmann-proces werd ze getroffen door de onbenulligheid van Eichmann. Hier stond geen rücksichtslose jodenvergasser. Hij presenteerde zich eerder als een stempeltjesmaniak, iemand die verzot is op lijstjes met items die je af moet vinken. Een ijverige ambtenaar die vanuit zijn kantoortje min of meer per ongeluk een catastrofe dirigeerde. Zo werd tenminste een deel van zijn misdadigheid verklaard vanuit onwetendheid. Hij had niet goed in de gaten wat hij aanrichtte. Een klein mannetje dat de banaliteit van het kwaad liet zien.</p>
<p>Ondanks de ernst van de zaak moest ik lachen om de reactie van René ten Bos op Arendts denken: “Nee, het is een grote fout de banaliteit van het kwaad te funderen in onnadenkendheid. Arendt denkt altijd dat denken goed is. Op het moment dat mensen denken en dan nóg het kwade doen, dan kán achter dat denken geen intelligentie of verstand zitten. Ze is niet de enige die deze fout maakt. Poetin is volgens iedereen krankzinnig en idioot. Op het moment dat er kwaad in het spel is denkt men: er wordt niet gedacht.” Ik voelde me betrapt, want dat is precies wat ik over Poetin en zijn kring dacht.</p>
<p>En wat het denken achter het kwade betreft: de manier waarop de nazi’s de holocaust organiseerden, komt voort uit heel goed nadenken. De Jodenster, de Joodse Raden niet te vergeten, de geleidelijke marginalisering en uiteindelijk het verdelgen op industriële schaal. Dat alles viel niet te regelen via een paar spontane opwellingen, nee, er kwam heel wat denkwerk aan te pas, vanaf de arrestatie tot en met het zyklon B.</p>
<p>Ik voelde me zo betrapt omdat René ten Bos hier iets van tafel veegt dat ik onaantastbaar waande: het idee dat een goed mens een redelijk mens is, waarbij de aard van dat ‘redelijk’ door mij wordt bepaald.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/poetin-denkt-wel-degelijk-na~b3563786/</guid>
      <pubDate>Fri, 10 Jun 2022 14:30:00 +00:00</pubDate>
    </item>
    <item>
      <title><![CDATA[De bijzondere dieptepunten in teambuildingsland]]></title>
      <description><![CDATA[<p>Collega S., zestigplusser, heeft na veertig jaar praktijk als arts toch weer iets nieuws meegemaakt. Ze kwam geheel buiten haar schuld terecht in een teambuildingsweekend. Er is reeds een jaar of dertig iets gaande waartegen nauwelijks enig verweer bestaat. Het gaat om een idee dat zich op raadselachtige wijze naar binnen gevreten heeft in managersbreinen.</p>
<p>Ze denken dat teamleden prettiger, effectiever, gezonder, minder ziekmakend en vooral ook efficiënter samenwerken als ze in een of andere setting buiten het werk worden blootgesteld aan een activiteit die niets met het werk te maken heeft, maar die de gelegenheid biedt om een vaardigheid of onhandigheid te demonstreren die, ja, die wat eigenlijk?</p>
<p>S. werd meegetroond naar een ‘Workshop Personal Expression’ waarin het persoonlijke zich uitdrukte in de vorm van verfgooien. Verfgooien? Ja, ze moest eerst een overall aantrekken, zodat ze zich vrijelijk in de vuurlinie van rondvliegende verf zou durven roeren. Ze hield zich aanvankelijk gedeisd bij de ingang in de vergeefse hoop dat er niet genoeg overalls zouden zijn. Maar dan had ze buiten de lichtelijk sadistische paintworkshopcoach gerekend, die haar aarzeling meteen zag en dus ‘speciaal voor haar’ een overall klaar had liggen. Nu had ze precies de aandacht die ze wilde ontwijken, want hij bleef haar nauwlettend in de gaten houden.</p>
<p>S. was ooit een goeie handbalster en aarzelde niet om het verfzakje met aanzienlijke kracht tegen de wand aan te kwakken. Ze dacht haar afkeer van het hele gebeuren hiermee goed uit te drukken. Hij sprong meteen op om haar verwijtend toe te spreken: ‘U mag natuurlijk niet bovenhands gooien. De bedoeling is soeplepelen, mevrouw.’ Het ergste was dat het resultaat gedroogd zou worden, van een laklaag voorzien en in de polikliniek opgehangen ‘ter herinnering aan ons onvergetelijke teamuitje’.</p>
<p>Een bijzonder dieptepunt (binnen het dieptepunt dat teambuildingland op zich al is), wordt gevormd door settings waarin men georganiseerd, of beter, afgedwongen, lacht. Het is ooit geïnitieerd als ‘lachmeditatie’ door een boeddhistisch georiënteerde arts wiens naam ik niet wil noemen, want hij is, of was, een aardige man. Zijn bescheiden activiteit is inmiddels uitgegroeid tot een gruwelijk verschijnsel dat zich in allerlei vormen manifesteert. Naast de lachmeditatie heb je ook de lachworkshop, de lachtherapie, de lachhoek en natuurlijk de lachwinkel, maar hoedt u. Zodra het voorvoegsel ‘lach’ opduikt gaat het altijd om een verraderlijke fuik, die vrijwel iedereen zonder enige aarzeling binnen huppelt. En zoals het de ware fuik betaamt: je merkt het pas als je goed en wel binnen bent.</p>
<p>Het overkwam collega D., een niet echt norse, maar ook niet direct goedlachse, al wat oudere chirurg. Hij werd met een aantal jongere chirurgen én de operatieverpleegkundigen én het personeel van de polikliniek én de helft van de medewerkers van de salarisadministratie bijeengedreven in een iets te kleine ruimte. Aldaar werd hun uitgelegd hoe goed het voor teambuilding is om te lachen. Sterker nog: hoe goed het is om gezamenlijk te lachen. Of nog beter: het allerbeste samen lachen is niet zo maar een beetje grijnzen, nee, de meest helende variant is samen werkelijk keihard, als het even kan bulderend, te lachen. Voor de bedeesde groep stond, nou niet meteen lachen, inderdaad de lachtherapeut, die, u raadt het al, een aanstekelijke lach had, of zou moeten hebben. En weldra lachte de hele meute.</p>
<p>Wat is de fuik dan? Nou, eenmaal binnen kun je jezelf op twee manieren onmogelijk maken. Één: je blijft trouw aan jezelf en je houdt lachloos stand tussen al die schaterende collega’s. Kijk uit, want je uitgestreken gezicht maakt je tot een vervelende asociale vent, die niet tegen een geintje kan. Team-wrecking bovendien. Twee: je lacht zo goed mogelijk mee. Dit is nog veel erger, want nu zien ze allemaal dat je net zo’n gedweeë sufkut bent als de rest, een man die geen eigen standpunt durft in te nemen. Niet team-wrecking misschien, maar team-building is het zeker niet. Daar sta je dan ineens tussen een stel goedwillende collega’s, bungelend tussen Scylla en Charybdis.</p>
<p>Voor collega D. had de sessie nog een bittere nasleep. Hij vertelde het zonder een spier te vertrekken. Ik keek hem vragend aan: “Hoe bedoel je: bittere nasleep?” “Ik heb daarna bijna drie maanden niet meer gelachen.”</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-bijzondere-dieptepunten-in-teambuildingsland~ba10a7ea/</guid>
      <pubDate>Fri, 3 Jun 2022 17:59:00 +00:00</pubDate>
    </item>
    <item>
      <title><![CDATA[Het probleem van voltooid leven is nog niet opgelost]]></title>
      <description><![CDATA[<p>De Raad van State beschouwt het wetsvoorstel Voltooid Leven van Pia Dijkstra als dermate ondeugdelijk dat de Tweede Kamer er niet eens over hoeft te beginnen. Een belangrijk punt van bezwaar is dat het niet altijd valt aan te tonen dat een 75-plusser die zegt dood te willen ook echt dood wil.</p>
<p>Waar hebben we het over? Er zijn mensen boven de 75 die, hoewel redelijk goed van lijf en leden, toch dood willen. Je bent 95, je man, je vrouw, je broers en zussen, je vrienden, je ouwe buurtjes, je collega’s, ze zijn allemaal dood. Alles wat jij ooit dapper, fatsoenlijk, gewaagd, geil of modern vond, is voorbij. Je bent uitgereisd. Je kinderen zijn lief maar wonen in andere steden, andere landen zelfs. Je kleinkinderen zijn alweer aan kinderen toe. Weer een generatie, zucht. Je hebt je favoriete schrijvers echt allemaal herlezen. Er valt niks meer te klussen of te tuinieren. En nu maar rustig afwachten totdat de instorting begint? Nee, nu rustig afscheid nemen en je ogen sluiten.</p>
<p>Klinkt aannemelijk, maar hoe regel je dit? Dijkstra’s wetsvoorstel is een kopie van de euthanasiewet. Het gaat zo: de man of vrouw die ik boven beschrijf zoekt contact met een levenseindebegeleider. Die komt op bezoek om te kijken of uw leven voltooid is en of u echt dood wilt. Vervolgens moet u twee maanden wachten om te voorkomen dat uw levenseinde in een opwelling wordt geregeld. Na die twee maanden komt er een tweede levenseindebegeleider om te checken of u en de eerste het allemaal goed zien.</p>
<p>Voor de slotakte haalt de levenseindebegeleider de dodelijke medicatie bij de apotheek. U besluit wie u in uw laatste uur bij u wilt hebben. De levenseindebegeleider is er in elk geval bij. Die zorgt voor een rapportage die beoordeeld wordt door een toetsingscommissie. De toetsingscommissie bij reguliere euthanasie bestaat uit een jurist, een ethicus en een arts. In geval van voltooid leven wordt de arts vervangen door een, daar heb je ‘m weer, levenseindebegeleider.</p>
<p>De levenseindebegeleider speelt een hoofdrol in deze wet. Het is een veelzijdige functionaris. Hij kan echte doodswensen onderscheiden van doodswensen waar iets anders achter zit, een psychiatrische ziekte bijvoorbeeld. Hij heeft kennis van andere mogelijkheden om lijden te verlichten. Hij heeft de bevoegdheid om dodelijke medicijnen bij de apotheek op te halen. Eigenlijk een soort arts. Au, zeg dat nou niet, want de dokters moeten er juist uit. Dit hele wetsvoorstel beoogt immers een route naar de dood te regelen waarop je gelukkig niet met een dwarsliggende arts te maken krijgt.</p>
<p>Wat de opleiding tot levenseindebegeleider gaat inhouden, is volstrekt onduidelijk. Ook de vraag hoe de levenseindebegeleider aan de dodelijke medicatie komt, is onopgelost. Een naar mijn inschatting minder belangrijke zorg is: wat te doen als het fout gaat? De man of vrouw waar het om gaat begint te braken. Of overlijdt helemaal niet. Men is dan altijd bang voor een soort half-overlijden waar je hersenbeschadigd uit komt. Het is wel akelig als je wakker wordt na de finaal bedoelde dosis barbituraten, maar je hersenen worden er niet door beschadigd.</p>
<p>Er is ook een aspect dat ik niet goed kan inschatten. Reguliere euthanasie is onder andere mogelijk bij een stapeling van ouderdomsklachten. Als de boven beschreven 95-jarige slecht ziet, niet goed meer hoort, incontinent is van urine, bovendien kortademig is, een pijnlijke versleten heup heeft, last heeft van duizeligheidsklachten en daardoor al een paar keer lelijk is gevallen, dan schuift ze op naar de categorie ‘stapeling ouderdomsklachten’. U begrijpt dat dit een uitermate grijs gebied is. De ene arts stapelt makkelijker dan de andere.</p>
<p>Bij een lastige arts zal de euthanasievrager zeggen: ‘Nou, dan ga ik toch naar de levenseindebegeleider?’ Dit ‘lek’ kan zich makkelijk uitbreiden naar alle andere categorieën, zodat de Wet Voltooid Leven de doodsteek wordt voor de euthanasiewet. De levenseindebegeleider krijgt het dan heel erg druk.</p>
<p>Zo ver zal het niet komen. Het is niet alleen de Raad van State die het wetsvoorstel ondeugdelijk vindt. Waarmee echter het probleem van Voltooid Leven niet is opgelost. Want er is echt een probleem, en deze eerste poging kan misschien de aanzet zijn om met een beter voorstel te komen.</p>
<p>Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/het-probleem-van-voltooid-leven-is-nog-niet-opgelost~b99944cc/</guid>
      <pubDate>Fri, 27 May 2022 01:00:00 +00:00</pubDate>
    </item>
    <item>
      <title><![CDATA[Wie het verschil tussen geloof en bijgeloof kan uitleggen krijgt van mij een aflaat]]></title>
      <description><![CDATA[<p>Naast een vleugje vliegangst moest ik ook nog mijn vliegschaamte overwinnen voordat we naar Sevilla vlogen. Nadat we geland waren achtte ik ons veilig, tot de terugreis althans. Dat bleek een misverstand, want we belandden pardoes in een Bijna-Dood-Ervaring.</p>
<p>De brave verwikkelingen die collega Pim van Lommel zo lyrisch beschrijft onder die term, moeten we als hopeloos saai kenmerken naast wat ons overkwam. We zaten niet in een tunnel met liefelijk wenkende gestalten die ons verwelkomden in een gelukzalig hiernamaals. Nee, we zaten in een taxi die bestuurd werd door een grijnzende maniak die met een vaart van 140 richting de stad raasde. Mijn Spaans reikt niet verder dan</p>
<p>vaya con Dios</p>
<p>dus kon ik hem niet duidelijk maken dat ik vrouw en kinderen heb, en bovendien nog altijd leef in de hoop op kleinkinderen.</p>
<p>We logeerden op nog geen honderd meter van de Santa María de la Sede kathedraal. De gids vertelt dat alleen de Sint Pieter in Rome en St. Paul’s in Londen een groter grondoppervlak hebben. Het gebouw verrees tussen 1420 en 1530 en wordt beschreven als ‘een laat-gothische’ kathedraal. Ik ga niet proberen het interieur te beschrijven maar na binnentreden raak je geleidelijk in de aangename halfduistere sfeer van Rembrandts</p>
<p>Simeon in de tempel</p>
<p>. Achter de centrale groep zie je daar een machtig bouwwerk in de schaduwen oprijzen. Ik kan het niet helpen maar ik vind het binnenwerk van een gotische kathedraal altijd weer prachtig, ook omdat ik denk iets te begrijpen van het denken en voelen dat zich hier eeuwenlang uitdrukte.</p>
<p>We weten het niet precies, maar we vermoeden dat de binnenruimte van Griekse tempels, hoe sympathiek hun godsdienst ook is, nooit de geestelijke rijkdom uitbeeldde die je aantreft in een middeleeuwse kathedraal. De gezongen zondagsmis haalden we niet. Dus werd het de mis van half twaalf. Toeristen mochten niet binnen maar kennelijk wisten we nog steeds hoe je moet kijken als gelovige want we werden moeiteloos doorgelaten door een norse functionaris. Tijdens de viering fladderden er vrolijk wat zwaluwen rond in de kerk. Vraag me niet waarom, maar het trof mij als een uitermate gunstig teken.</p>
<p>De middeleeuwen gingen voorbij en de volgende eeuwen vonden dat ze best konden doorgaan met hun denken en voelen uit te drukken in toevoegingen aan het gebouw. Het gemieter begint al eind zestiende eeuw in een duizelingwekkende rotswand van bladgoud achter het hoofdaltaar bestaande uit liefst vijfenveertig panelen. Ja, de barok: langzaam verdwijnt alle deemoed uit het verkeer met God. Men staat niet langer bedeesd met pet in de hand voor de Heer. Het lijkt wel alsof ze hem bekogelen willen met hun kitscherige vroomheid. Het regent weldoorvoede bisschoppen met steeds uitzinniger mijters omstuwd door iets te dikke weerzinwekkend seksloze engeltjes. Het dogma nu aangestoken als een voetzoeker die knetterend uiteenspat voor de hemelse troon.</p>
<p>We lieten ons niet kennen en bezochten vol goede moed het Museo de Bellas Artes. Het blijkt dat naast papier ook schilderslinnen erg geduldig is. Er is evengoed wat afgepenseeld gedurende de eeuwen der eeuwen. Op vrijwel alle religieuze schilderijen zie je broodmagere doodongelukkige veelal bruut gemartelde, doorstoken, gestenigde, gegeselde, gekruisigde of onthoofde stakkers. “En nergens ook maar één lachje”, verzuchtte een reisgenoot.</p>
<p>Op naar Cordoba waar we de Mezquita wilden zien. Dat betekende eerst een stevige krachtmeting tussen drie oude wat voorbije mannen en een zeer eigentijdse hybride Toyota. Wat we ook deden, het ding startte niet. Personeel erbij. Men legde ons uit dat er geen geluid is van een motor die aanslaat als je deze auto start. Tsja.</p>
<p>Terug thuis bleek dat de katholieke leer, buiten al dat gemartel, ook zijn komische kanten heeft. Pater Michael Driscoll</p>
<p>vertelt</p>
<p>in</p>
<p>Trouw</p>
<p>van 11 mei over zijn genezing van huidkanker met behulp van een stukje van de habijt van Titus Brandsma, dat hij tegen zijn huid hield: “Wij katholieken geloven dat zo’n reliek ons verbindt met iemand die dicht bij God is. In dit geval Titus. Niet de reliek of het aanraken ervan zorgt voor genezing – dat zou bijgeloof zijn – maar het geloof in degene tot wie je bidt.” Bijgeloof is onkuis. Echt geloof is fatsoenlijk. En wie het verschil kan uitleggen die krijgt van mij een volle aflaat.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/wie-het-verschil-tussen-geloof-en-bijgeloof-kan-uitleggen-krijgt-van-mij-een-aflaat~ba4af25f/</guid>
      <pubDate>Fri, 20 May 2022 13:55:00 +00:00</pubDate>
    </item>
    <item>
      <title><![CDATA[Fijn meelezen in je medisch dossier blijft een gevaarlijke onderneming]]></title>
      <description><![CDATA[<p>Het valt vaak niet mee voor artsen om in gewoon Nederlands te zeggen wat er aan de hand is. Zelfs onderling lukt dat ook niet altijd. Cardiologen zijn notoir ondoorzichtig in hun brieven wegens het gebruik van afkortingen voor de vele steeds net iets andere ingrepen rond hart en kleppen. Niet helemaal onbegrijpelijk want PTCA typ je makkelijker in dan Percutane Transluminale Coronaire Angioplatiek. In gewoon Nederlands: dotteren met of zonder stentplaatsing. Noem dat maar gewoon Nederlands. Wat is dotteren, wat is een stent?</p>
<p>Je zou kunnen zeggen: wat geeft dit allemaal, als artsen elkaar maar begrijpen wanneer ze communiceren over mijn zieke lichaam. Nou, ik bén dat lichaam. Het gaat over mij en dan wil ik wel graag precies weten wat er gezegd wordt. U hebt het recht op inzage in uw dossier. Veel ziekenhuizen bieden u tegenwoordig de kans om dat online te doen. Nu kunt u eindelijk zelf eens rustig in uw gegevens bladeren. En daar betreden we ineens een heel nieuw spookhuis. Een Engels spreekwoord zegt:</p>
<p>a little knowledge is a dangerous thing</p>
<p>. Een klein beetje weten is een gevaarlijk iets. De meesten van ons bevinden zich precies in die positie als we zelf gaan lezen in ons medisch dossier.</p>
<p>Er zijn daarbij twee dimensies, om er maar twee te noemen, die u angstig of woedend kunnen maken. Eerst de woede. U leest over uzelf: ‘Meneer maakt een slecht verzorgde indruk – mevrouw is adipeus – meneer ruikt naar alcohol – mevrouw is erg praterig en maakt een licht theatrale indruk.’ Uw bloed kookt. Wat denken ze wel? Nou zullen de meeste gezondheidswerkers, als ze weten dat u over hun schouders meeleest, dit allemaal versluierd noteren. Maar dan wordt u misschien nóg bozer. ‘Drankkop’ wordt dan ‘ethanologene pancephale hyperemie’. Bij wijze van spreken.</p>
<p>Nu uw angst. In het</p>
<p>Nederlands Tijdschrift voor Geneeskunde</p>
<p>van 29 april wordt hierop ingegaan. Uw bloeduitslagen zult u niet makkelijk begrijpen. Ze worden wel iets duidelijker door er normaalwaarden bij te zetten en rode of groene pijltjes om goede of slechte stijging of daling aan te geven. Maar dan zit je weer met de vraag: hoeveel daling of stijging is erg? Hoe erg dan? Hoewel, bij prostaatkanker heeft de uroloog het steeds over uw PSA en dan gaat die waarde gauw genoeg tot u spreken.</p>
<p>Dat ligt anders bij de radiologieverslagen. We stuiten hier op een moeilijk oplosbaar probleem. In</p>
<p>Kankerpaviljoen</p>
<p>van Solshenitsyn komt een scene voor waarin een dokter in gezelschap van haar collega’s naar haar eigen longfoto staat te kijken waarop mogelijk kanker te zien is. Al heel gauw realiseert ze zich dat de collega’s niet vrijuit durven te speculeren in haar gezelschap en ze verlaat de kamer. Tot opluchting van de achterblijvers die nu hun vermoedens durven uit te spreken.</p>
<p>U begrijpt dat dit precies de situatie is van de patiënt die online kijkt naar de foto’s en de scans. Nou zal zij of hij daar niet veel van begrijpen dus steken ze over naar het verslag van de radioloog. De radioloog schrijft echter niet aan de patiënt, hij of zij rapporteert aan de collega die om de scan vroeg. En dan begint de ellende. Als er staat ‘mogelijk metastasen’ dan denkt de patiënt dat hij gedoemd is, terwijl de radioloog keurig overal rekening mee houdt.</p>
<p>Je kunt ook angstig worden van ‘subsegmentale plaatatelectase in de linker long’. Of wat vindt u van ‘kleine cysteuze laesie in het pancreascorpus’. Als dat zo onschuldig is waarom hebben ze het er dan over? Daar staat uw onterechte opluchting tegenover bij deze tekst: ‘Op de PET-CT zijn er duidelijk positieve lymfeklieren te zien’. Dat is een uitermate negatief bericht. Ook de afkorting RIP kan een mens alle kanten op sturen, want niet elk Ruimte Innemend Proces staat gelijk aan Rest In Peace of Requiescat In Pace.</p>
<p>Radiologen geven zelf aan dat ze voor een accurate verslaglegging niet los kunnen komen van jargon. Een samenvattende toevoeging in eenvoudige Nederlands: ‘Kortom geen zorgen, hoor!’ is echt onhaalbaar omdat het bijna altijd veel genuanceerder ligt. Nog akeliger zou deze samenvatting zijn: ‘Het is dus alvleesklierkanker, helaas met flink wat uitzaaiingen.’ Fijn meelezen in je dossier? Het blijft een hachelijke onderneming.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/fijn-meelezen-in-je-medisch-dossier-blijft-een-gevaarlijke-onderneming~b9612147/</guid>
      <pubDate>Fri, 13 May 2022 10:36:00 +00:00</pubDate>
    </item>
    <item>
      <title><![CDATA[De Romein had gelijk: eerst was er altijd een Griek]]></title>
      <description><![CDATA[<p>Vorige week schreef ik dat Wittgenstein filosoferend constateerde dat feitelijke mededelingen over God onmogelijk zijn. Hetgeen hij naast zich neerlegde in het dagelijks leven om daar maar gewoon in God te geloven. Ik zeg het een beetje slordig. Er kwamen nogal wat reacties op. Onder het motto ‘Eerst was er altijd een Griek, zei de Romein’ wees een lezeres mij op Xenophanes, de onverschrokken Griekse denker uit de 6de eeuw voor Christus.</p>
<p>Ik heb wat huiswerk voor u gemaakt. Xenophanes was een reizende dichter, een rapsode. Hij schreef over kosmo – gnosis – theologos. Dat wil zeggen over hoe wij de wereld zien en wat we van goden en wereld weten. Xenophanes zei erg onverwachte dingen waaruit een grote oorspronkelijkheid blijkt en naar ik aanneem enige persoonlijke dapperheid. Hij maakt de kachel aan met de gangbare ideeën over de aard van de goden. Een paar citaten:</p>
<p>‘Homerus en Hesiodus hebben de goden allerlei dingen toebedacht die we onder mensen schandalig en verwijtbaar vinden: stelen, overspel en elkaar bedriegen.’</p>
<p>‘Maar sterfelijken denken dat de goden geboren worden en dat ze kleren hebben en spraak en lichamen, net als mensen.’</p>
<p>‘De Ethiopiërs zeggen dat hun goden zwart zijn en een platte neus hebben, de Thraciërs dat de hunne lichtblauwe ogen hebben en rood haar.’</p>
<p>‘Maar als vee, of paarden, of leeuwen handen hadden, of met hun handen konden tekenen en dingen doen die de mens kan, dan zouden paarden de goden als paarden afbeelden, vee als vee, en ze zouden de goden de lichamen geven die ze zelf hebben.’</p>
<p>Het verwijt is duidelijk. Ik dacht altijd dat Xenophanes in deze opmerkelijk diep snijdende observaties alle theologie overboord zette, maar dat ligt anders. Zijn conclusie is niet dat er geen goden zijn. Hij denkt dat er maar één god is en hij vermijdt de neiging hem (sorry) als menselijk te beschrijven. Hij vindt dat je eigenlijk niks over die ene God kunt beweren:</p>
<p>‘Eén god, de grootste onder goden en mensen, in niets lijkend op sterfelijken, niet in lichaam, niet in denken.’</p>
<p>‘Hij blijft altijd op dezelfde plek, hij beweegt in het geheel niet. Het zou hem niet passen op verschillende tijden naar verschillende plekken te gaan, maar zonder moeite schudt hij alle dingen door de gedachte van zijn geest.’</p>
<p>‘Alles in hem ziet, alles denkt, alles hoort.’</p>
<p>Xenophanes vindt het onbetamelijk als de ene god zich zou moeten verplaatsen om iets te bewerkstelligen. Hij bevindt zich op een veel hoger, veel machtiger plan dan de homerische goden. Die zijn steeds de hort op om hun snode plannen te verwezenlijken. De god van Xenophanes kan dingen naar zijn hand zetten door zijn geestkracht, hij hoeft er niet eens naartoe.</p>
<p>Dit is een opvallend nieuw godsbegrip. Commentatoren denken dat de god van Xenophanes nog altijd wel een soort van lichamelijkheid had omdat, naar zij zeggen, een geheel onlichamelijk bestaan ondenkbaar was voor Xenophanes en zijn tijdgenoten. Toch lijkt Xenophanes juist dat te denken, als hij over god zegt: ‘In niets lijkend op sterfelijken, niet in lichaam, niet in denken’.</p>
<p>Xenophanes had ook iets te zeggen over fossielen die men had gevonden in onder andere de steengroeven van Syracuse. Ook hier betracht hij een treffende nuchterheid waarbij je gaat denken: waar haalde hij dit vandaan? Hij meende namelijk dat dergelijke afdrukken van dieren en planten lang geleden ontstonden toen alles bedekt was met modder.</p>
<p>We zullen nooit weten of hij de eerste en de enige was die dit beweerde. Het is in elk geval een opvallend andere duiding dan de eerdere verklaringen die de Grieken hadden voor de gigantische mammoetbotten die men soms aantrof. Die werden geduid als de resten van omgekomen Giganten, zonen van Gaia die ooit vergeefs streden tegen de olympische goden.</p>
<p>Ook bijzonder in Xenophanes is zijn zelfrelativering. We kunnen niet alles weten. En wat we weten is betrekkelijk: ‘Geen mens weet, geen mens zal ooit weten, de waarheid over de goden en alles waarover ik spreek, want al zou iemand per ongeluk op de waarheid stuiten, hij zou het zelf niet weten. Over alles ligt de schijn.’</p>
<p>De Romein had gelijk, al weet ik niet wie het was: eerst was er altijd een Griek.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-romein-had-gelijk-eerst-was-er-altijd-een-griek~bbeae2b5/</guid>
      <pubDate>Fri, 6 May 2022 01:00:00 +00:00</pubDate>
    </item>
    <item>
      <title><![CDATA[Wittgenstein deed niet aan wanhoop rond de dood, integendeel]]></title>
      <description><![CDATA[<p>Op 29 april 1952, vandaag precies zeventig jaar geleden, overleed Ludwig Wittgenstein in Cambridge. Hij was 62 jaar oud. Hij leed aan prostaatkanker. Hij reageerde nogal laconiek op de diagnose en schreef eind 1949 aan een vriend: ‘Ik was in het geheel niet geschrokken toen ik hoorde dat ik kanker had, maar wel toen ik hoorde dat ze er iets aan konden doen, daar ik geen wens heb verder te leven.’ Dat klinkt niet erg wanhopig. Wittgenstein deed niet aan wanhoop rond zijn naderende dood. Integendeel, hij slenterde, omringd door vrienden, rustig richting het einde.</p>
<p>Iedereen kent de slotzin van Wittgensteins</p>
<p>Tractatus</p>
<p>: ‘Waarvan men niet spreken kan, daarover moet men zwijgen.’ Aan deze bedrieglijk eenvoudige mededeling gaat een indrukwekkende hoeveelheid geestelijke arbeid vooraf. Hij bedoelde niet alleen te zeggen dat we vaak maar wat zitten te kletsen over onderwerpen die we niet echt beheersen.</p>
<p>Het gaat hem om een diepere onmogelijkheid om tot steekhoudende beweringen te komen. En hij verkent die onmogelijkheid door zijn aandacht te richten op het gereedschap waarmee wij denken: de taal. Een van de lastigste vragen over taal is hoe de klanken die we uitstoten erin slagen om over de wereld te gaan. Van een foto of een schilderij begrijpen we wel wat hun band met de wereld is: ze lijken er op. Maar hoe kan een brokje taal nou op een brokje wereld lijken? Bij sommige woorden is het de klank van het beschrevene die nog naklinkt in het woord: ‘schetterend’ ‘boem’ ‘knisperen’ ‘zoemen’. Maar wat lijkt er nou op koffie in het woord ‘koffie’? Niks, zou ik zeggen. Het wordt helemaal onbegrijpelijk als je dezelfde mededeling (Jan is in de schuur) in het Chinees, Turks, Fins en Nederlands uitspreekt. Geen idee hoe deze uiteenlopende geluiden naar dezelfde toestand in de wereld kunnen verwijzen.</p>
<p>Wittgensteins antwoord was dat we in taal een beeld opbouwen dat in logische vorm overeenkomt met het beschrevene. Niet weglopen alstublieft, ik leg het beter uit. Je kunt het verloop van een aanrijding tussen een fietser, een auto en een tram heel goed uitleggen op tafel met een aansteker, een balpen, een koffiekopje en een boekje. Je ziet dan in één oogopslag hoe het verliep. En je ziet het omdat de samenhang van de voorwerpen op tafel overeenkomt met de structuur van de aanrijding. Zo lukt het om de klank ‘Gerda is verdwaald’ over Gerda te laten gaan, de bewering en de toestand delen een logische vorm.</p>
<p>Wittgenstein was gelovig en in dat kader wilde hij wel iets meer over de wereld zeggen dan dat Jan in de schuur is en Gerda verdwaald. Hij wilde iets over God zeggen en daar stuitte hij op een probleem, omdat het rond God onmogelijk is een mededeling te doen in de trant van: ‘God zorgt voor ons’. Dat is zo onmogelijk omdat je in zo’n mededeling een feitelijke toestand beschrijft. En elke feitelijke toestand kan ook anders uitpakken. Daarom kunnen we God niet onder de feiten rangschikken, want daar zou hij een vorm van omstotelijkheid over zich afroepen die juist niet bij hem hoort. In Wittgensteins woorden: ‘Hoe de wereld is, is voor het hogere volkomen onverschillig. God openbaart zich niet in de wereld. – De feiten behoren allemaal slechts tot de opgave, niet tot de oplossing. – Het gevoel van de wereld als begrensd geheel is het mystieke.’</p>
<p>Dat wil zeggen: als je alle feiten kent dan ben je nog steeds niets wijzer tenzij je daarbij ook tot het besef komt dat er naast alle feiten nog iets anders is dat je echter niet in woorden kunt vatten. Want, zegt Wittgenstein ‘De grenzen van mijn taal betekenen de grenzen van mijn wereld.’ Waarmee we terugkomen op zijn slotzin: ‘Waarvan men niet spreken kan, daarover moet men zwijgen.’ Deze veelzeggende sprakeloosheid beschreef hij als ‘de belangrijkste helft van mijn boek’. De geschreven helft moest hiernaast verbleken.</p>
<p>Dit ingenieuze jongleren met begrippen rond God, taal en wereld was ook voor Wittgenstein alleen maar doenlijk in de setting van een filosofische verhandeling. Jaren later neemt hij in zijn dagboeken op innemende wijze afstand van deze theologische acrobatiek als hij zichzelf vermaant: ‘</p>
<p>Glaube du, es schadet nicht</p>
<p>.’ ‘Geloof nou maar, het kan geen kwaad.’</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>
<p>Correctie 29-4:</p>
<p>in een eerdere versie stond door een redactionele ingreep het woord ‘onomstotelijkheid’ in de tekst. Dat moet ‘omstotelijkheid’ zijn. Met dit zelfbedachte woord wil Keizer juist het tegenovergestelde van ‘onomstotelijkheid’ uitdrukken.</p>]]></description>
      <guid>https://www.trouw.nl/nieuws/wittgenstein-deed-niet-aan-wanhoop-rond-de-dood-integendeel~b074033c/</guid>
      <pubDate>Fri, 29 Apr 2022 12:40:00 +00:00</pubDate>
    </item>
    <item>
      <title><![CDATA[Deep brain stimulation: niemand weet precies waarom het werkt]]></title>
      <description><![CDATA[<p>Alle geest komt uit de hersenen, maar bij depressie, psychose, autisme, ADHD of dwangstoornis weten we niet erg goed wat daarbij precies in de hersenen gebeurt. Wat we zoeken is een methode om die gebeurtenissen in de hersenen zodanig te beïnvloeden dat de stoornis, het geestelijke lijden, wordt verminderd of zelfs opgeheven.</p>
<p>De antidepressiva zijn een notoir voorbeeld van hersenbeïnvloeding. Het verwarrende is dat onderzoek steeds aantoont dat ze weinig doen, terwijl miljoenen mensen wereldwijd niet met die medicatie willen stoppen. Er zijn nog veel meer medicijnen die iets doen in de hersenen: slaappillen, antipsychotica, angstremmers etc. En er zijn heel wat middelen die onbedoeld iets doen in de hersenen, maar dat is weer een heel ander hoofdstuk.</p>
<p>Er bestaat ook een directere methode om hersenactiviteit te beïnvloeden: deep brain stimulation (DBS). De technische definitie zegt: ‘DBS corrigeert pathologische activiteit van neuropsychiatrische hersennetwerken met hoogfrequente stroom via geïmplanteerde hersenelektroden’. De meeste ervaring met DBS is opgedaan bij parkinsonpatiënten, die er in veel gevallen weer een draaglijk leven mee krijgen.</p>
<p>In de</p>
<p>NRC</p>
<p>van 16 april schreef Niki Korteweg een uitzonderlijk helder en overtuigend artikel over deze vorm van ingrijpen in hersenactiviteit bij mensen die lijden aan een obsessief compulsief syndroom (OCS), oftewel een dwangstoornis. Het gaat hierbij om een niet van je af te schudden angstige bezorgdheid over zaken waar de meeste mensen niet van wakker liggen. Zit de voordeur goed op slot? Je gaat je bed uit om het te controleren. Maar terug in bed denk je: heb ik wel goed gekeken? Weer uit bed. Nu wordt je vrouw pissig: wat doe je toch de hele tijd? Ja, die verrekte voordeur … kun jij niet even kijken? Zij kijkt, en gaat weer slapen. Maar jij denkt: ze keek niet goed, wilde er vanaf zijn, dus kan ik beter zelf, enzovoort. Vergis u niet, dit kan echt verwoestend zijn in het dagelijks leven.</p>
<p>Hiertegen wordt met enig succes DBS verricht. Damiaan Denys, psychiater in het Amsterdams UMC en reeds jaren werkend met OCS-patiënten, vertelt in de</p>
<p>NRC</p>
<p>dat 15 procent geneest, 15 procent geen effect meldt en 70 procent de helft minder klachten heeft. Die elektroden (het zijn dunne draadjes) schuift de neurochirurg door een gaatje in je schedel de hersenen binnen. Totdat ze op die plek liggen waar de stroomstootjes ervoor zorgen dat de hersencellen daar zich anders gaan gedragen. Hersencellen, neuronen, doen niets anders dan impulsjes afgeven of tegenhouden.</p>
<p>Het fascinerende van DBS is dat niemand precies weet waarom het werkt. Zo is het onduidelijk of de elektroden de neuronen die bereikt worden aanzetten tot meer of tot minder activiteit. Bij welke stroomsterkte het juiste effect bereikt wordt luistert heel nauw. Het goed afstemmen van de elektrode vergt soms maanden van observeren en ervaren.</p>
<p>De bijwerkingen zijn soms niet gering. Zo kan iemand makkelijk manisch worden. Dat wil zeggen dat je in een opwindingstoestand belandt waarin je in een en hetzelfde weekend Sanskriet wilt leren, prins Harry trouwen, een witte schimmel kopen en voorgoed naar Japan emigreren. Mensen kunnen in een dergelijke stemming heel gauw heel veel schade veroorzaken, geestelijk en materieel.</p>
<p>Op het niveau van individuele neuronen weten we dus niet precies wat er gebeurt tijdens de stoornis, en ook niet tijdens het herstel. In de definitie spreekt men wel van ‘pathologische activiteit van neuropsychiatrische hersennetwerken’, maar niemand weet wat er pathologisch is aan sommige neuronale impulspatronen. En niemand weet met enige precisie waar die neuropsychiatrische hersennetwerken zich bevinden. Dat we het niet goed begrijpen betekent overigens niet dat het niet werkt. Opiaten werken al vijfduizend jaar, maar we weten pas sinds dertig jaar hoe.</p>
<p>Een boeiende maar ook wel zorgwekkende mogelijkheid bij DBS is een ingebouwde feedbackloop. Naast de elektrode die stroom afgeeft, plaats je een draadje dat elektrische activiteit registreert. Als die registratie plotseling heftige schommelingen in activiteit registreert (er komt een flinke dwanggedragsaanval opzetten) dan kun je de elektrode meteen tot actie laten overgaan door sterkere stroomstootjes. Nee, zo ver is men nog niet en eigenlijk overzien we niet wat hier voor ethische vragen opduiken. Wat te doen als iemand een misdaad begaat doordat de elektrode iets is verschoven? Daar ligt een ontregelende verzameling voetangels en klemmen.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/deep-brain-stimulation-niemand-weet-precies-waarom-het-werkt~b6d47d0b0/</guid>
      <pubDate>Fri, 22 Apr 2022 01:00:00 +00:00</pubDate>
    </item>
    <item>
      <title><![CDATA[De veilige kust waar ik van weg reisde is nergens meer te bekennen]]></title>
      <description><![CDATA[<p>‘Nederland gelooft nog wel, maar op een andere manier dan vroeger’, las ik in</p>
<p>Trouw</p>
<p>van 6 april. De ondertoon is denk ik: niks aan de hand hoor, alles blijft op zijn plaats staan. Ik vind het, om zeer onheuse redenen, uitermate verwerpelijk dat Nederland niet meer gelooft op de wijze waarop dat werd gedaan in zeg 1955.</p>
<p>Ik was toen acht en alles stond waar het hoorde te staan. Mijn vader werkte, God zag alles, mijn moeder waste en kookte en schrobde, Jezus zag ook veel, maar kneep wel eens een oogje toe, mijn broers en zussen gingen ’s avonds dansen, er waren twee auto’s in de straat en na de zondagsmis in die eindeloze reeks ‘zondagen na Pinksteren’ was het buiten heerlijk weer en vielen de eerste kastanjes al en morgen kunnen we weer schaatsen. Ik geloof niet dat ik me later ooit zo heb thuis gevoeld als in deze laat-middeleeuwse kerststal, waarin we niet alleen vóór maar ook na de dood van een aangename plek verzekerd waren.</p>
<p>Zo verklaar ik tenminste mijn ergernis als ik een hedendaagse katholieke viering zie waarin de priester niet met zijn rug naar de gelovigen in onverstaanbaar latijn staat te prevelen terwijl twee misdienaartjes braaf wachten om ook hun prevelementje te mogen doen.</p>
<p>Het katholicisme uit 1955, toen paus Pius XII nog hoog boven ons toefde met zijn tiara op zijn pauwentroon, was de veilige kust waar ik van weg reisde. Het was niet de bedoeling dat die kust zozeer veranderde dat ik er niks meer in herkende, want dan zou ik niet meer weten waarvan ik weg reisde. Dan zou ik pas echt het ruime sop moeten kiezen.</p>
<p>Zo ga je verlangen naar een kust die er helemaal niet is. Een vriendin meende mij laatst te betrappen op een restje katholicisme toen ze zei: ‘Volgens mij vind jij het helemaal niet zo prettig dat er niks is na de dood’. Niet prettig is zachtjes uitgedrukt, ik vind het een rotstreek. In de informatiebrochure</p>
<p>Een mensenleven op aarde</p>
<p>,</p>
<p>die mij aan het begin van de reis werd aangereikt, stond dat we ook na de dood gewoon goed zitten. Dat ik nu ontdekt heb dat het hele idee onzin is, doet niks af aan mijn aanvankelijke positie.</p>
<p>Terugblikkend (de beste blik volgens Joyce) is het bijna ongelooflijk hoe veilig ik mij waande binnen het ommuurde tuintje van het katholieke geloof. We zijn nu meer dan zeventig jaar verder en niks tuintje, maar een beschimmelde bal waarop we in duizelingwekkende vaart rondjes draaien om een veel grotere bal van vuur in een schier eindeloze opeenvolging van eeuwen en eeuwen, levend en stervend of het allemaal maar niks is.</p>
<p>De veilige kust waar ik van weg reisde is nergens meer te bekennen. Nietzsche zei: ‘De mens is het nog niet vastgestelde dier’. Dat wil zeggen: er is helemaal geen kust. Of een hond nou in Rawalpindi wordt geboren of in Soest, hij heeft geen keuze als het om een wereldbeeld of levensstijl gaat: hond-zijn is het enige gerecht op het menu.</p>
<p>Voor de mens geldt dat niet. Een hondenleven is geheel vervuld als de juiste hoeveelheden eten, drinken, beweging, seks, stoeien, vechten, spelen en slapen kunnen worden verworven. Dat lukt niet altijd, maar het is haalbaar, in Soest makkelijker dan in Rawalpindi denk ik.</p>
<p>Maar wij mensen zijn behept met een ongeneeslijke onvrede. Wij zijn nooit tevreden, zelfs niet als we het hondenlijstje met gemak elke dag kunnen afvinken. Het komt onder andere doordat op ons lijstje één item staat dat de hond niet kent: het verstrijken van de tijd, dat wil zeggen, de dood. Dat wil ook zeggen: de zekerheid dat er een einde komt aan dat rondjes draaien rond die vurige bal, die echt niet voor altijd blijft gloeien.</p>
<p>Geloof kan hier niet tegenop, vind ik. Maar daar wordt ook heel anders over gedacht. Het grappige is dat we iets van ons af meenden te schudden toen we God er uit zetten. Je zet het dakraam open om de vleermuis te verjagen, en beneden stapt de tijger rustig naar binnen. Nou ja, tijger, niet zo overdrijven. Hoe dat ook zij, een ‘Zalig Pasen’ ben ik helaas kwijt.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-veilige-kust-waar-ik-van-weg-reisde-is-nergens-meer-te-bekennen~bcdf22c2/</guid>
      <pubDate>Fri, 15 Apr 2022 13:04:00 +00:00</pubDate>
    </item>
  </channel>
</rss>
