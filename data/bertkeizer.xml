<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Cum laude als opleidingseis is even logisch als een muntje opgooien]]></title>
      <description><![CDATA[<p>Je hoort tegenwoordig veel over stress tijdens de medische studie. Onder andere door de cum laude eis als voorwaarde voor een opleidingsplaats. Cum Laude? Als jonge artsen deze eer bij aankomst in het verpleeghuis meldden was onze reactie: ‘Je hoeft er niet voor in therapie, maar ik zou het niet zo stralend verkondigen bij de kennismaking. Ons advies is: hou het weg.’ Want een cum laude voor je medische studie is in het verpleeghuis net zo handig als een vliegbrevet. Hadden wij nou veel stress of niet? Zoals elke generatie dachten wij dat de generatie vóór ons het makkelijker leek te hebben. Zij betraden de witte tempel ergens rond 1955 – 1960 net voordat The Beatles begonnen te zingen. Ze kwamen uit wat men toen ‘de betere kringen’ noemde en bewogen zich met een aangeboren aplomb als lichtelijk superieure wezens in de marmeren hallen van het ziekenhuis. Ze beriepen zich nog enigszins op een roeping, waren meestal man en hadden thuis de boel keurig op orde. Dat wil zeggen: hun vrouw had haar ambities opzij moeten zetten om voor de kinderen te zorgen zodat pappie verder kon stijgen in het gewijde domein van de specialistische geneeskunde. Ze woonden in buitenwijken vol boomrijke lanen met vrijstaande villa’s. Vrijwel allemaal corpsleden en geneigd om co-assistenten ontgroenend tegemoet te treden. Toen het echt te laat was om iets te betekenen voor hun eigen kinderen werden het toegewijde grootvaders die hun kleinkinderen overlaadden met wat ze hun eigen kinderen hadden moeten geven. U ziet: ook voor tendentieuze sociologie kunt u bij mij terecht. En toen kwamen wij opdraven. Ik begon met geneeskunde in 1972 nadat ik in Engeland filosofie had gestudeerd. Wij waren geen corpslid, kwamen uit arbeidersgezinnen of lage middenstand. Onze ouders woonden beslist niet in boomrijke lanen. Wij waren vaak de eerste kinderen in onze families die de universiteit betraden. Wij leefden sterk op popmuziek, deden wat minder spastisch over seks, gebruikten hash, lsd en speed in uitermate overzichtelijke hoeveelheden. We waren maatschappelijk wel lastig, maar niet echt, we stonden immers in de rij om ons aan te sluiten bij een van de meest conservatieve bolwerken in de maatschappij: de artsenstand. Wij gingen daar natuurlijk een heel ander bolwerk van maken, maar dat zou nog niet meevallen bleek later. Hoe zwaar hadden wij het toen? We hadden een ruime beurs. We woonden in prima kamers of appartementen zelfs. We werkten een week of acht in de zomer en zwierven dan een maand lang uit naar een ver land. Na de studie landden we vrijwel allemaal in een baan die ons aanstond. Hadden wij stress? Zeker weten. Ik haatte het eindeloze stampwerk uitmondend in multiple choice tentamens met een sterk loterij-element. En in de coschappen vond ik de soms nauwverholen minachting van de opleiders niet erg voedend voor mijn zelfvertrouwen. Maar te veel stress? Hét verschil met onze voorgangers was dat de boel thuis niet op orde was, als we daar niet zelf voor zorgden. De zorg voor man en/of vrouw en kinderen, soms na scheiding op meerdere adressen, eiste behoorlijk wat tijd en energie. Maar teveel stress? Medische studenten hebben het nu financieel slechter dan wij. Ze moeten bijna altijd werken naast hun studie. Op het punt van woonruimte zitten ze in een veel beroerder pakket. Ik weet niet of de competitie voor opleidingsplaatsen nu meedogenlozer is dan in onze tijd. Dat een cum laude eis voor een opleidingsplaats de stress erger maakt wil ik graag geloven. Ik vind het een idioot selectiecriterium maar muntje opgooien, een marathon lopen, of mooi opschrijven waarom jij zo’n goeie dokter gaat worden zal ook niemand tevreden stellen. De lastige vraag is: hoe vind je de dokter die intelligent en aardig is? Maar teveel stress in de opleidingsjaren? Als je slecht tegen die stress kunt dan ga je straks als arts met klinische verantwoordelijkheid nog heel wat meemaken. Want als er één vak is waarin je regelmatig op toestanden stuit die je niet had verwacht, toestanden waarover je niemand kunt bellen, brandjes die je met een natte jas zult moeten blussen, dan is dat wel geneeskunde. Ik dacht ook dat dat de reden was waarom zo veel mensen het graag willen doen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/cum-laude-als-opleidingseis-is-even-logisch-als-een-muntje-opgooien~b036faa5/</guid>
      <pubDate>Thu, 14 Sep 2023 00:00:00 +00:00</pubDate>
    </item>
    <item>
      <title><![CDATA[Het zijn toch artsen? Ze doen het toch voor de lijdende mens?]]></title>
      <description><![CDATA[<p>Simon Carmiggelt beschreef eens een jonge huisarts die de praktijk van zijn vader had overgenomen. Dit speelt in de jaren twintig van de vorige eeuw in een klein dorp met drie notabelen, van wie één een hoogbejaarde baron. Op een dag zit vader zijn pensioen weg te suffen boven een Russische roman als zijn zoon binnenstuift: ‘Pa, die maagzweer van de baron waar jij jaren aan gedokterd hebt, die heb ik genezen!’ Waarop vader antwoordt: ‘Sufferd, waar denk je dat ik jouw studie van betaald heb?’ Waarmee ik maar wil zeggen dat het idee dat de dokter niet altijd met de juiste bedoelingen de patiënt tegemoet treedt al heel oud is. Dit was maar een illustratief verzinseltje over doktersgedrag van honderd jaar geleden. Voor een oversteek naar een allerminst verzonnen kijk op doktersgedrag nu, in 2023, kunt u te rade gaan in het boek van Jim Reekers: De medische omerta, over horen, zien en zwijgen in het zorgstelsel. Reekers neemt je mee op een dollemansrit door het hedendaagse zorgstelsel waarbij je vaak niet weet of je moet huilen of lachen. Dit is niet het werk van een journalist die een kijkje achter de schermen neemt, begeleid door een ingewijde. Nee, dit is de ingewijde zelf aan het woord. En je had hem beter niet het woord kunnen geven, want hij schudt zo’n beetje het hele zorgstelsel door elkaar. Reekers is interventieradioloog. Dat is de dokter die via een bloedvat in de lies met een ballonnetje, tangetje of sponsje via het vaatstelsel naar een probleemgebied in het lichaam gaat om daar iets te openen, te blokkeren of te installeren. Hij vertelt onder andere een schokkend verhaal over baarmoederverwijdering. Het is exemplarisch. Vrouwen hebben nogal eens last van myomen in de baarmoeder, goedaardige tumoren die bloedverlies en pijn kunnen veroorzaken. Het onprettige woord is ‘vleesboom’. De interventieradioloog kan dit probleem in een handomdraai oplossen onder een beetje plaatselijke verdoving door wat bloedvaten rond de plek des onheils te blokkeren. De patiënte kan na afloop weer naar huis. De Nederlandse gynaecologen slagen er nu al vele jaren in om deze heilzame ingreep bij vrouwen weg te houden. Zij houden halsstarrig vast aan hun benadering: de chirurgische verwijdering van de baarmoeder. Dat is een buikoperatie onder algehele narcose, veel gecompliceerder, waarna je een vervelend litteken overhoudt, je baarmoeder kwijt bent en meerdere dagen in het ziekenhuis moet verblijven. Het is uiteraard veel duurder. Reekers toont aan dat er elk jaar in Nederland zo’n zesduizend baarmoeders via een onnodig beschadigende en dure procedure worden verwijderd. Ja, da’s andere koek dan die verzonnen maagzweer van de baron. Maar dan ga je toch niet naar de gynaecoloog, maar naar de interventieradioloog? Nee mevrouw, dat kan niet. Interventieradiologie is geen erkend specialisme, hetgeen wil zeggen dat hij alleen patiënten krijgt als ze naar hem worden verwezen. Ja, en inderdaad, rond de baarmoeder zou dat moeten gebeuren door de gynaecoloog. Het gaat Reekers er niet alleen maar om ergens tegen aan te schoppen. Hij legt ook uit hoe een dergelijk krankzinnig arrangement kan opbloeien in die ondoorgrondelijke wildernis van ons zorgstelsel. Als je gynaecologen opleidt in je ziekenhuis dan krijg je daar geld voor. Die opleiding eist vaardigheid in baarmoederverwijdering. Als de gynaecoloog deze patiëntes doorschuift naar de interventieradioloog dan veroorzaakt zij een gat in het ziekenhuisbudget, want langs die weg verlies je én een aantal operaties én je opleidingscapaciteit. De maatschap en de ziekenhuisdirectie zullen haar snel duidelijk maken dat dit geen manier van doen is. Maar, zult u zeggen, het patiëntenbelang dan? Het zijn toch artsen? Ze doen het toch voor de lijdende mens? Het antwoord is een zeer gelaagd ‘NEE’. De kracht van Reekers’ boek is dat hij niet dokter A. of dokter B. onderhanden neemt, het gaat hem om het stelsel dat niet deugt. Hij schoffelt nog een paar andere molochs onderuit: de vervloekte marktwerking, de betaling per verrichting, de ongelooflijk diep snijdende corruptie door de praktijken van Big Pharma en, onvermijdelijk, het gestuntel in de managementlaag. Hem wordt verweten dat hij pas na zijn pensioen met dit alles komt. Dat is deels onjuist, hij ageert al jaren. En dan, de ellende die hij beschrijft is niet iets wat jonge dokters al meteen doorhebben. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-zijn-toch-artsen-ze-doen-het-toch-voor-de-lijdende-mens~bfded1cb/</guid>
      <pubDate>Thu, 7 Sep 2023 00:00:00 +00:00</pubDate>
    </item>
    <item>
      <title><![CDATA[Centrale bankiers hebben macht. Het verontrustende is dat ze niet goed weten wat ze aanrichten]]></title>
      <description><![CDATA[<p>U kent het hoop ik. Tijdschriften waarop u geabonneerd bent, maar die u niet leest. Ik doe vaak een inhaalmanoeuvre als ik op vakantie ben. Zo kwam het dat ik op een zonnige helling in het Italiaanse Piëmont ‘ten prooi viel’ aan een heftige golf van zinloze treurnis. Ik las dit in The Times Literary Supplement: ‘Toen het Romeinse Herculaneum in de 18de eeuw werd ontdekt onder vele lagen vulkanische as, gebruikten de ontdekkers de halfverkoolde stokken die ze zagen liggen als toortsen bij het uitgraven. Terwijl deze ontdekkers hun weg zochten onder de grond in de hoop lang verloren geheimen van oude wijsheid bloot te leggen, verlichtten ze hun pad met wat we nu weten dat rollen waren van oude Griekse filosofie die in hun handen in rook opgingen.’ Zucht. In een eerdere editie las ik: ‘Seks is voor de romanschrijver wat inflatie is voor de econoom. Leg uit.’ Het gaat om een legendarische examenvraag uit 1970. Een kandidaat antwoordde: ‘In beide gevallen gaat er iets omhoog, al dan niet gewenst.’ Het artikel gaat over een boek van Stephen D. King: We need to talk about inflation – 14 urgent lessons from the last 2000 years. Het gaat op ondermijnende wijze over economie als toegepaste wetenschap. In 2002 kreeg Daniel Kahneman de Nobelprijs voor economie. Hij ontzenuwde onder andere het idee dat economen iets kunnen voorspellen. Zo hoor je bijvoorbeeld dat Klaas Knot voorspelt dat de economische groei in 2024 3 procent zal zijn. Hoe weet Klaas dat nou? Het gekke is dat het deels om een self­ful­fil­ling prophe­cy gaat. Want als Knot zegt dat de groei nul zal zijn, dan veroorzaakt hij allerlei gedragingen in ‘de financiële markten’ die de nulgroei waar gaan maken. Kahneman toonde dan ook aan dat economie grotendeels een gedragswetenschap is. Maar men stapt rond in de vermomming van een exacte wetenschapper. King vertelt dat men er tijdens een conferentie van de Europese Centrale Bank in september 2021 achter kwam dat er geen theorie meer is die inflatie kan verklaren. Inflatie is niet per se het gevolg van teveel bankbiljetten drukken, want bankbiljetten zijn maar één aspect van ‘geld’. Door de complexiteit van onze moderne financiële arrangementen weet niemand goed hoeveel geld er in omloop is. Ik kan het artikel niet helemaal volgen, maar dan is er deze passage: ‘Centrale bankiers waren sceptisch over de verschillende bestaande theorieën en koesterden hun eigen theorie … Inflatie, zeiden ze, gaat over verwachtingen. Zolang het publiek geloofde dat de centrale banken de inflatie onder controle hadden, zou de inflatie onder controle blijven.’ En die inflatieverwachting zouden ze onder controle houden door de rentepercentages in de nabije toekomst te voorspellen. De centrale bankiers wierpen zich op als waarzeggers. Let wel, we bevinden ons hier in kringen van vooraanstaande economen en niet in de astrologische hobbyclub Vraag het de Sterren. Het voorspellen dat economen doen, is een hybride variant op wetenschappelijke voorspellingen. Want in hun geval wordt de waarheid sterk bepaald door wie het zegt. Bedenk dat de euro mede een succes was vanwege de even goedhartige als solide persoonlijkheid van Wim Duisenberg. Het zorgwekkende in de positie van centrale bankiers is hun onmiskenbare macht. Het verontrustende is dat ze niet goed weten wat ze aanrichten. Terug naar inflatieverwachting, inflatie-angst liever. Het is een belangrijke motor, alleen is hij niet stuurbaar. King beschrijft de rol van inflatie-angst bij de legendarische Duitse hyperinflatie ten tijde van de Weimar-republiek. Vrijwel onmiddellijk na de stabilisatie in november 1923 zoefde de inflatie omlaag en dat terwijl de hoeveelheid circulerend geld aan het stijgen was. De angst was weg. Al met al bood het stuk over Kings boek een onthullende excursie naar een kennisgebied dat kennelijk niemand goed begrijpt. De bizarre mix van feiten, angst en hoop waarop ‘de financiële markten’ ronddobberen blijft goeddeels ondoorgrondelijk. King citeert Jerome Power, voorzitter van de Amerikaanse Federal Reserve, die in 2021 zei: ‘Ik denk dat we nu beter begrijpen hoe weinig we begrijpen van inflatie’. Naschrift: in de NRC van 28 augustus lees ik dat de centrale bankiers weer bijeen zijn, nu in Wyoming. Jerome Power in zijn openingsspeech over inflatie-aanpak: ‘Zoals vaak het geval is navigeren we op de sterren onder een bewolkte hemel’. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/centrale-bankiers-hebben-macht-het-verontrustende-is-dat-ze-niet-goed-weten-wat-ze-aanrichten~b4091acd/</guid>
      <pubDate>Thu, 31 Aug 2023 00:00:00 +00:00</pubDate>
    </item>
    <item>
      <title><![CDATA[Het verlangen naar een objectieve moraal]]></title>
      <description><![CDATA[<p>Er zijn filosofen van wie je de naam wel kent en misschien weet je ook wel iets van wat ze in hun werk beogen, maar je leest ze niet. Meestal op grond van onheuse argumenten. Zo heb ik nooit iets van Derek Parfit (1942-2017) gelezen. Hij wordt wel beschreven als (of begraven onder) het begrip ‘een filosoof voor filosofen’. Dat wil zeggen: geen filosoof die je graag zou willen lezen. Parfit schreef een dik boek over persoonlijke identiteit, Reasons and Persons (560 pagina’s). Het gaat om de vraag wat er precies voor zorgt dat we Jan als zuigeling beschouwen als dezelfde persoon die hij is als twintiger, veertiger, tachtiger, honderdjarige desnoods. Nee, niet gelezen. Parfit schreef een nog veel dikker boek over moraliteit, On what matters, 1364 bladzijden. Ook niet gelezen. Waarom begin je er dan over? Omdat zijn streven mij sympathiek is. Parfit zocht naar een niet-religieuze basis voor moraliteit. Hij meende dat het leven zinloos is als moraliteit niet objectief is. Voor mij formuleert hij hier een onberedeneerd standpunt dat ik heel graag deel en tevens onhoudbaar vind. Als moraliteit objectief is dan moet het mogelijk zijn om een moraliteit te formuleren die voor alle mensen geldt. Dit gebeurde al binnen een godsdienstige context. Binnen de ene religieuze groepering menen de leden welhaast objectief te kunnen vaststellen wat deugt en wat niet. De garantie voor de juistheid van hun morele oordeel ontleenden zij aan God als hun wetgever die immers boven alle mensen staat. Een dergelijk fundament voor het Goede blijkt al gauw onhoudbaar als je er achter komt dat verschillende groeperingen uiteenlopende ethische standpunten van God vernemen. Dat elke groep beweert de enige echte relatie met God te hebben is voor de filosoof het beste signaal om zich uit de voeten te maken. Er bestaat immers geen aanvaardbare methode om uit te maken wiens connectie met God de juiste is. Dat ze allemaal met andere ethische normen komen aanzetten doet op zijn minst vermoeden dat er helemaal geen God is. Of dat God ze voor de lol allemaal zomaar een kant op stuurt. Nee, juist als het om ethiek gaat is een dergelijke on-ethische motivatie ondenkbaar voor het fundament van ethiek. Het sympathieke van Parfits streven zit voor mij in zijn vastbeslotenheid om de grond van een moreel oordeel als iets objectiefs te kunnen presenteren. Waarbij ‘objectief’ betekent dat iedereen het daar wel over eens is. Een ethiek die dus op voor iedereen aanvaardbare gronden voor iedereen geldt. Hij heeft bijna zijn hele leven gewijd aan het uitpluizende zoeken naar de mogelijkheid van zo’n objectieve moraal. Ik denk dat hij dit deed uit een verlangen naar echte onomstotelijke rechtvaardigheid. Een verlangen naar die positie waarin je Poetin en zijn medewerkers zou kunnen overtuigen van hun ongelijk, in precies dezelfde zin waarin je hen zou kunnen overtuigen van het werkingsmechanisme van een benzinemotor. Zou het niet geweldig zijn als we aan de Iraanse regering konden uitleggen dat ze er naast zitten met hun homohaat, zoals we hen zouden kunnen uitleggen hoe je van Isfahan naar Teheran komt? Helaas oordelen de mensen die Parfit wél lazen dat zijn 1364 pagina’s niet leiden tot deze positie. Misschien maar goed ook. Het zou er niet erg veelbelovend uitzien als je je deze objectieve moraal alleen eigen zou kunnen maken door je een weg te banen door zijn notoir ingewikkelde betoogtrant. Een heel andere vraag is waar dit verlangen naar een objectieve moraal vandaan komt. Verlangen? Het gekke is dat wij, in de betekenis van ‘wij in het Westen’, ervan uit gaan dat we die al hebben. Wij geloven immers heilig in wat heet de Universele Verklaring van de Rechten van de Mens. En we kunnen niet uit de voeten met het feit dat de meeste regimes hun achterste reinigen met deze verklaring. Dat is dan weer het aantrekkelijke van een godgebonden moraal: je krijgt straf als je je er niet aan houdt. Als je verkeerd omgaat met de benzinemotor dan start-ie niet, basta. Maar als je ‘verkeerd’ omgaat met ethische kwesties dan kom je daar verrassend vaak ongestraft mee weg. Nietes, zegt Poetin, het ligt er maar aan wat je ‘verkeerd’ noemt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-verlangen-naar-een-objectieve-moraal~beaef317/</guid>
      <pubDate>Fri, 7 Jul 2023 00:00:00 +00:00</pubDate>
    </item>
    <item>
      <title><![CDATA[Nattevingerwerk rond het sterfbed]]></title>
      <description><![CDATA[<p>Artsen lopen de Dood graag voor de voeten. Maar in het verpleeghuis kom je niet ver met zo’n houding, integendeel. Je moet bij wijze van spreken de dansvloer op met de Dood, om het allemaal draaglijk te houden voor de stervende en voor de omstanders. Dertig jaar geleden maakten we in de stervensfase vrijwel altijd gebruik van morfine om angst, dorst, pijn, of benauwdheid te bestrijden. De zieke man of vrouw was dan al gauw niet meer aanspreekbaar en dat betekende ook dat het lijden voorbij was al kon het leven dan nog wel een paar dagen duren. Een dergelijk beleid kwam tot stand in overleg met de zieke, de familie, verzorgenden en collega’s. Jaren later werd dit beschreven als ‘palliatieve sedatie’. Ik vond het een beetje een rare term voor wat ik ervoer als goede stervenszorg. Er zat aanvankelijk nog een luchtje aan ook omdat het vaak ‘terminale sedatie’ werd genoemd met als onvermijdelijke variant ‘terminerende sedatie’. Toen euthanasie nog niet zo geaccepteerd was en omdat katholieken natuurlijk altijd overal mee sjoemelden werd palliatieve sedatie ook wel beschreven als ‘euthanasie met een zachte g’. Dat wil zeggen dat men in het Zuiden van ons land natuurlijk niet aan euthanasie deed, maar wel aan palliatieve sedatie. Ik weet niet of deze verdachtmaking ooit is gestaafd door feiten. Maar een vooroordeel is veel leuker om rond te bazuinen dan een gewogen oordeel. Dit nattevingerwerk rond het sterfbed was denk ik typerend voor alle medische bezigheden die niet perse gericht waren op methodisch verantwoord ingrijpen in het zieke lichaam. Rond ingrepen als de keizersnede of het inbrengen van een heupprothese was men vanaf het eerste begin gespitst op protocollering zodat vergelijking van resultaten tussen artsen ook internationaal zinnig werd. Palliatieve aandacht heeft nu zo sterk aan statuur gewonnen dat er ook hier sprake is van protocollering. Zo is er een richtlijn voor palliatieve sedatie waarin aan de orde komen: doel, voorwaarden, organisatie, besluitvorming, voorbereiding, medicatieschema’s, verslaglegging, zorg voor naasten, zorg voor verzorgenden enzovoort. U kunt het allemaal op internet vinden. De richtlijn werd opgesteld door een commissie van zestien leden: artsen, juristen, verpleegkundigen, één apotheker en één ethicus. Ik tel negen artsen. Ja, da’s andere koek dan ons geïmproviseer van dertig jaar geleden. Rond een protocol of een richtlijn is altijd geharrewar mogelijk. We doen eerst de voordelen. De medicatie die wij gebruikten (morfine en mogelijk een benzodiapine) blijkt niet ideaal te zijn. De richtlijn heeft andere adviezen en je hoeft als arts niet te experimenteren aan de hand van vage suggesties. Er zijn duidelijke aanwijzingen die gefundeerd zijn in de praktijk. Er is veel aandacht voor de aanloop tot sedatie. In het verpleeghuis kenden wij de betrokkenen vaak al enkele maanden, zodat het overleg over de vraag wanneer te beginnen met sederen vrijwel probleemloos was. Een dergelijke intieme arts-patiënt-familie interactie is niet standaard en ook als alle betrokkenen elkaar niet reeds maanden kennen moet er gesedeerd kunnen worden. Aan de andere kant: een richtlijn is als een stadsplattegrond. Alle straten worden vermeld, maar dat jongetje dat plotseling de weg op rent, staat er niet in. Zo kan een richtlijn uit laksheid, desinteresse of angst verworden tot een harnas dat de kwaliteit van je handelen verpest. Want reken maar dat er van alles de weg oversteekt tijdens de dagen voor een overlijden en dan moet je het aandurven de richtlijn naast je neer te leggen. Tenslotte moeten we één veelgehoorde bedenking tegen palliatieve sedatie terzijde schuiven. Ik lees dat het wordt toegepast in meer dan 20 procent van alle sterfgevallen in ons land. Sommige mensen verbinden daar de conclusie aan dat wij niet meer weten hoe we moeten lijden. Zij vinden het onjuist om het lijden dat bij sterven komt kijken te verlichten. Ik kan die mensen van één ding verzekeren: mensen die hun stervensuur hebben bereikt, hebben in honderd procent van de gevallen al genoeg, zo niet te veel, geleden in hun leven. En dat laatste beetje ellende dat daar in hun stervensfase aan kan worden toegevoegd maakt niet dat ze dan eindelijk echt voldoende geleden hebben. Alsof een beroerd sterfbed een soort kers op de taart is. Ik vind het een bizarre gedachte. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/nattevingerwerk-rond-het-sterfbed~b77038c0/</guid>
      <pubDate>Fri, 30 Jun 2023 00:00:00 +00:00</pubDate>
    </item>
    <item>
      <title><![CDATA[De uitermate fascinerende geschiedenis van opium]]></title>
      <description><![CDATA[<p>In de apotheek kwam ik collega M. tegen. Hij trakteerde op een wijsheid voor de dag: ‘Als je dood bent weet je niet dat je dood bent. De pijn wordt door anderen gevoeld’. Ik begon te zuchten, want deze is zo oud als Diogenes meen ik, maar hij onderbrak mijn zucht met de toevoeging: ‘Hetzelfde gebeurt als je dom bent.’ Wellicht enigszins in het verlengde hiervan begon hij over het thema opioïden-misbruik. We doen eerst een stukje geschiedenis. Volgens Wikipedia wisten ze in Mesopotamië al in 3400 BCE hoe dat zit met opium, dat wil zeggen: het ingedroogde sap dat uit de ingekerfde papaverbol lekt. Om u een hoop moeite te besparen: onze papaverbollen zien er precies zo uit maar zijn erg veel kleiner en leveren bij insnijden niks op. Hoe dat komt weet ik niet. De verdere geschiedenis van opium is uitermate fascinerend. Er zijn zelfs twee Opiumoorlogen uitgevochten in de 19de eeuw. Ik ken uit mijn jeugd nog laudanum, een oplossing van opium in alcohol. In de 19de eeuw op elke straathoek verkrijgbaar. Het helpt vrijwel overal tegen: pijn, diarree, slapeloosheid, hardnekkige hoest, benauwdheid en vooral ongelukkig zijn. Het is dan ook sterk verslavend. Coleridge, de Engelse dichter, worstelde er zijn hele leven mee, vergeefs. In 1804 isoleerde de Duitse apotheker Friedrich Sertürner een van de werkzame bestanddelen uit opium. Hij noemde het morphine naar Morpheus, de vormgevende, een van de Griekse goden die ons dromen bezorgde, of nog steeds bezorgt, je weet dat niet zo bij Griekse goden. In 1898 vervaardigde de firma Bayer heroïne, een iets gewijzigde vorm van morfine, die werd ingezet tegen, niet lachen, tuberculose. Farmacie ook toen al bereid tot goed betalende oplichterij. Heroïne werd merkwaardigerwijs ook verkocht als probaat middel tegen morfineverslaving. Dat was een wel heel slechte grap want heroïne bleek nóg verslavender te zijn dan morfine. Er zijn in de laatste jaren heel wat synthetische opioïden bij gekomen. Ze zijn niet duur en werken erg goed. Iets té goed zelfs. Het is tot nog toe niet mogelijk gebleken om een opiumderivaat te maken dat wel pijnstillend maar niet verslavend is. Een belangrijke boosdoener binnen deze context is oxycodon. Het wordt te vaak te makkelijk voorgeschreven. Er is in Nederland gelukkig nog geen sprake van een opioïden-epidemie zoals in Amerika. Ongeveer vanaf 1990 stierven er in Amerika zo’n 500.000 mensen aan, door, of bij, gebruik van opioïden. Ja, het is ontzettend. Zo erg is het hier echt niet. Dat neemt niet weg dat het aantal oxycodon-gebruikers In de periode tussen 2010 en 2017 is verviervoudigd. We moeten dus wel uitkijken. Collega M. begon hierover omdat hij een artikel kreeg toegestuurd uit het Pharmaceutisch Weekblad van afgelopen maart. Het Universitair Medisch Centrum Groningen afdeling hematologische oncologie heeft iets tegen oxycodon ondernomen. Onder de titel Switch van oxycodon naar morfine leidt tot forse afname van gebruik opioïden wordt een hoopgevend initiatief beschreven. De onderzoekers Thijs Oude Munnink en Carin Hazenberg schrijven: ‘Oxycodon is het opioïd met de hoogste kans op verslaving en misbruik’. Ze komen ook met een biochemische verklaring. Oxycodon heeft in de richtlijnen niet de voorkeur boven morfine en toch wordt het veel vaker voorgeschreven dan morfine dat minder verslavend is maar net zo pijnstillend. Een bijkomende factor is dat oxycodon een verleidelijke stemmingsverbetering geeft, die de volgende dosis des te aantrekkelijker maakt. De overstap naar morfine betekende dat het orale opioïdengebruik op hun afdeling met 35 procent daalde. En het aantal ontslagrecepten voor orale opioïden daalde zelfs met 41 procent. Ik zei het al: een hoopgevend initiatief. We eindigden met een heel ander thema: nep-medicijnen. Alle grote sportmerken worden nagemaakt en in de straathandel verspreid. En dat gaat precies zo met sommige populaire medicijnen. Viagra bijvoorbeeld. Er is Bulgaarse Viagra die met professioneel ogende bijsluiter in de handel is. Niemand die de bijsluiter kan lezen, dus die tekst gaat waarschijnlijk over grasmaaiers. Volgens M. vergeten mannen dat de belangrijkste twaalf, twintig of, we sluiten niemand uit, acht centimeter, tussen je oren zit. Geeft niet, als het spul maar werkt, toch? ‘Nou,’ zei collega M., ‘dat is het heerlijke van deze handel. Er is niet één man die terug durft te komen om te klagen dat het niet helpt.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-uitermate-fascinerende-geschiedenis-van-opium~b6d820b8/</guid>
      <pubDate>Fri, 2 Jun 2023 00:00:00 +00:00</pubDate>
    </item>
    <item>
      <title><![CDATA[Verhuld verleden in Constantinopel]]></title>
      <description><![CDATA[<p>In de vijfde eeuw werd er onder keizer Theodosius II een muur rond Constantinopel gebouwd. Men zegt wel dat die er duizend jaar lang voor zorgde dat de Griekse erfenis veilig voor ons bewaard bleef. Beetje overdreven denk ik, want de Grieken bereikten ons toch ook via de Arabieren die Spanje veroverden? Overdreven of niet, er is veel in het huidige Istanbul dat deze fantasie een beetje schraagt. We waren er een paar dagen en ook hier bleek Ilja Leonard Pfeijffer gelijk te hebben over het verwoestende massatoerisme. Toch kwamen we al na een half uur wachten de Ayasofya binnen. Van buiten is er niet veel aan, maar binnen is het nog altijd een ongelooflijke ruimte. Het is nu een moskee en helaas ligt er een groen tapijt en hangen er de voor een moskee kenmerkende lage kroonluchters. Van de akoestiek die vroeger de galm van vele voorbije eeuwen in zich leek te bergen, is niets meer over. De gezichten in de mozaïeken zijn bedekt met witte sluiers en de galerij waar je de mozaïeken kon bewonderen is voor publiek gesloten. Van wie is dit gebouw eigenlijk? Van de wereld, zegt een van mijn reisgenoten. Van de plaatselijke machthebbers zegt de actualiteit. In het archeologisch museum is de zogenaamde Alexandersarcofaag onaangetast aanwezig. Alexander met de kop van een leeuw half over zijn hoofd geplaatst galoppeert even driest als elegant op de arme Perzen af. De sarcofaag stamt uit 320 voor Christus. Dit was nooit de rustplaats voor zijn resten. Hij stierf in 323 voor Christus in Babylon. Het verhaal gaat dat hij in de nacht voor zijn dood ongezien zijn tent uit glipte om zich te verdrinken in een rivier, zodat zijn mannen zouden denken dat hij door de goden in hun midden was opgenomen. Maar bij de rivier stond Apollo, die hem zwijgend terugwees naar zijn tent. Hij zou sterven als alle mensen. In het Topkapipaleis stuitten we op een van de akeligste baantjes die ik me kan voorstellen: lid zijn van de harem. Je werd als meisje weggehaald uit je dorp en als gevangene in de harem geplaatst. Daar was het afwachten of de sultan ooit zin in je kreeg. ‘Nee, het was allemaal veel subtieler jongen.’ Zal best, maar je was gedoemd tot een slavenbestaan. Misschien nog net iets frustrerender was het werk van de zwarte eunuchen die uit Afrika werden ‘geïmporteerd’, onmachtig gemaakt en als zodanig beschouwd als betrouwbare harembewakers. Men heeft zelfs de moeite genomen om zo’n zwarte eunuch als pop neer te zetten. Vinden wij ongepast, nu wij onszelf zo ijverig kastijden over het slavernijverleden. Men is daar in Turkije nog niet aan begonnen. De sultans verzamelden ook relikwieën. We zagen de sandalen en voetafdrukken van de profeet en haren uit zijn baard. Tot mijn aangename verrassing was er ook een staf van Mozes uit 1300 voor Christus. Ik had daar het idiote gevoel bij dat die ook een beetje van ons is. Hoewel dat denk ik nergens op slaat. Het was niet zozeer een staf, eigenlijk meer een stok waarmee hij water uit de rots deed vloeien en de Rode Zee uiteen deed wijken. Achter mijn rug hoorde ik een Amerikaan zeggen: ‘I’ll tell you one thing, no way did Mozes split the Red Sea with a little twig like that.’ Voor Amerikanen moet iets vooral groot zijn om iets bijzonders te kunnen doen. Bij het Topkapipaleis staat de Irenekerk. Uit de 6de eeuw. Deze is nooit als moskee gebruikt. Wel als opslagplaats voor van alles. Toen ik er in 1978 voor het eerst naar binnen stapte fladderde er een duif rond. Ja, de Heilige Geest, wie anders? Het is qua interieur een van de mooiste kerken die ik ken. Helaas hingen er wegens restauratie grove juten gordijnen, zodat je het gewelf niet goed kon zien. En er vlogen veel meer duiven rond. Beetje een rommeltje eigenlijk. In het gras voor de kerk liggen een paar vergeten antieke zuilen. Wij zouden ze onmiddellijk naar een museum slepen. Ik weet eigenlijk niet goed hoe een hedendaagse bewoner van deze stad naar zo’n klassieke zuil kijkt. Ze liggen er al een heel tijdje. Zo te zien denkt men: ze liggen daar best. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/verhuld-verleden-in-constantinopel~b6404db9/</guid>
      <pubDate>Fri, 26 May 2023 00:00:00 +00:00</pubDate>
    </item>
    <item>
      <title><![CDATA[In geneeskunde gaan knollen nog altijd over de toonbank als citroenen]]></title>
      <description><![CDATA[<p>‘Yes! We have no bananas’ is de houding van een fruitverkoper die wat hij niet heeft met een optimistisch geluid brengt. Op internet las ik de vermakelijke historie achter de uitdrukking die in 1923 tot een bekend liedje leidde van Frank Silver en Irving Cohn. We zijn een eeuw verder en het verschijnsel doet zich nog dagelijks voor. Vooral in geneeskunde waar knollen nog altijd als citroenen over de toonbank gaan. Rond kanker zijn we het wel gewend dat er steeds sprake is van een revolutionaire doorbraak. Die er nooit is. Dit wil niet zeggen dat er niets is bereikt. Ik ga niet net doen alsof ik het veld van kankergeneeskunde overzie maar als halve leek weet ik ook wel dat de hedendaagse oncologie heel wat subtieler en omzichtiger omgaat met kanker dan we in 1960 deden. Maar er is nooit sprake geweest van één grote ontdekking die een grondige omwenteling teweeg bracht. Het was steeds millimeterwerk dat over de jaren leidde tot aanzienlijke winst. Wat moeilijk is in te schatten is de rol van wat heet ‘de publieke opinie’. Kanker was ooit de meest gevreesde volksziekte (‘dokter het is toch geen K?’) waar niet, dan met huiver over kon worden gesproken. Dat is nu voorbij, niet omdat er minder kanker is, maar omdat we tegenwoordig dementie hebben als de nieuwe angstgegner. En net als bij kanker is er ook bij dementie regelmatig sprake van een ‘doorbraak’. In 2008 kwam de firma Janssen-Cilag met galantamine (Reminyl) aanzetten. Hun motto was: ‘Kom in actie voordat je moeder straks alles door elkaar haalt’. Het wordt vrees ik nog wel voorgeschreven. Maar het doet niks. Ik weet het, dat ‘niks’ valt op allerlei manieren te nuanceren tot ‘toch wel iets hoor!’ maar uiteindelijk is het net zo goed als niks. Er is een nieuwe komeet aan het firmament verschenen: donanemab. Het gaat om een antilichaam dat zich vasthecht aan amyloïde, dat vervolgens wordt opgeruimd door het immuunsysteem. Alzheimer, de meest voorkomende vorm van dementie, wordt veroorzaakt door de stapeling van eiwitten tussen hersencellen, de amyloïde plaques. Maar wacht: er is nog iets aan de hand bij alzheimer. Ook binnenin de hersencellen gebeurt er iets, daar ontstaan tau-tangles (kluwens van een eiwit dat tau heet). We weten niet waarom die kluwens en die plaques ontstaan. We weten wel dat vaatschade vaak de oorzaak is van alzheimer. Roken, hoge bloeddruk, diabetes, weinig bewegen, dat zijn de factoren die de kwaliteit van onze bloedvaten negatief beïnvloeden. Alleen heeft tot nog toe niemand een verband kunnen aantonen tussen die plaques en tangles en deze opvallende risicofactoren voor alzheimer. Het is inmiddels wel bekend dat de schade in de hersenen zo’n twintig jaar in wording is voordat de hersenbezitter daadwerkelijk gaat inboeten op het punt van geestelijk functioneren. Dat amyloïde-stapeling dementie veroorzaakt is maar de vraag. Als je bij vrijwel elk auto-ongeluk een konijn aantreft dan wil dat nog niet zeggen dat het konijn alle auto-ongelukken veroorzaakt. Als het aantal ongelukken dramatisch vermindert na verwijdering van alle konijnen dan wordt het tijd om eens goed uit te zoeken wat die konijnen dan precies uitvreten. Zo is het ook met amyloïde. Donanemab (denk als ezelsbruggetje aan kebab voor de douane) verwijdert uiteindelijk amyloïde, maar van een dramatisch effect is zeker geen sprake. Gedurende 76 weken kregen 1200 mensen met beginnende alzheimer elke maand donanemab via een infuus toegediend. Via scoringslijsten bleek dat de cognitieve achteruitgang in de behandelde groep 35 procent minder was. Die scoringslijsten bieden een blik op vele aspecten van functioneren. Bijna de helft van de patiënten verslechterde een jaar lang helemaal niet. Nou weet niemand erg goed wat de gebruikelijke verslechtering is, dus is dit moeilijk te wegen. Alzheimer verloopt niet zelden erg wispelturig. Wat kost deze donanekebab? Men schat enkele tienduizenden euro’s per patiënt per jaar. Ja, iemand gaat binnenlopen. Kan het niet zo zijn dat deze amyloïde-opruiming toch een miniresultaat is op weg naar een oplossing voor de ziekte van Alzheimer? Ik hoop het van harte, maar er bestaat ongemakkelijk veel twijfel over de rol van amyloïde. Het enige dat we nu misschien weten is dat je er met douanemab mogelijk wat langer over doet om jezelf kwijt te raken in dementie. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/in-geneeskunde-gaan-knollen-nog-altijd-over-de-toonbank-als-citroenen~b4160a53/</guid>
      <pubDate>Fri, 19 May 2023 00:00:00 +00:00</pubDate>
    </item>
    <item>
      <title><![CDATA[Geloof, ik begrijp het nog steeds niet]]></title>
      <description><![CDATA[<p>De Britse filosoof Gilbert Ryle werd eens gevraagd wat het verschil is tussen ‘ziel’ en ‘intellect’. Hij antwoordde: “Je intellect is dat deel van jou waarmee je andere boeken dan de Bijbel leest.” Even op kauwen. Ik denk dat het een zacht verwijt was. Iets in de richting van: kennelijk schakel je dat deel van jezelf (intellect) uit als je de Bijbel leest. Het lijkt me niet verwijtbaar, maar bedenk dat deze vraag gesteld werd binnen een filosofische faculteit door een filosofiestudent aan een filosofieprofessor. Het gaat om het verschil in geesteshouding tussen een type als ik, die de Bijbel leest zonder religieuze vervoering, en een gelovige die geestelijk eerst knielt en dan pas de Bijbel openslaat om erin te lezen. Ik moest denken aan dit onderscheid tussen ziel en intellect bij het fascinerende interview van Arjan Visser met Heino Falcke, astronoom. In antwoord op het eerste gebod zegt Falcke: ‘God is voor mij het begin- en het eindpunt van alles. God is eeuwig. Hij staat boven tijd en ruimte.’ Ik kan het niet helpen te denken: maar als Hij daar toeft, dan is dat mooi pech voor de gelovigen, ze zullen Hem nooit ontmoeten. Want zij bevinden zich allerminst boven tijd en ruimte, ze zitten daar juist middenin. Laten we maar zeggen dat Hij tegelijkertijd bóven en ín tijd en ruimte is. Niet dat ik dat begrijp, maar er is dan tenminste een kans op ontmoeting. Falcke vervolgt: ‘Als sterrenkundige ontdek ik steeds meer over het ontzagwekkende heelal waardoor mijn geloof in de Schepper-God groter wordt.’ Mijn astronomie is erg rudimentair, zeg maar homeopathisch aanwezig, maar ook in die verdunning is het erg genoeg om mij de stuipen op het lijf te jagen. Pascal huiverde rond 1660 al bij de leegte die ons omgeeft. Sindsdien zijn de kosmische afstanden alleen maar groter geworden, dat wil zeggen: erger geworden, angstiger. Het heelal is vele miljoenen malen leger dan Pascal dacht. En omdat het heelal zo veel groter is dan toen, zijn wij precies evenzoveel kleiner geworden. Men plaatst ons graag enigszins gemoedelijk in ‘een uithoek van het heelal’ maar ik vrees dat dat onzin is. Het heelal heeft geen uithoeken. Er is geen centrum waar iets centraals gebeurt. Wij zijn in zekere zin nergens. Wat mij nu fascineert is: hoe komt dat nou, dat Falcke steeds geloviger wordt van precies hetzelfde dat in mij naast verwondering toch ook angst wekt? Kijkt hij met zijn ‘ziel’ en ik met mijn ‘intellect’? Onzin, wat weet ik in vergelijking met Falcke, van astronomie? Is dat dan het probleem, dat mijn kennis van astronomie te beperkt is? Stel dat ik na aanzienlijke geestelijke inspanning net zo diep in het onderwerp zou kunnen doordringen als Heino Falcke, zou ik dan ook beseffen ‘dat God het begin- en het eindpunt van alles is, dat Hij boven tijd en ruimte staat’? Het is te hopen van niet, want als deze diepe astronomie de weg naar kennis van God is, dan zullen slechts zeer weinigen tot bij de Schepper geraken. Op zich geen bezwaar, want ‘velen zijn geroepen, maar slechts weinigen zijn uitverkoren’. Maar nee, gelovigen willen wel een selectie, maar niet op basis van astronomische kennis. Daar komt nog bij dat er genoeg astronomen zijn die nóg dieper in het kosmische glas keken dan Falcke zonder dat ze daar een godsbesef aan over hielden. Wittgenstein, die zelf religieus was, meende dat beweringen als ‘God is dit of dat’ alleen maar lijken op feitelijke mededelingen, maar ze beschrijven niets. Zo zegt Falcke naar aanleiding van het heelal: ‘God staat boven tijd en ruimte.’ ‘Kijk,’ zou Wittgenstein zeggen, ‘dat krijg je d’r nou van, dan gaan mensen dat soort rare dingen zeggen.’ Maar wat moet je dan? In de Tractatus, zijn eerste boek, kwam hij tot de conclusie dat er geen mededelingen over God mogelijk zijn. ‘Wat in de wereld gebeurt zal het hogere nooit beroeren. God openbaart zich niet in de wereld.’ Hij vond dit ultradoordachte standpunt (intellect in het kwadraat) eigenlijk ondoenlijk en vermaande zichzelf in zijn latere dagboek: ‘Geloof jij nou maar, het kan geen kwaad.’ Niet geloven evenmin, maar ik begrijp geloof nog steeds niet. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/geloof-ik-begrijp-het-nog-steeds-niet~b22a30e6/</guid>
      <pubDate>Fri, 12 May 2023 00:00:00 +00:00</pubDate>
    </item>
    <item>
      <title><![CDATA[Zeg gewoon wie wat verdient met onderzoek naar hartkleppen]]></title>
      <description><![CDATA[<p>Tijdje terug belde vriend S. die zich geen raad wist met de documentatie rond zijn hartklepvervanging. We hebben het over veertien A4-tjes. Hij had ingestemd met klep A, wist hij veel, maar nu werd hem gevraagd mee te doen aan een onderzoek naar een andere hartklep. Het ging erom ‘de veiligheid van de Meril Myval (THV)-serie te vergelijken met de huidige kleppen (de Edward Sapiens THV-serie en de Medtronic Evolut THV-serie).’ Nou ben ik wel arts maar ik weet net zo veel van hartkleppen als van Higgs-Bosondeeltjes. Ik zou dus meteen kiezen voor die ‘Edward Sapiens’ want ik ken een sympathieke Ed en ‘sapiens’ betekent ‘wijs’ en een wijze hartklep lijkt mij beter dan zo’n ‘Medtronic Evolut’ die waarschijnlijk halverwege zijn evolutie richting bruikbare hartklep is blijven steken. S. werd boos “Je leest niet goed. Ik krijg sowieso die Sapiens of Evolut, de vraag is of ik die Meril Myval wil, let je wel even op?” Bij Meril Myval denk ik aan de meerval. Een ouwerwetse vis. Lijkt me niks. Wie wil dit eigenlijk onderzocht hebben? Het gaat om Meril Life Sciences Pvt. Ltd, India. We bezoeken hun website. Die is nog veel gladder dan de allergladste vakantiespotjes bij de Ster met die slijmerige opdringerigheid die het glazuur van mijn tanden af zou doen springen. Als ik nog tanden had. S. vindt het allemaal erg verdacht. “Weet je nog van die cardiologen in Zwolle in het Uppsala ziekenhuis? Die hebben allerlei elektronica in de harten van hun patiënten gefrutseld die ze helemaal niet nodig hadden, maar waar die artsen wel flink voor betaald werden. Weet jij of die al vast zitten eigenlijk?” Nee, dat weet ik niet, maar ik denk niet dat ze nu zijn overgestoken naar de kleppenmarkt om het daar ook eens te proberen. We leren nog wel iets meer over ‘de Myval THV system hartklep (met CE-merk)’. S. vraagt wat een CE-merk is. “Dat is: vervaardigd met Centrale Energie, dat is beter dan perifere, want wind en zon zijn de basis.” CE? We lezen verder: ‘De klep bestaat uit een biologische hartklep gemonteerd in een metalen stent (met nikkel-kobaltlegering).’ Dat die klep biologisch is, valt hem tegen. “Wat kan dat betekenen? Dat hij uit een varken komt? Yak. Toch niet van een hond? Dat vind ik nou echt akelig, dat ze daar honden voor gebruiken. Gadverdamme.” Het duurt even voordat ik hem weg heb bij die honden. We staren vervolgens naar de nikkel-kobaltlegering. Vindt ie niks. “Nikkel-kobalt, het klinkt zo eh stroef, wat vind jij?” Ja, ik moet toegeven ik heb ook liever vanadium-molybdeen. “Of titanium-uranium?” Hij schrikt een beetje van deze passage: ‘De gedachte is dat er vanwege het unieke design een nauwkeurige implantatie zal plaatsvinden waarbij ook minder schade aan het geleidingssysteem van het hart toegebracht zal worden.’ “Nou word ik bang. Bedoelen ze dat Sapiens en Evolut maar zo’n beetje op hun plek gewrikt worden en dat je niet moet zeuren als het geleidingssysteem daarbij vernield wordt?” Ik probeer hem te sussen op dit punt: “Maar net zei je dat je niks van kleppen af weet en nou weet je ineens dat het geleidingssysteem oké blijft? Wat is dat trouwens, dat ‘geleidingssysteem’?” Hij begint sarcastisch te worden. Helemaal als hij leest dat hij ‘gerandomiseerd’ gaat worden. Dat wil zeggen dat ze een muntje opgooien om te kijken welke klep je krijgt. Maar jij zelf weet het niet. “Dat is toch belachelijk dat je proefkonijn bent, maar dat je dat zelf niet weet?” Daar bestaat wel een uitweg voor. Want als je een extra grote Myval THV-serie nodig hebt dan word je niet gerandomiseerd maar ‘ingeschreven in XL Nested Registry’. Nou heeft S. een diepe afkeer van alles waar XL bij staat, dus daar wil hij zeker niet in belanden. Tenslotte lezen we dat hij niet betaald wordt voor zijn deelname aan het onderzoek. Waaruit onmiddellijk de vraag oprijst: en wat betaalt Meril Life Sciences Pvt. Ltd. aan de artsen die hier aan meewerken? Wij suggereren niks, maar als de betrokkenen geen vervelende suggesties willen, zeg dan gewoon wat het betaalt, of dat het niet betaald wordt. Die Meril Myval zal niet in S. belanden. Ik hoop op de Edward Sapiens. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/zeg-gewoon-wie-wat-verdient-met-onderzoek-naar-hartkleppen~bef5778f/</guid>
      <pubDate>Thu, 4 May 2023 00:00:00 +00:00</pubDate>
    </item>
  </channel>
</rss>
