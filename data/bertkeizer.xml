<?xml version="1.0" encoding="utf-8"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Ook in de zorg komt machtsmisbruik voor]]></title>
      <description><![CDATA[<p>‘Alle macht geeft rottigheid’, zei Lord Acton, ‘en absolute macht geeft absoluut rottigheid.’ Ik gebruik het citaat graag, maar ik had geen idee wie Lord Acton was. Wiki vertelt: hij leefde van 1832 tot 1902, hij was een katholieke Engelse politicus en historicus. De Britse staatsman William Ewart Gladstone was zijn politieke held. Ondanks zijn katholicisme werd hij toch hoogleraar geschiedenis in Cambridge. Mijn citaat blijkt een slordige vertaling uit een brief die hij schreef in 1887 aan een bevriende historicus: ‘Ik kan het niet eens zijn met uw bewering dat we Paus en Koning anders moeten beoordelen dan andere mensen, er min of meer van uitgaande dat zij geen verkeerde dingen doen. Ik denk precies de andere kant op als het gaat om mensen die macht uitoefenen, en des te sterker naarmate zij meer macht hebben. Macht leidt nogal eens tot corruptie, en absolute macht corrumpeert absoluut. De mannen die wij groot noemen zijn bijna altijd slechte mannen, zelfs als ze alleen maar invloedrijk zijn en geen directe macht hebben. De neiging tot wangedrag wordt alleen maar erger als ze directe macht hebben. De ergste ketterij is het idee dat iemands functie de functionaris heiligt.’ Vanwege zijn zorgen over machtsconcentratie reisde hij in 1870 af naar het Eerste Vaticaanse Concilie in Rome om te pleiten tegen de naderende Pauselijke Onfeilbaarheid. Het was vergeefs. Ik ben geen cultuurhistoricus of sociologisch duider, maar ook als gewone krantenlezer is het duidelijk dat machtsmisbruik, voornamelijk door mannen, steeds vaker en dringender aan de orde komt. Nu gaat het om Jaap van Zweden. Altijd weer vermakelijk om te zien hoe zo’n man reageert door te zeggen dat hij dat niet zo ziet, dat hij zich niet herkent in deze beschrijving, dat je geen orkest, geen operatie, geen bedrijf, geen kantoor, geen vliegtuig, geen keuken, geen redactie, geen filmcrew en geen opleiding kunt runnen zonder af en toe eens flink een van je onderlingen de grond in te trappen. In de zusterpost in mijn verpleeghuis hing een cartoon van een briesende baas met als onderschrift: ‘Denk erom, onder deze ruwe bolster zit géén blanke pit’. In de gezondheidszorg is machtsmisbruik allerminst zeldzaam. In Medisch Contact vind je artikelen over grensoverschrijdend gedrag in 2002, 2007, 2011, 2012, 2013, 2016, 2018, 2019, 2023. Het gaat om opmerkingen, aanrakingen, voorstellen en handelingen waarbij voornamelijk vrouwelijke studenten, co-assistenten en aio’s het slachtoffer zijn. Het wordt liever niet gemeld omdat de hork die steeds tegen je aan gaat staan in de lift straks je beoordeling gaat schrijven. Ik trof één opmerking aan die ik niet zo goed kon plaatsen: ‘Zo schrijft een mannelijke geneeskundestudent dat hij regelmatig in zijn billen wordt geknepen of op andere onprettige manieren wordt aangeraakt door zijn vrouwelijke studiegenoten’. Snap ik niet helemaal. Nee, niet omdat het voor een man altijd prettig is om aangeraakt te worden door vrouwen, maar omdat het om studiegenoten gaat. Het lijkt mij dat je tegen je jaargenoten zonder probleem ‘lazer op’ kunt zeggen, omdat er geen machtsrelatie is. Het wordt giftiger als er aanbidding bij komt kijken. De beroemde chirurg, popster, toneelregisseur, dirigent, schrijver of dichter weet dat hij op handen gedragen wordt. En er is helaas nogal wat moed voor nodig om zo iemand neer te halen. In opleidingssituaties is al dat kleineren en intimideren overigens zinloos. Op elke vijftig de grond in getrapte stakkers is er één bikkel die er mogelijk geen schade van ondervindt. En nog even voortkruipend in deze richting, misschien dat één op de duizend er iets anders van opsteekt dan de zekerheid dat hij of zij niet deugt. ‘Dit gedrag is zo oud als de mensheid’, ja dat is moord ook en toch vinden we het niks. Van de vele verklaringen voor hufterig gedrag vind ik deze wel de ergste: ‘Weet je, het is een soort overcompensatie. In feite is hij heel onzeker van zichzelf.’ God behoede ons voor de dag waarop hij zeker wordt van zichzelf. Tenslotte een troostvolle afsluiting waarin een man op onnavolgbare wijze zijn roem als zeepbel wegblaast. Louis Couperus verbleef tegen het einde van zijn leven in De Steeg. Er kwam een gast op bezoek met een hond en Couperus zei: ‘Hondje, kom eens bij Louis Couperus.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/ook-in-de-zorg-komt-machtsmisbruik-voor~b74509fbe/</guid>
      <pubDate>Thu, 29 May 2025 00:00:00 +0200</pubDate>
    </item>
    <item>
      <title><![CDATA[De Britten wringen zich in allerlei bochten om onder euthanasie uit te komen]]></title>
      <description><![CDATA[<p>Laat in de avond van 14 mei was er op BBC 2 een uitzending over artsenhulp bij sterven in Californië. Het ging om een 74-jarige man die leed aan terminaal hartfalen. Zijn vrouw vertelde over de dagen voorafgaand aan de einddatum als a prolonged wake ahead of time, een uitgerekte wake waarvoor het uur eigenlijk nog niet was aangebroken. Op de dag van het overlijden zat de man op zijn bed omringd door vrouw en kinderen. De arts komt binnen en omhelst de man. Hij giet het drankje uit en meneer drinkt het gauw op. Dit werd allemaal gefilmd. Ik moest denken aan de enthousiaste golf van wereldwijde verontwaardiging die volgde op een vergelijkbare scene in Nederland in 1994. De film heette Dood op verzoek en het sterven van een patiënt werd in beeld gebracht. Het was nogal saai. De man zonk langzaam weg. Zo langzaam, dat je het eigenlijk niet zag gebeuren. In Californië filmden ze dat niet. Na het overlijden volgde een gesprek met de arts. Ja, hij deed dit wel meer. Hoe vaak dan? Hij schatte zo’n 150 keer. Nou weet ik wel dat ze in Amerika de zaken meestal wat groter aanpakken, maar in deze regio zou ik méér niet meteen willen zien als een kwaliteitsgarantie. Er kwamen ook tegenstanders aan het woord. Een mevrouw legde uit dat dit gebeuren een regelrechte aanslag was op de zorg voor ouderen en andere kwetsbare groepen. Deze man overleed na 35 minuten. De arts had ook wel meegemaakt dat het 72 uur duurde. Ze gebruiken dezelfde medicatie als wij: barbituraten. Verschillen met ons beleid: men gebruikt nooit een injectie en je moet terminaal ziek zijn, dat wil zeggen een levensverwachting hebben van minder dan zes maanden. De frequentie in Californië is 1 op de 300 overlijdens. Vervolgens ging de camera naar Canada en daar gaat het om 15 op de 300. Ja, die zitten net zo hoog als wij. In Canada hebben ze Maid, Medical Assistance in Dying. Zij volgen vrij nauwkeurig het traject dat wij hebben afgelegd. Dat wil zeggen dat je niet langer terminaal hoeft te zijn en de mogelijkheid van euthanasie bij psychisch lijden wordt overwogen. Ten slotte Engeland zelf natuurlijk. De Britten kijken al jaren met afschuw naar de slachting die hier in Nederland gaande zou zijn, waarbij ze niet vergeten zichzelf gelukkig te prijzen dat zij nooit zo diep zullen zinken. Maar nu is er dan toch zoiets als een regeling in de maak. Twee artsen moeten vinden dat je terminaal ziek bent. Vervolgens wordt je geval voorgelegd aan een panel waarin een psychiater een jurist en een maatschappelijk werker zitten. Zodra die ‘ja’ zeggen kan je reïncarnatie worden geregeld. In Engeland is men het meest beducht voor dwang vanuit de omgeving. Een psychiater betoogde dat zelfs ervaren politiemensen er vaak niet in slagen om aan te tonen dat slachtoffers van huiselijk geweld onder dwang weigerden te getuigen. En dus kan een arts er niet achter komen dat Ome Jaap gedwongen door Tante Annie om de dood vraagt. Terwijl de stakker terminaal ziek is. Diezelfde psychiater zei ook dat terminaal zieken geestelijk niet in staat zijn om de onomkeerbaarheid van een geplande dood in te zien. Ze zijn gewoon niet voldoende wilsbekwaam voor zo’n besluit. Ook lijden ze vrijwel altijd aan een depressie en die zul je toch eerst moeten behandelen. Temeer omdat depressies goed behandelbaar zijn. Ter afsluiting zei ze dat er natuurlijk niet genoeg psychiaters zijn om in die panels te gaan zitten. Vanuit onze praktijk bekeken is het Britse gehannes makkelijk als zodanig te herkennen. Doodzieke mensen zijn niet per definitie wilsonbekwaam en depressief. Depressie in de laatste levensfase is niet zomaar even behandelbaar. Kom nou. Maar men wringt zich in allerlei bochten om onder euthanasie uit te komen. Een arts zei hierover dat hij eigenlijk nooit dwang zag in de omstanders om het te doen. Maar wel altijd dwang vanuit de tegenstanders om het niet te doen. Het Britse voorstel heeft wel één groot voordeel vergeleken met onze praktijk: de arts die euthanasie verleent weet dat hij/zij na afloop niet in de problemen kan komen. Onze toetsing achteraf blijft voor veel artsen een van de akeligste aspecten van euthanasie. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-britten-wringen-zich-in-allerlei-bochten-om-onder-euthanasie-uit-te-komen~b52eb12b/</guid>
      <pubDate>Thu, 22 May 2025 00:00:00 +0200</pubDate>
    </item>
    <item>
      <title><![CDATA[De indalende geest als verklaring voor genderdysforie]]></title>
      <description><![CDATA[<p>In 1963 kreeg ik biologieles van pater D. o.s.c. Tijdens zijn lessen rookte hij graag een Pantersigaar, flink inhalerend, wij rookten graag mee. Hij legde uit hoe eicel en zaadcel na enige aarzeling tot elkaar besluiten, waarna de zaak op prachtvolle wijze uit de hand loopt om te eindigen in een embryo, dat dan weer resulteert in een baby enzovoort. Dat was allemaal biologie/biochemie, maar hij laste een uitdrukkelijke onderbreking in waarin hij het volgende meedeelde: ‘Mijne heren, het is mijn geloof dat God een onsterfelijke ziel instort in dit biologische begin. Wij gaan daarover niet in discussie.’ Het was typisch voor de paters Kruisheren dat ze een groot respect hadden voor de geestelijke inhoud van hun leerlingen, die zij niet alleen maar naar hun hand wensten te zetten. Pater D. wist heel goed dat wij deze goddelijke instorting onzin vonden en zijn afwimpelen van een discussie betekende dat we elkaar op dit punt gewoon met rust moesten laten. Ik was zestien en het zou potsierlijk klinken als ik zei dat ik toen ineens besefte dat er geen plaats is voor religie binnen wetenschap. Maar ik vond de biologie aantrekkelijker dan die instorting, waarvoor ik geen enkele aanwijzing zag of kon vermoeden. De mogelijkheid dat een embryo door een geest in bezit kan worden genomen werd onlangs door een lezeres aan mij voorgelegd als verklaring voor genderdysforie. Sommige mensen met een mannelijk lichaam hebben sterk het gevoel dat ze vrouw zijn en dus in het verkeerde lichaam zitten, en andersom. De lezeres opperde: zou het niet zo kunnen zijn dat ergens vóór de geboorte een mannelijke of vrouwelijke geest afdaalt in het prille leven waarbij dat soms fout gaat omdat die afdalende geest zich vergist en per ongeluk het verkeerde embryo kiest? Geestelijke vrouw komt dan terecht in mannelijk lichaam of andersom. Het gevolg is levenslange ellende. Ik vond het een boeiende vraag waar je weinig over hoort. Want hoe zit dat nou eigenlijk? Ik geloof niet dat er ergens een voorraad geesten is waaruit er soms een afdaalt om zich in een beginnend lichaam te vestigen. En ik geloof dat niet omdat daar geen enkele aanwijzing voor bestaat. Heeft iemand ooit iets waargenomen tijdens een zwangerschap waardoor je kon denken: nu gaat er een geest het prille lichaam binnen? Ik zou niet eens weten hoe een dergelijke gebeurtenis er uit zou moeten zien. Er is wel een verklaring waarin het probleem eveneens in een pril levensstadium ontstaat. Ik haal dit uit Wij zijn ons brein van Dick Swaab. De seksuele differentiatie van onze geslachtsorganen vindt plaats in de eerste helft van de zwangerschap. En de seksuele differentiatie van de hersenen gebeurt in de tweede helft. Zo krijg je soms een mannelijk geslachtsorgaan  en een vrouwelijk brein. Dat geslachtsorgaan is makkelijk aanwijsbaar maar die verschillen in de hersenen? In 1995 had Dick Swaab zo’n structuur ontdekt. Hij voegt daar aan toe: ‘Het heeft mij 20 jaar gekost om dat hersenmateriaal te verzamelen.’ Er is dus om begrijpelijke redenen geen omvangrijke literatuur over deze kwestie. Dat het om zo’n hersenstructuur gaat is later weer aangevochten. Het zou niet om een anatomische structuur gaan maar om neuronale netwerken. Om het wat ingewikkelder te maken: er is zeker een genetische component, hetgeen blijkt uit de frequentie van genderdysforie bij ééneiige tweelingen in vergelijking met ‘gewone’ tweelingen. Kortom, er is op dit moment geen eenduidige wetenschappelijke verklaring voor genderdysforie. Het enige dat we ontdekken en maar moeilijk kunnen toegeven is dat er nogal wat varianten bestaan op het Adam-Eva-model. De lezeres hield toch vast aan de mogelijke indaling van een geest in een embryo. Ze ging daarvoor te rade bij mijn column over zwaartekrachtgolven. Einstein heeft daarover gezegd dat het om dermate subtiele verstoringen gaat dat hij het uitgesloten achtte dat je die ooit kon meten. Maar nu is men dan toch bezig om daar een meetinstrument voor te bouwen. Zij ziet daarin een toekomstige mogelijkheid voor geest-indaalmeting. Ik zou zeggen: vergeet die embryo’s en wat daar indaalt. Ga naar een overlijden en meet daar maar gewoon of de geest vertrekt. Dat is dacht ik wel eens gedaan in de middeleeuwen. Men kwam op een gewichtsafname van zeven gram. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-indalende-geest-als-verklaring-voor-genderdysforie~b8854f38/</guid>
      <pubDate>Thu, 15 May 2025 00:00:00 +0200</pubDate>
    </item>
    <item>
      <title><![CDATA[De onbegrijpelijke zwaartekrachtgolven]]></title>
      <description><![CDATA[<p>In Bar Laat van 30 april was Robbert Dijkgraaf te gast met onder anderen Noraly Beyer. Dijkgraaf kwam met een enthousiast verhaal over de mogelijk te bouwen Einstein-telescoop in Nederlands, Belgisch en Duits Limburg. Het is nogal een project. Op 250 meter diepte worden drie betonnen tunnels geplaatst in de vorm van een gelijkzijdige driehoek. De zijden zijn tien kilometer lang. In die tunnels worden laserstralen aan het werk gezet die zwaartekrachtgolven gaan detecteren. Het gaat om een variatie in lengtemetingen. Als er een zwaartekrachtgolf langskomt dan worden die buizen iets korter en iets langer. Het woordje ‘iets’ moet hierbij wel gepreciseerd worden. Het gaat om een lengteverschil dat je moet beschrijven met tweeëntwintig decimalen achter de komma. “Het is”, zei Dijkgraaf, “alsof je vanaf de aarde een lengteverschil van één molecuul zou waarnemen op de dichtstbijzijnde ster.” Dat is dan de komisch misnoemde Proxima Centauri die zich op vier lichtjaar van de aarde bevindt. Einstein ontdekte zwaartekrachtsgolven maar achtte de aard daarvan zo subtiel dat hij eventuele metingen rond het verschijnsel onmogelijk achtte. Nou denken u en ik bij golven aan water of desnoods aan lucht. In ieder geval  denken we aan een of andere substantie waarin een golf zich kan voortbewegen. Zo zou je ook bij de zwaartekrachtgolf willen vragen om een spul dat golft. Maar dat spul is er niet. Dat geldt kennelijk ook voor elektromagnetische golven die zich moeiteloos met de snelheid van het licht door de lege ruimte verplaatsen. Waar komen deze zwaartekrachtgolven vandaan? Dijkgraaf antwoordde: “Ze zijn een teken dat er ergens iets heftigs gebeurde. Bijvoorbeeld het op elkaar botsen van twee zwarte gaten. Daarbij komt meer energie vrij dan er is in het hele heelal bij elkaar.” Ik heb de uitzending teruggekeken en ik schrijf op wat ik hoorde. Ik dacht bij deze mededeling: hoe kan dat nou? Want die twee botsende zwarte gaten horen toch bij het heelal? En op andere plekken zal het ook wel gebeuren dus hoe weet je nou dat deze botsing meer energie geeft dan het hele heelal? We gaan verder. Die buizen zitten 250 meter onder de grond omdat daar geen storende trillingen doordringen vanaf het aardoppervlak. Maar aardbevingen dan? De telescoop gaat explosies of heftige gebeurtenissen detecteren die plaatsvonden rond het begin van de tijd, toen er zelfs nog helemaal geen sterren waren. De telescoop kan vertellen waar, en mooier nog, wanneer de betreffende explosie plaatsvond. Dat wil zeggen: we gaan veertien miljard jaar terug in de tijd. Dijkgraaf was laaiend enthousiast: “Over duizenden jaren gaan mensen zeggen: ik wou dat ik in 2025 had geleefd, dan zou ik die eerste zwaartekrachtgolfmetingen hebben meegemaakt.” Ook zal deze telescoop helderheid verschaffen over de 95 procent van het heelal die we niet begrijpen. Dat gaat over ‘donkere materie’ denk ik, waarvan astronomen zeggen dat het er is, maar we weten niet wat het is. Er is ook een kostenplaatje: Nederland geeft één miljard, Vlaanderen enkele honderden miljoenen en Duitsland was niet helemaal duidelijk. Aan de tafel heerste een opgewekte sfeer rond het vrolijk beleden feit dat niemand ook maar vagelijk begreep waar Dijkgraaf het over had. Jeroen Pauw wilde al oversteken naar het volgende item toen Noraly Beyer dat nog even tegenhield met haar vraag: “Wat hebben wij hier aan?” Dijkgraaf kwam met de waarlijk ongelofelijke spin-off die een dergelijk technologisch hoogstandje onvermijdelijk tot gevolg heeft in de techindustrie rond deze betonnen driehoek. En hij verwees naar de enorme vooruitgang op computertechnisch gebied  volgend op de maanlandingen. Daarnaast zei hij: “Het is natuurlijk fantastisch om te weten wat het universum is waarin wij leven en waar wij vandaan komen.” Dat vond ik wel grappig. Als de materiële gebeurtenissen van veertien miljard jaar geleden verklaren waar wij vandaan komen, dan heb ik wel een probleem. Die hele regio van zwarte gaten, donkere materie en zwaartekrachtgolven is voor mij volkomen onbegrijpelijk. Ik zou haast zeggen: als een astrofysische calamiteit van veertien miljard geleden de plek is waar wij vandaan komen, geef mij dan maar Genesis. Want in het scheppingsverhaal snap ik tenminste wat ik niet snap. Ik moest denken aan Becketts verzuchting: ‘De ouwe vragen, de ouwe antwoorden, gaat niks boven.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Als katholiek jongetje leefde ik in een sterk vereenvoudigd christendom Wordt het niet eens tijd te morrelen aan het begrip ‘eerbied voor het leven’? Er bestaat geen filler tegen onze sterfelijkheid</p>]]></description>
      <guid>https://www.trouw.nl/zorg/de-onbegrijpelijke-zwaartekrachtgolven~b9052d78/</guid>
      <pubDate>Thu, 8 May 2025 00:00:00 +0200</pubDate>
    </item>
    <item>
      <title><![CDATA[Als je hele leven die afschuwelijke Holocaust om je nek hangt]]></title>
      <description><![CDATA[<p>In 1994 schreef ik mijn eerste boek. Het Refrein is Hein. Ja, weet ik, maar toen dacht ik dat het een pakkende titel was. Het werd al een jaar later in het Duits vertaald door Steffen Haselbach, een bevriende Duitser. Ik weet niet meer of het ergens besproken werd eigenlijk. Ik kreeg één brief van een Duitse arts die wilde weten wat er precies in dat dodelijke drankje zat dat nogal eens gedronken werd in het boek. Een praktisch ingestelde collega, zeggen we dan maar. Een jaar later werd ik bezocht door een Duitse man die mijn adres had opgevraagd aan mijn uitgever. Hij had zich keurig aangekondigd en vroeg of hij langs mocht komen om eens te praten. Het ging om een zachtaardige schuchtere man die bijna op fluistertoon kwam vertellen hoezeer hij mijn boek over oithanasie waardeerde. Ik waardeerde het ten zeerste dat hij het waardeerde, maar begreep niet goed waarom hij in enigszins vrome termen sprak over het onderwerp. Hij had ook een klein geschenk voor mij meegebracht in de vorm van een cd met liedjes, of liederen, van Abi en Esther Ofarim, een Joods echtpaar dat toen wereldberoemd was. Na een kopje thee nam hij geroerd afscheid en terwijl hij omzichtig onze lastige trap afdaalde keken mijn vrouw en ik elkaar vragend aan. Wat was hier nou eigenlijk gebeurd? Veel langzamer dan nu het geval zou zijn begon het kwartje aan de lange tocht omlaag naar de oplossing van het raadsel van deze biechtende Duitser. Hij had het steeds over oithanasie en niet sterbehilfe. Dat wil zeggen: hij had het over Aktion T4, genoemd naar Tiergartenstraße 4 in Berlijn waar het Naziplan werd beraamd om mensen die misvormd of gehandicapt waren, of die leden aan een vorm van psychiatrische ziekte, te vermoorden. Nou had ik heel wat te berde gebracht in mijn boek, maar daar had ik het toch echt nooit over gehad. Die man moet ergens een klok gehoord hebben, maar had geen idee waar de klepel zat. De cd van Esther en Abi Ofarim was bedoeld om aan te geven dat hij echt helemaal niets tegen Joden had, integendeel. In Wenen waar ik de afgelopen jaren meerdere keren geweest ben op culturele reizen voor huisartsen, bezochten we altijd Steinhof, een uitgebreid complex van psychiatrische klinieken. Pas in 2019 was er in een van de gebouwen een tentoonstelling over de daar gepleegde misdaden in het kader van Aktion T4. Men kwam tot 3200 patiënten die daar vermoord zijn. Toen werkelijk alle artsen en verpleegkundigen die er aan hadden meegeholpen dood waren begon men met huilen en met een Gedenkmal. De meeste betrokken artsen werkten namelijk gewoon door na de oorlog. Oostenrijkers zijn geslepen types, zei Billy Wilder al: ‘Ze hebben de hele wereld wijsgemaakt dat Beethoven een Oostenrijker was en Hitler een Duitser.’ Daar staat de vraag tegenover hoelang we nog moeten doorgaan met te knielen voor de Holocaust? Ik kreeg er iets van een antwoord op toen ik vorige week in de zon op het Spui liep, op weg naar de Dylanfilm, A Complete Unknown. Ik werd in het Engels aangesproken door een charmante dame, van ongeveer mijn leeftijd, dus zeker van na de oorlog. Ze vroeg me naar het Rembrandthuis. Ik ging ook die kant uit en we liepen samen een stukje op. Ik kon haar duidelijke accent niet zo gauw thuisbrengen maar ze bleek een Duitse te zijn, uit München. Ze sprak goed Engels. Hoefde van mij niet. Ze was maar even in Amsterdam legde ze uit, en zei: ‘Ik ga niet naar het Anne Frankhuis.’ Ik wilde zeggen: groot gelijk, want je moet dan een paar uur in de rij staan met schreeuwerige Amerikanen. Maar ze was al verder: ‘Ik moet er misschien wel heen, maar ik wou eigenlijk dat we er over op hielden. Ik heb er genoeg van, na tientallen jaren heb ik er echt genoeg van.’ Ik zei: ‘Ja, dat begrijp ik wel denk ik.’ Wij zullen nooit goed weten wat het is om je hele leven die afschuwelijke Holocaust om je nek te hebben hangen terwijl je er echt helemaal niks mee te maken hebt want je was niet eens geboren. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/als-je-hele-leven-die-afschuwelijke-holocaust-om-je-nek-hangt~b6a6a5a1/</guid>
      <pubDate>Thu, 1 May 2025 00:00:00 +0200</pubDate>
    </item>
    <item>
      <title><![CDATA[Als katholiek jongetje leefde ik in een sterk vereenvoudigd christendom]]></title>
      <description><![CDATA[<p>Hoewel Pasen theologisch gesproken veel belangrijker was dan Kerstmis vond ik de kerstdagen als kind veel indrukwekkender. ‘Gezelliger’ is geloof ik het betere woord. Het is bijna niet te geloven, maar katholieken leefden in de jaren vijftig van de twintigste eeuw nog altijd in het christendom van de middeleeuwen. Dat wilde onder andere zeggen dat we ons nauwelijks verhielden tot het Oude Testament. In de middeleeuwen werd het Oude Testament immers gelezen als een onfortuinlijke omweg naar het Nieuwe Testament. Op de middelbare school gebruikten we twee Prisma Pockets, allebei even dik, voor het Oude en voor het Nieuwe Testament. Ik had geen idee dat dat vreemd was. In de kathedraal vind je de verwijzingen naar het Oude Testament aan de koude Noordkant. In een glasvenster in Bourges wordt de synagoge afgebeeld als een geblinddoekte vrouw, de kroon valt van haar hoofd, haar staf breekt in stukken, en de tafelen der Wet glijden uit haar handen. Aan de andere kant van het Kruis staat de Kerk in de gedaante van een koningin terwijl zij het bloed uit de wond in Christus’ zij in een kelk opvangt. Een afrekening in het theologische circuit. In Van Eycks Lam Gods wordt het bloed van Jezus ook opgevangen in een kelk.  Dat is twee eeuwen later en er is nogal een verschil in de afbeelding. In Bourges is het een allegorie, een geloofswaarheid. In Gent is die straal bloed zo letterlijk geschilderd dat je je bezorgd afvraagt of dat zo meteen niet over de rand van de kelk heen gaat stromen. We zijn afgedaald naar een gebeurtenis. De theologisch geschoolde kunsthistoricus moet hier maar wat van zeggen. Ik kwam op allerlei vrome prentjes zo veel lammetjes tegen dat het Lam Gods van Van Eyck mij niet bijzonder zou zijn opgevallen. Zo leefde ik als katholiek jongetje in een sterk vereenvoudigd christendom, waarin je zeker niet zelf op avontuur ging in de Bijbel. Wij hadden geen Bijbel in huis. De priester maakte wel uit wanneer er iets uit de Bijbel tot onze zielen zou moeten doordringen. Ik heb een kerkboek bestaande uit 1984 flinterdunne bladzijden, uit 1923, met Al de missen en gebeden van het Romeinsch missaal, de gewone gezangen der H. Mis, de vespers van alle zondagen en alle feestdagen van het kerkelijk jaar, en het feesteigen der Heiligen strak opeengepakt en dichtgemetseld met dezelfde bijbelcitaten die we jaar in jaar uit te horen kregen. Kort na het begin van mijn puberteit slenterde ik weg uit de katholieke kerk. Niet als gevolg van een heldhaftige worsteling met het dogma, maar gewoon omdat ik daar mijn nieuw ontdekte en hartstochtelijk aanbeden helden nooit tegenkwam. Beatles, Stones, Dylan, Hendrix om de belangrijkste maar te noemen. Ik ging in Engeland wonen en daar begon ik eindelijk zelf in de Bijbel te lezen. De King James-versie uit 1611. Het aantrekkelijke van de Engelse versie was dat ik er niet één priester of dominee in vermoedde. Dat was me nooit gelukt in het Nederlands. U weet wel hoe de Nederlandse schilderkunst van de 17de eeuw begraven ligt onder een dikke laag van theedoeken, asbakken, sigarenkistjes, sierborden, theekopjes, sjaals en T-shirts.  Zo lag er voor mij ook een welhaast ondoordringbare laag priesters, dominees, beatmissen en verwrongen erotiek over de bijbelteksten heen. Maar in Engeland had ik daar geen last van. Later las ik in mooi Nederlands Godfried Bomans’ boek Van dichtbij gezien, het hoofdstuk over Jeruzalem. Bomans staat bij het mogelijke graf van Jezus. Hij leest in het Johannesevangelie over de ontmoeting tussen Jezus en Maria Magdalena in de Paasmorgen. Ik had het tafereel nooit tot me door laten dringen totdat Bomans mij erop wees hoe deze twee mensen als bij toverslag oog in oog staan door elk slechts één woord te spreken. En toen zij zich had omgewend zag zij Jezus staan. Maar zij wist niet dat het Jezus was. En Jezus zeide tot haar: ‘Vrouw waarom weent gij? Wien zoekt gij?’ Zij echter meende dat het de tuinman was en zij antwoordde: ‘Heer, als ge hem hebt weggenomen, zeg mij dan waar hij is neergelegd.’ En Jezus sprak tot haar: ‘Maria!’ En zij zag hem aan en antwoordde: ‘Rabbouni!’ Dat is: Meester. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Wordt het niet eens tijd te morrelen aan het begrip ‘eerbied voor het leven’? Er bestaat geen filler tegen onze sterfelijkheid Wittgenstein en Paulien Cornelisse laten zien dat we de gekste dingen zeggen</p>]]></description>
      <guid>https://www.trouw.nl/zorg/als-katholiek-jongetje-leefde-ik-in-een-sterk-vereenvoudigd-christendom~ba8c3fe6/</guid>
      <pubDate>Thu, 17 Apr 2025 00:00:00 +0200</pubDate>
    </item>
    <item>
      <title><![CDATA[Wordt het niet eens tijd te morrelen aan het begrip ‘eerbied voor het leven’?]]></title>
      <description><![CDATA[<p>Hoewel ik geen jurist ben probeer ik toch wel eens na te denken over de wetgeving rond het zelfgewilde levenseinde. Ik begrijp de juridische constructie niet goed. Zo vind ik het vreemd dat alleen de arts die de dodelijke dosis verstrekt verantwoordelijk is voor het gebeuren. Dat wil zeggen: na afloop wordt alleen de arts door de autoriteiten te grazen genomen als er iets niet klopte. Ik heb het over euthanasie in de vorm van toediening van een dodelijk middel of het overhandigen van een dodelijke dosis in de vorm van een drankje. Bij het drankje doe je het dus echt zelf. Dat de arts als enige verantwoordelijk is vind ik zo raar omdat de hele familie er bij stond. Ze hielden de dokter, die mogelijk op het punt stond om een misdaad te begaan, niet tegen. Sterker nog: ze moedigden me aan en zeiden dat ze het geweldig vonden dat ik dit deed. Mocht later blijken dat ik niet goed bezig was dan ben ik de enige die voor de bijl gaat. Terwijl ik geneigd ben om te zeggen: samen uit, samen thuis. Maak maar ruimte in de beklaagdenbank, dan kan de hele familie samen met mij het justitiële apparaat tegemoet treden. Ik heb dit voorgelegd aan een jurist die wél kan nadenken over deze kwestie en zij heeft wel degelijk een antwoord: dat alleen de arts strafbaar is wordt gerechtvaardigd vanuit de gedachte dat hij de beoordeling van het verzoek heeft gedaan (vanuit zijn medisch-professionele en medisch-ethische kennis en kunde) en dus verantwoordelijk is voor de afwegingen en voor de uiteindelijke handeling. De kennis en kunde die deze daad vereist is niet aanwezig bij de naasten. Bovendien ontbreekt bij hen de professionele distantie. De wetgever acht het volstrekt onverantwoord dat familieleden hier een doorslaggevende stem in zouden hebben. En dus zijn zij na afloop ook niet verantwoordelijk voor het gebeuren. Duidelijk, maar ik heb nog meer. Deze werd mij overigens aangereikt door een lezeres: hoe kan het dat hulp bij zelfdoding strafbaar is terwijl zelfdoding, of een poging tot zelfdoding, niet strafbaar is? Beetje lullig gezegd: afwassen is niet strafbaar, dus is hulp bij afwassen ook niet strafbaar. Ik ging opnieuw te rade bij mijn jurist en tot mijn verrassing is er in de wet uitdrukkelijk aandacht voor precies deze vraag: waarom mag je iemand niet helpen sterven als ze dat zelf graag willen? Ik werd door haar verwezen naar het proefschrift van Esther Pans uit 2006: De normatieve grondslagen van het Nederlandse euthanasierecht. Daar staat op p190 ‘Een eventueel “recht” op een zelfgekozen dood verwerpt de wetgever impliciet door te stellen ook eerbied voor het leven te willen bijbrengen aan hem die daaraan voor zichzelf te kort wil doen’. En in de Memorie van Toelichting wordt de ratio van de strafwaardigheid van levensberoving op verzoek als volgt beargumenteerd: ‘Hij die voldoet aan iemands uitdrukkelijk en ernstig verlangen om hem van het leven te beroven, is aanmerkelijk lichter te straffen dan de schuldige aan gewone moord. De toestemming kan de strafbaarheid van de levensberoving niet opheffen, maar zij geeft aan het feit een geheel ander karakter – de wet straft als het ware niet meer de aanval tegen het leven van een bepaald persoon, maar de schending van de eerbied aan het menselijk leven in het algemeen verschuldigd – onverschillig uit welk motief de dader handelt. Misdrijf tegen het leven blijft, aanval tegen de persoon vervalt.’ Het gaat hier dus om de 'eerbied voor het leven' die de wetgever van 1886 nog heel vanzelfsprekend vond en die ook gold als de betrokkene zelf geen waarde meer hechtte aan het leven. Die ‘eerbied voor het menselijk leven’ vormt de legitimatie voor de hoge strafmaat voor levensbeëindiging op verzoek en de ongebruikelijke strafrechtelijke constructie van hulp bij zelfdoding: de strafbaarstelling van hulp bij een feit dat zelf niet strafbaar is. We zijn nu bijna 140 jaar verder en wordt het niet tijd om eens te morrelen aan dit begrip ‘eerbied voor het leven’? Hoe klinkt dat als je tegen iemand die om de dood vraagt zegt: ‘Ik zie uw nood, maar uit eerbied voor het leven ga ik u niet helpen.’? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Er bestaat geen filler tegen onze sterfelijkheid Wittgenstein en Paulien Cornelisse laten zien dat we de gekste dingen zeggen Een duizelingwekkende doodbeurs in Italië</p>]]></description>
      <guid>https://www.trouw.nl/zorg/wordt-het-niet-eens-tijd-te-morrelen-aan-het-begrip-eerbied-voor-het-leven~b02b1419/</guid>
      <pubDate>Thu, 3 Apr 2025 00:00:00 +0200</pubDate>
    </item>
    <item>
      <title><![CDATA[Er bestaat geen filler tegen onze sterfelijkheid]]></title>
      <description><![CDATA[<p>Schrok u ook zo van de omslag van Tijdgeest vorige week? Twee knokige takken, precies krom op de hoogte van het kniegewricht, geplaatst in zeer eigentijdse sneakers? Een type schoeisel waarin deze oude, dus krakkemikkige, stakker niets te zoeken heeft. Ik vond het beeld zó raak dat ik dacht: dit gaat te ver. Dit is niets minder dan een trap in het kruis van de oudere mens. Het devies bij dit akelige beeld was: ‘Oud worden het nieuwe normaal’ met als extra schep zout in de wonde: ‘Dus weg met de schaamte.’ In het colofon staat: Cover: Van Santen &amp; Bolleurs. Wel een duo dat ik in mijn hoofd zal houden voor mijn volgende boekomslag. Ik heb de verdere beschouwingen niet gelezen, want het kan wel zijn dat ik op weg ben naar de ouderdom, toch heb ik geen behoefte aan een beschrijving van de ellende die me daar wacht. Ik kijk al jaren naar alle rouwadvertenties met maar één vraag: is het mijn geboortejaar (1947), of in ieder geval die kant uit? De laatste jaren veel vaker die kant uit en niet één filosoof, geriater, komiek, dichter, yogaleraar, fitness coach, theoloog of humanistisch raadsvrouw die mij kan wijsmaken dat de ouderdom best meevalt. Dat je er rijker door wordt. Vooral geestelijk sta je ouder wordend op de lijst voor nóg verdere groei, wijsheid, berusting en een subtiele vreugde zelfs, die als een weldadige stilte neerdaalt over al dat vruchteloze gehannes dat je nu in onverwachte opluchting voorgoed achter je kunt laten. Ik geloof er niks van. Deze laatste oprisping is niet AI-gegenereerd maar het resultaat van een leven lang tobben. Die ouderdom waar je zo van geniet omdat je immers een schat aan ervaring hebt opgebouwd waar de jongeren van gaan profiteren, is een mythe. François de La Rochefoucauld (Franse filosoof 1613 – 1680) zei hierover: ‘Ouderen geven graag goed advies. Het is hun troost voor het feit dat ze niet langer rottigheid kunnen uithalen.’ Daar zit nu nog een heel andere kant aan. Onze kinderen en kleinkinderen hebben te maken met problemen die ouderen nauwelijks kennen en waarmee we ze zeker niet kunnen helpen. Wat weten wij van de gevaren van sociale media? Hoe komt het dat zij veel meer van Trump, Gaza, Poetin, MDMA weten terwijl ze nooit een krant lezen? Als het gaat om digitale communicatie met gemeentehuis, internetwinkel, ziekenhuis, apotheker, boekwinkel, maaltijdservice, belastingdienst of huisartspraktijk dan zijn wij de sukkels die denken dat je met de afstandsbediening voor de tv waarschijnlijk ook bij de Ikea kunt afrekenen. Ik lees nogal eens een biografie en als je dan kijkt naar de laatste dagen, maanden, soms jaren, van mensenlevens, dan denk je dat Huib Drion nu eindelijk maar eens zijn gelijk moet krijgen. Dat wil zeggen: na je zeventigste gratis de overdosis in huis. Ik denk aan Samuel Beckett, Friedrich Nietzsche, Claude Levi Strauss, Marten Toonder, Raymond Chandler, Gerard en Karel van het Reve, Willem Elsschot, Multatuli, Jonathan Swift enz. enz. Daar staan tegenover David Hume, Bertrand Russell, Ludwig Wittgenstein, George Shaw, Daniel Dennett, Plato, die tot hun dood ook geestelijk erg levend bleven. Ik neem dit meteen weer terug hoor. Die overdosis durven we echt niet zomaar uit te delen. Daar komen geheid ongelukken van. Waarmee de ouderdom nog steeds niet die afterparty is die men ervan wil maken. Nog maar eens LaRochefoucauld: ‘In de nadagen van een liefde, evenals in de nadagen van ons leven, zijn we nog altijd bereikbaar voor de pijnen, maar niet langer voor de vreugden.’ Het bizarre aan mijn geklaag is dat ik vierendertig jaar in verpleeghuizen heb gewerkt en nooit heb ervaren dat ik werd omringd door dorre resten van mensheid. Integendeel, ik ontdekte tot mijn opluchting dat het percentage humorloze zeurpieten precies even hoog is onder dertigers als onder tachtigers. Ik heb me altijd geërgerd aan mensen die hun minachting voor werken in de ouderenzorg lieten blijken. Mijn gejeremieer past, vrees ik, in een heel ander kader. In gedachten spring ik over al dat wegplamuren van de barsten en de gaten in de ouderdom heen, omdat er nou eenmaal geen goede filler bestaat tegen onze sterfelijkheid. ‘De zon en de dood kun je niet recht in het gelaat kijken.’ Ja, weer LaRochefoucauld. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Wittgenstein en Paulien Cornelisse laten zien dat we de gekste dingen zeggen Een duizelingwekkende doodbeurs in Italië Onze soort is niet erg geschikt voor wat we het leven noemen</p>]]></description>
      <guid>https://www.trouw.nl/zorg/er-bestaat-geen-filler-tegen-onze-sterfelijkheid~bdb9d3cd/</guid>
      <pubDate>Thu, 27 Mar 2025 00:00:00 +0100</pubDate>
    </item>
    <item>
      <title><![CDATA[Wittgenstein en Paulien Cornelisse laten zien dat we de gekste dingen zeggen]]></title>
      <description><![CDATA[<p>Ludwig Wittgenstein was niet de eerste filosoof die zich boog over taalgebruik om langs die weg wijzer te worden over waar wij staan in de wereld, maar wel de grootste als het erom gaat in de taal náást de taal te gaan staan om eens te zien wat we eigenlijk zeggen. Voor hem was filosofie de strijd tegen de beheksing van ons intellect door taal. In zijn werk laat hij zien dat we door misleidend taalgebruik de gekste dingen zeggen. En we zeggen van die gekke dingen doordat we meerdere betekenissen van een woord door elkaar halen. Lees eens wat je allemaal kunt doen met ‘in’: denk je eens in hoe het is om in je eerste huwelijk in een pestbui in een Opel Corsa in Groningen te zitten, terwijl je in de verzekeringen zit en worstelt met de vrees dat jouw haarstijl nooit meer ‘in’ zal zijn. Dat is zeven keer ‘in’ en ze zijn allemaal een beetje anders. Want je zit heel anders in een pestbui dan in een Opel Corsa, en dat lijkt weer niet op de manier waarop je in Groningen zit of in de verzekeringen. ‘Daar zit wel wat in’, zult u hopelijk zeggen. Wanneer wordt dit filosofisch? Als je de verschillende soorten ‘in’ door elkaar gaat halen. Zo kun je zeggen dat Trudy, die taxichauffeur is in Utrecht, een aardige stadsplattegrond in haar hoofd heeft. O ja? Denk je dat je die plattegrond dan kunt vinden als je haar hoofd openmaakt en in haar hersenen gaat kijken? Nee, dat is een ander ‘in’. De kaart van Utrecht zit niet in haar hoofd in de zin waarin er hersencellen in haar hoofd zitten. Iets vergelijkbaars speelt rond de boektitel Wij zijn ons brein. Hier lopen twee ‘breinen’ door elkaar. Je hebt het orgaan, die kluit hersenweefsel van ongeveer 1500 gram. En je hebt ‘brein’ in de betekenis van geestelijk functioneren. Bijvoorbeeld als je over Chantal zegt: ‘Zij heeft een uitstekend brein.’ En het is precies het dooreenhaspelen van deze twee ‘breinen’ die mensen doet denken dat geestelijk functioneren hetzelfde is als een hersenproces. Dat wil zeggen: Wij zijn ons brein is een saaie mededeling over ons geestelijk leven. Of een grotesk misverstand over de aard van ons geestelijk leven. Ander voorbeeld. We zeggen makkelijk: er is leven, ook na je pensioen. En al even makkelijk: er is leven, ook na je dood. En we denken (nog steeds makkelijk): dat zit natuurlijk wel iets anders, maar toch. Terwijl het ene ‘na’ echt niet mee kan naar het andere ‘na’. Hoe kom ik hierop? Door het boekenweekessay van Paulien Cornelisse: Hèhè – over wat we zeggen zonder dat we het doorhebben. Haar studie van juist onze meest alledaagse uitingen is een grappige voortzetting van Wittgensteins onderneming. Ook bij Cornelisse gaat het erom iets bloot te leggen dat we niet in de gaten hebben. Ze kijkt naar het verschil tussen: ‘Kun je mij mailen wat er besproken is?’ en ‘Kun je mij even mailen wat er besproken is?’ ‘Even’ betekent letterlijk ‘kortdurend’, maar hier gaat het om een ander ‘even’. Dit is ‘even’ in de rol van modaal partikel. Dat zijn woorden die even aan hun letterlijke betekenis ontsnappen om hun pad te vervolgen als een modaal partikel. Een voorbeeld: ‘Ik heb soms hoofdpijn.’ Dat wil zeggen ‘af en toe’. En voor ‘soms’ als modaal partikel krijg je: ‘Of heb je soms zin in een biertje?’ Ze neemt je mee op onderhoudende uitstapjes met ‘hè’ (gezellig terrasje hè), ‘nou’ (nou, als dat geen rood is dan weet ik het niet meer), ‘eens’ (zal ik jou eens zeggen wat ik van je denk?), ‘zeker’ (Jij bent zeker zo’n Dylan-fan?), ‘eigenlijk’ (Is hier eigenlijk wel een wc ergens?) en nog veel meer. En ze komt ook met een overkoepelende gedachte bij dit fascinerende woordgebruik. Er zit namelijk een belangrijke emotionele en sociale lading achter. Toegegeven, Cornelisse vliegt aanmerkelijk lager dan Wittgenstein. Haar onthullingen leiden er niet direct toe dat hele wereldbeelden ineenstorten. Maar dat doet niks af aan het plezier dat er valt te beleven aan haar bestudering van deze dwergen die sfeerbepalend meelopen in ons dagelijkse taalgebruik. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een duizelingwekkende doodbeurs in Italië Onze soort is niet erg geschikt voor wat we het leven noemen Weten dieren wat dood is?</p>]]></description>
      <guid>https://www.trouw.nl/zorg/wittgenstein-en-paulien-cornelisse-laten-zien-dat-we-de-gekste-dingen-zeggen~b6de00468/</guid>
      <pubDate>Thu, 20 Mar 2025 00:00:00 +0100</pubDate>
    </item>
    <item>
      <title><![CDATA[Copyright en Auteursrechten Trouw]]></title>
      <description><![CDATA[<p>De rechten met betrekking tot Trouw en haar logo, zoals de auteurs- en merkrechten, berusten uitsluitend bij DPG Media B.V. en haar groepsmaatschappijen (hierna tezamen aangeduid als: “DPG Media”). DPG Media behoudt zich deze rechten uitdrukkelijk voor. De intellectuele eigendomsrechten (waaronder auteurs-, databank- en naburige rechten) met betrekking tot de inhoud en de opmaak (de daarin opgenomen gegevens, afbeeldingen, geluiden, teksten en andere informatie) van de website www.trouw.nl, de Trouw app en andere digitale Trouw uitgaven berusten uitsluitend bij DPG Media en/of haar licentiegevers en worden door hen eveneens uitdrukkelijk voorbehouden. Deze inhoud en opmaak zijn alleen bedoeld voor persoonlijk, niet commercieel gebruik. Zonder voorafgaande schriftelijke toestemming van DPG Media is het onder meer niet toegestaan de inhoud en/of opmaak, geheel dan wel gedeeltelijk, te reproduceren, te verspreiden, te hergebruiken, op te vragen of anderszins te verveelvoudigen of openbaar te maken, behalve voor zover dat strikt noodzakelijk is voor het persoonlijke,  niet commerciële, gebruik. Het maken van reproducties ten behoeve van tekst- en datamining – met gebruik van software (of enig ander geautomatiseerd systeem) (“screen scraping”) of anderszins - is daarmee eveneens uitdrukkelijk niet toegestaan, met uitzondering van het maken van reproducties door onderzoeksorganisaties en cultureel erfgoedinstellingen behoeve van wetenschappelijk onderzoek als bedoeld in artikel 15n Auteurswet. DPG Media heeft het recht, maar niet de plicht, om de toegang tot informatie te weigeren dan wel om informatie te verwijderen als er, naar het uitsluitend oordeel van DPG Media, sprake is van (mogelijke) inbreuk op rechten van derden.</p>]]></description>
      <guid>https://trouw.nl/nieuws/copyright-en-auteursrechten-trouw~bd0ebe56/</guid>
      <pubDate>Tue, 29 Jun 2021 00:00:00 +0200</pubDate>
    </item>
  </channel>
</rss>
