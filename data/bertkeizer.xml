<?xml version="1.0" encoding="utf-8"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Het kanker-labyrint maakt de mens rijp voor kwakzalverij]]></title>
      <description><![CDATA[<p>Mevrouw B. had ik een tijdje niet gezien. Ze worstelt al jaren met uitgezaaide borstkanker, maar redt het nog steeds, zij het steeds ietsje minder. Ze is nu wel zo moe dat ze haar werk in het onderwijs definitief heeft moeten opgeven. Ik vraag of ze een beetje tevreden is over haar behandelaars. Want die hebben haar toch maar mooi in leven gehouden al die jaren. “Ze zullen wel het gevoel hebben dat ze een beetje trots mogen zijn, op jou en op hun inspanningen. Zeggen ze dat nooit? Iets in de trant van: meid, dat jij er nog bent, wie had dat zeven jaar geleden kunnen denken?” “Nah”,  zegt B. “Weet je, je bungelt boven de afgrond en zij weten je daar weg te takelen en dan zetten ze je neer. Niet terug in je leven, nee ze zetten je neer bij de rand van de afgrond. En lopen dan tevreden bij je weg.” B. is geen klagerig type, maar nu ik er toch over begonnen ben, wil ze nog wel wat meer kwijt. “Kanker hebben, voor kanker behandeld worden, nadat je voor kanker behandeld bent, het is een wirwar van steegjes, doodlopende wegen, gesloten deuren, geblindeerde ramen met hier en daar een onverwacht vergezicht. Het is een raar labyrint waarvan de ingang allang is opgeheven als jij je eindelijk realiseert dat je er in aan het dwalen bent.” Ja, praten kan ze nog altijd als de beste. Wat ze niet zo goed kan hebben is de versnipperde aandacht. Wat zij noemt ‘de deeltjes-geneeskunde’. Zo is er in het werkelijk uitstekende ziekenhuis waar ze al jaren komt een even keurige als dodelijke taakverdeling tussen de gezondheidswerkers. “Als er weer gif in moet, ga je naar de oncoloog. Als je jeuk krijgt ga je naar dermatoloog. Als je angstig wordt ga je naar de psycholoog. Als je afvalt ga je naar de diëtist. Als je moeilijkheden op je werk hebt ga je naar maatschappelijk werk. Als je rare gevoelsstoornissen krijgt ga je naar de neuroloog. Een batterij aan loketten, en je wordt nog gauw geholpen ook. Maar niemand die weet door te dringen tot die ene persoon die onder al deze ellende zit.” Nou, dat was niet helemaal waar. Ze herinnert zich één chirurg, helemaal aan het begin van haar ziekte, die bij een controle na de eerste twee operaties haar hand in beide handen nam en zei: “Jij gaat alle statistieken over deze ziekte een andere draai geven”. Ze wist dat het een onzinnige mededeling was. “En toch, ik kon haar wel kussen!” Ik vertelde haar over het Rijnstate ziekenhuis in Arnhem waar men Integrative Medicine aanbiedt. Wat? Integrative Medicine, het is een eufemisme voor Alternatieve Geneeskunde, wat weer een eufemisme is voor kwakzalverij. B. is allergisch voor astrologisch georiënteerde handopleggerige aurapoetserij, maar ze wilde er wel iets meer over weten en bezocht de website. Daar lees je: ‘Uw lichaam, geest, emoties en omgeving spelen allemaal een rol bij uw herstel. Bij Integrative Medicine (IM) kijken we naar al deze factoren. We kunnen u adviseren welke aanvullende zorg u kan helpen om uw herstel te verbeteren of uw klachten te verminderen.’ Op de website kun je ook zien hoe je acupressuur bij jezelf kunt toepassen tegen misselijkheid, door punt P6, net boven de pols, met je duim cirkelend te masseren. “Het is overweldigend”, vond B., “weer een loket erbij.” Ze moest wel lachen om deze tekst die ook op de website staat: ‘Rijnstate biedt zelf geen IM-therapieën aan, maar we adviseren wel hierover’. “Dat klinkt als: we zijn niet helemaal gek natuurlijk.” Maar ze vindt het niet alleen belachelijk. “Jij gaat daar graag iets scherps over schrijven, helemaal omdat ze beweren dat wetenschappelijk bewezen is dat de IM-methodieken werkzaam zijn.” Ik vroeg me inderdaad af waarom de oncoloog geen duimmassage op punt P6 aanbiedt. Het is veel goedkoper dan de antimisselijkheidspillen die nauwelijks werken. “Jij vergeet,” zegt B., “dat je in het kanker-labyrint zo verrekte moedeloos kunt worden van die onbegrijpelijke rotscans, de duistere bloeduitslagen en de sinistere punctieresultaten, dat je reddeloos door de knieën gaat bij al is het maar een geur van een mogelijkheid om terug te winnen wat je is afgenomen.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-kanker-labyrint-maakt-de-mens-rijp-voor-kwakzalverij~bea5beb4/</guid>
      <pubDate>Thu, 31 Oct 2024 00:00:00 +0100</pubDate>
    </item>
    <item>
      <title><![CDATA[Leert een mystieke ervaring ons iets over de aard van onze wereld?]]></title>
      <description><![CDATA[<p>Christopher Isherwood werd geboren in 1904. Hij was gay en na een lange martelgang door kerk, kostschool en familie had hij zich geleidelijk weten los te maken uit de voor hem dodelijke atmosfeer van de christelijke heterowereld. Ik zeg dit veel te kort, voor het hele verhaal kunt u terecht in Katherine Bucknells biografie Christopher Isherwood Inside Out. In 1940 liet Isherwood Engeland achter zich en begon een nieuw leven in Californië. Hij bekeerde zich langzamerhand tot de Vedanta religie onder geestelijke leiding van Swami Prabhavananda. Om u een idee te geven van Vedanta: in My Guru and his disciple vertelt Isherwood hoe Swami Prabhavananda tijdens een aardbeving in Californië rustig in zijn badkamerdeur bleef staan en bij zichzelf dacht (in het Sanskriet): ‘Als Krishna redt, wie kan er dan doden? Als Krishna doodt, wie kan er dan redden?’ Het deed me denken aan psalm 127: ‘Hij bouwt vergeefs, die bouwt zonder God.’ Isherwood werd in 1940 bezocht door wat zijn biograaf beschrijft als ‘two minor mystical experiences’. Waarom het om ‘minor’ moet gaan begrijp ik niet. Mogelijk acht Bucknell het hele mystieke gedoe als iets dat niet gauw ‘major’ kan zijn. Isherwood beschrijft wat er gebeurde. Hij is in een dierentuin: ‘Ik was aan het kijken naar een aquarium vol rifbaarsjes – kleine levendige vlekjes van schitterend blauw. Plotseling zag ik ze als het ware in hun eigen heelal: omarmd, gedragen, door een machtige levende aanwezigheid. En ik zei tegen mezelf: “Ook voor hen draagt Hij zorg.”’ De tweede keer gebeurde het toen hij in de auto op weg was naar huis. Het was eind van de middag, veel verkeer op Sunset Boulevard, hij kreeg spierkramp in zijn been en vloekte zonder erg. ‘Oh God’. Hij schrok er zelf van. ‘Het woord dat ik tien miljoen keer misbruikt heb veroorzaakte een soort echo in mijn bewustzijn. Als de trilling nadat de klok heeft geslagen. Het trilde omlaag en verder omlaag mijn diepte in. Het was zo vreemd, zo ontzagwekkend, dat ik wel wilde dat de kramp terugkwam. Ik dacht: “Ik heb tot God geroepen.”’ Ik ga mijzelf niet in het gezelschap van mystici begeven, door te zeggen: ja, dat had ik ook laatst. Maar misschien is er een andere route mogelijk. Kunnen we de mystici niet een domein binnenleiden (ze merken het toch niet) waar hun ervaring in de rij moet plaatsnemen waarin vergelijkbare ervaringen staan? Want die zijn er. Het gaat dan om ervaringen van eenwording, een zalig verdrinken in de wereld om ons heen, die dan niet langer ‘om ons heen’ is maar waarin we rimpelloos zijn opgenomen. De wereld als gescheurd ervaren, dat valt weg in de mystieke beleving. Er is geen vaststaande route waarlangs je bij die ervaring kunt komen. In ieder geval niet alleen via de zintuigen. Het kijken naar rifbaarsjes zal mij niet in dezelfde vervoering brengen. En bij spierkramp achter het stuur zult u niet gauw tot bij God komen. Wat mij fascineert is de vraag naar wat hier aan de hand is. Voor iemand als ik, die zonder God (maar mét gebod) leeft, is de verklaring dat mensen door deze bijzondere ervaringen in contact komen met God, of met, ‘de diepste ziel van de kosmos’, onbevredigend. Ook al omdat er voldoende godloze belevingen zijn van een vergelijkbare intensiteit. En bij wijze van extra koud water kun je er Annie Dillards beeld van de aarde tegenover zetten: … a wet ball, flung across nowhere. ‘een natte bal, nergens heen gegooid’. Ook kosmisch, maar niet erg mystiek. Samuel Butler schreef: ‘Er is iets in ons dat zonder ons kan.’ In zijn kernachtigheid een treffende formulering. Hij wijst ons op de aanwezigheid van iets anders dan een ‘leeg Heelal’ buiten de mensheid. En de mystieke ervaring zou tot dat andere reiken? Ik geloof daar niet meer in. We zullen het moeten doen met wat we hier tegenkomen. Nou klink ik alsof dat een karige bedoening is en zo bedoel ik het beslist niet. Maar ik zit te zeer met die natte bal in mijn maag om te kunnen geloven dat de mystieke ervaring een belangrijke waarneming is over de aard van onze wereld. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/leert-een-mystieke-ervaring-ons-iets-over-de-aard-van-onze-wereld~b33427b0/</guid>
      <pubDate>Thu, 24 Oct 2024 00:00:00 +0200</pubDate>
    </item>
    <item>
      <title><![CDATA[Moleculen beleven niks, wij wel]]></title>
      <description><![CDATA[<p>In 1998 werd de as van planeetwetenschapper Eugene Shoemaker naar de maan gebracht met Nasa’s Lunar Prospector die ze lieten neerstorten in het maangruis. Er klonken protesten uit de Navajo-gemeenschap die de maan als een familielid beschouwt. Dit was een ontheiliging. Nasa zei: ‘Sorry’. Dit is een, in onze ogen extreem, voorbeeld van het toekennen van geestelijk leven aan de dingen om ons heen (zeggen of ervaren dat er een ziel in zit). Ergens vanaf de Grieken hebben we ‘de geest’ langzaam uit de wereld om ons heen verwijderd. De oorzaken van rampspoed werden losgewrikt uit de handen van de priester en belandden in het domein van de wetenschapper. De maan was familie van de Navajo’s en is nu een koude grijze steenklomp. Binnen de levende wezens vinden we dat dieren die qua leefwijze dicht bij ons staan ook een ziel hebben, dat wil zeggen: pijn en vreugde kunnen voelen. Bij hond, kat, cavia, paard, koe, kip, varken, is dat niet moeilijk. Vandaar dat we de bio-industrie verafschuwen omdat men daar doet alsof koeien, kippen en varkens niet lijden. Bij krokodillen en slangen wordt het lastiger om hun stemming te peilen. Bij vissen wordt ten onrechte gedacht dat ze niet of nauwelijks pijn ervaren. Bij spinnen, vliegen en mieren weet ik het niet meer. Bij bacteriën geef ik het op. Die zijn zó klein, daar kan geen gevoel in, denk je dan. Onzin natuurlijk. En planten dan, voelen die iets? In Trouw van 28 september was Paco Calvo hierover aan het woord. Hij schreef Planta Sapiens: the new science of plant intelligence. Een paar voorbeelden: als alsem wordt aangevallen door een insect dan zendt de plant chemicaliën uit die haar soortgenoten alarmeren. Die zorgen dan dat ze door een geur te verspreiden de insecten afweren. Maisplanten die worden aangevreten door een bepaalde rups zenden een geursignaal uit dat een parasitaire wesp aantrekt die haar eitjes in die rups legt. De rups sterft, de maisplant groeit door en de nieuwe wespen zijn geboren. Pech voor de rups. Zandkers reageert op de trillingen veroorzaakt door kauwende rupsen door insectwerende stoffen te produceren. Hoort die plant de kauwende rups? En krijgt ze pijn als de rups aan haar blaadjes begint? Wacht, we moeten even weg uit de natuur. Vrienden van ons zijn gek op elektronica. Als je in hun huis roept: ‘OK Google, Radio 1.’ Dan krijg je die zender. Ze spreken ook hun robotstofzuiger toe en eisen een bepaalde lichtsterkte in de huiskamer via het magische ‘OK Google!’ Hóórt die installatie nou? Nee, je kunt de weg van de geluidstrilling naar de microfoon naar een elektrisch circuit naar andere circuits in radio, stofzuiger en verlichting makkelijk volgen. Er hoeft geen beleving bij om het te laten werken. Nu wordt het uitkijken geblazen. Want als je vindt dat er geen beleving bij komt omdat je de elektronische gebeurtenissen van A tot Z kunt volgen, wat denk je dan van het menselijk brein? Ook daar kun je de elektronische gebeurtenissen van A tot Z volgen. Licht valt op netvlies, veroorzaakt elektrische activiteit in hersencircuits. Op grond waarvan zou je daarover zeggen dat de persoon in kwestie ziet?  Of dat hij/zij juist niet ziet? Hoe weet je dat dan? Of gaan we nu zeggen dat zoiets als ‘een beleving’ pas ontstaat bij heel erg ingewikkelde elektronische schakelingen? En dat planten te eenvoudig in elkaar zitten voor ‘beleving’?  Maar wat is eenvoudig in deze context? We ontdekken juist hoe ingewikkeld de interactie is tussen plant en omgeving. En over ingewikkelde elektronische schakelingen gesproken, hoe hou je vervolgens het geestelijke leven van een computer buiten de deur? Een mijnenveld dit. En je komt er niet uit door je te verdiepen in de biochemie van plant, dier of mens. Omdat je dan zelfs in ons eigen geval niet op een beleving stuit. Moleculen beleven niks. Maar wij wel. Terug dan maar naar ons dagelijks leven. De ‘hogere’ dieren redden het niet zonder het verorberen van de ‘lagere’ planten. Dat leeuw-eet-antiloopje net zo akelig is als vrouw-eet-sla lijkt mij onzin. Maar als je het lijden van sla op het spoor wilt komen, dan lukt dat in ieder geval niet via biochemie. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Ethiek is soms een verradelijk drijfzand Over gesjor met laadstekkers en onrijpe hersenen Wat maakt dat kunst van waarde is?</p>]]></description>
      <guid>https://www.trouw.nl/zorg/moleculen-beleven-niks-wij-wel~b1ba5864/</guid>
      <pubDate>Thu, 17 Oct 2024 00:00:00 +0200</pubDate>
    </item>
    <item>
      <title><![CDATA[Geen dokter kan me mijn yoga-oefeningetjes uit mijn hoofd praten]]></title>
      <description><![CDATA[<p>Voordat ik geneeskunde studeerde, deed ik filosofie. Ik was nog jong en in het kader van een langslepend zelfverbeteringsproject dacht ik dat er nog heel wat aan mij verbouwd moest worden. Niet door te gaan sporten, want ik haat sport. We keken toen graag naar India als bron van wijsheid, dus werden het yogaoefeningen. Daar zou ik een gezonde geest aan overhouden in een al even gezond lichaam. Toen ik overstak naar geneeskunde dacht ik in die studie al gauw te ontdekken dat die oefeningen geen enkele zin hadden. Want ik keek naar geneeskunde als de bron van ware kennis over lichaam en geest. Vandaar dat mensen die lichamelijk of geestelijk ziek zijn door artsen genezen kunnen worden. Yoga-oefeningen zijn binnen die wetenschappelijke sfeer als kaarsenbranderij, niks op tegen, maar het gaat nergens over. Eenmaal binnen de citadel werd het me heel geleidelijk duidelijk hoe naïef mijn verwachting was. Het kan aan mijn traagheid liggen of aan de complexiteit van het medische universum, maar het duurde even voordat ik in de gaten kreeg waar ik mij bevond als arts tegenover zieke mensen. Geneeskunde is een niet zo makkelijk te doorgronden amalgaam van biochemie, doodsangst, fysica, medelijden, machtsstreven, mechanica, cynisme, godsdienst, bijgeloof, geldhonger, naastenliefde en hoop. Ik hoop dat ik nu alle bloempjes wel heb uit het boeket, met wat doorns erbij natuurlijk. En ik meen dat het door deze rare mix komt dat het zo moeilijk is om de boel een beetje te sturen. In Trouw las ik op 26 september een commentaar over de noodzaak iets te doen aan de zorgkosten: ‘Verder moet binnen de beroepsgroepen vaker kritisch gekeken worden naar de aangeboden behandelingen. Wat heeft zin, wat niet? Niet iedere behandeling voegt iets toe, zeker niet aan het einde van het leven.’ Men gaat er terecht vanuit dat er behandelingen worden aangeboden waarvan we weten dat ze zinloos zijn. Recent schreef Jim Reekers over zo’n behandeling in zijn boek De Medische Omerta, over horen, zien en zwijgen in het zorgstelsel. Het ging om de behandeling van vleesbomen. De gynaecoloog doet dan een operatieve baarmoederverwijdering. De interventieradioloog lost het probleem op door selectieve afsluiting van bloedvaten. Bij de gynaecoloog gaat het om een ingrijpende operatie met ziekenhuisopname waarbij je na afloop je baarmoeder ook nog kwijt bent. Bij de interventieradioloog is er geen operatie, men werkt via een bloedvat in de lies, je behoudt je baarmoeder, de nasleep is veel lichter en je bent zo weer thuis. Je zou denken dat de gynaecologen na deze publicatie van feiten, die ze heus wel kenden maar uit de weg gingen, collectief hun welgemeend excuus zouden aanbieden aan de vele duizenden vrouwen die ten onrechte aan een te zware en enigszins verminkende ingreep werden onderworpen. Geen sprake van. De artsen protesteerden! In deze krant nog wel. U mag zelf kiezen of het hier om biochemie, geldhonger, machtswellust of cynisme ging. Wat er zo speciaal is aan geneeskunde als een terrein waar we wetenschappelijke kennis toepassen, ontdek je als je oversteekt naar andere gebieden van toegepaste kennis. Ik denk aan het bouwen en onderhouden van vliegtuigen en auto’s. Hier vind je geen alternatief circuit waarin men een haperende auto of sputterend vliegtuig zou besproeien met wijwater, kersenbloesem of bij volle maan geoogst sesamzaad onder het prevelen van heilige teksten. We zeggen van een falende auto dan ook niet dat hij ziek is. Omdat er geen voelend mens of dier in zit. Je doet ook geen extra olie of benzine in die kapotte auto. Maar als iemand ziek is, blijven we aan de gang met eten. ‘Je moet eten hoor, anders enz.’ Kortom, de wetenschappelijke analyse van wat er aan de hand is in een ziek mensenlichaam is maar een onderdeel van geneeskundig denken en handelen. Uw bloeddruk, longfoto of kalium zegt niks over uw doodsangst of geldzorgen. Geneeskunde heeft dan ook niets te melden over de zin van mijn yoga-oefeningetjes. Die ik na vijftig jaar nog altijd trouw uitvoer. Nu niet meer in het kader van verdere persoonlijke opbouw. Nee, nu om de glijbaan naar het graf een iets flauwere helling te geven. En geen dokter die me dat uit mijn hoofd praat. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/geen-dokter-kan-me-mijn-yoga-oefeningetjes-uit-mijn-hoofd-praten~b2823258/</guid>
      <pubDate>Thu, 3 Oct 2024 00:00:00 +0200</pubDate>
    </item>
    <item>
      <title><![CDATA[Ethiek is soms een verradelijk drijfzand]]></title>
      <description><![CDATA[<p>Onwetendheid over de ernst van de eigen ziekte leidt ertoe dat de meeste dementerenden onhoudbaar opschuiven naar een ziektestadium waarin zij wilsonbekwaam worden als het gaat om een euthanasieverzoek. De wilsverklaring biedt hier een uitweg. Voordat je het dementie-domein in dwaalt, kun je opschrijven dat je euthanasie wilt als je later vreselijk ongelukkig bent in je ziekte. Hoe gaat zoiets? Mevrouw Jansen is dement, al zes maanden in het verpleeghuis en nog steeds ongelukkig. Ze loopt onrustig rond, dwaalt de kamers van andere bewoners binnen, krijgt daar soms een klap, slaat dan terug, slaapt ’s nachts nauwelijks, gaat overdag midden in de gang liggen slapen, is afwerend in contact en altijd zoekend, zoekend, zonder ooit iets te vinden waar ze rust bij vindt. Ze zegt soms wel ‘dag’ of ‘ik wil dit niet’ of ‘ga weg’. Haar man en kinderen herkent ze allang niet meer. Er is een wilsverklaring. De familie, de verzorgenden, de arts, de Scen-arts, iedereen denkt mee en komt na lang aarzelen tot de conclusie dat mevrouw het verdient dat ze gehoor geven aan haar wilsverklaring. Op de afgesproken dag probeert de arts een infuus te plaatsen om de dodelijke medicijnen te kunnen toedienen. Mevrouw voelt zich bedreigd door de dokter die een naald in haar arm wil steken, springt op van haar bed, zegt ‘ik wil dit niet’ en loopt gehaast de gang op. Op dit punt aangekomen zijn er twee scholen ontstaan in het euthanasiedebat. De eerste school zegt: het kan wel zijn dat ze deze toestand niet wilde toen ze de wilsverklaring opschreef. Maar nu ze tegenstribbelt moet je de op dat moment geuite wil respecteren, dus gaat de euthanasie niet door. De tweede school zegt: ze is niet wilsbekwaam, ze beseft niet eens wat er staat te gebeuren, ze overziet dan ook niet dat ze door haar protest haar eigen lijden alleen maar verergert door het nog langer te laten duren. Dus kun je haar uiting ‘ik wil dit niet’ met een gerust hart naast je neerleggen. Uiteraard ga je die vrouw dan niet overmeesteren om haar dan tegen haar zin te doden. Dat hoeft helemaal niet. Je kunt dat eventuele laatste protest voorkomen door haar eerst goed te sederen en dan pas de dodelijke medicatie toe te dienen. Ik heb enkele jaren geleden met zo’n vierhonderd collega’s een advertentie ondertekend waarin de tweede school werd gehekeld als mensen die iemand stiekem willen doden. De Hoge Raad heeft in 2020 in een arrest besloten dat de tweede school keurig handelt. Ik had gehoopt dat ze dit zouden afkeuren. De Nederlandse euthanasiepraktijk kent maar één constante en die is dat zich steeds nieuwe groepen melden. Ik had gehoopt dat de Hoge Raad deze steeds verder gaande uitbreiding definitief zou stoppen. Ik besefte wel dat de gestelde grens soms zou worden overschreden, maar dat zou bij half verzwegen incidenten blijven. Ik zie nu dat mijn verlangen erg naïef was. De euthanasiepraktijk zal blijven veranderen, het is niet anders. En het is maar de vraag of dit slecht is. Wat ik vervelend vind is dat ik een paar jaar geleden zo hoog te paard zat en zeker wist dat de artsen die wilsonbekwamen eerst sedeerden en dan van het leven beroofden stiekeme doders waren. En nu weet ik dat niet meer zo zeker. Ik kan het niet zo goed hebben dat ethiek, want daar hebben we het hier over, geen wiskunde is. Dat wil zeggen: het gaat niet om opgaven waarvan de uitkomst altijd hetzelfde is. Er was al wel meteen een aspect dat mijn afwijzing enigszins ondergroef. Ik zou een collega van wie ik wist dat hij of zij een dergelijke euthanasie ging uitvoeren wel tot een gesprek willen uitdagen (of willen hinderen met zo’n advertentie). Maar op de vraag of ik in zo’n geval de politie zou bellen om een naderende misdaad te voorkomen heb ik altijd kunnen antwoorden: nee, dat zou ik niet doen. Wat is er zo erg aan dat ik mijn mening heb herzien? Nou, je moet het niet te vaak doen anders weet niemand meer wat je meent. Want over hoeveel jaar ga je je herziene mening weer herzien? Ethiek is soms een verraderlijk drijfzand. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Over gesjor met laadstekkers en onrijpe hersenen Wat maakt dat kunst van waarde is? Ontwikkelingen waarover we in 1997 niet eens konden dromen</p>]]></description>
      <guid>https://www.trouw.nl/zorg/ethiek-is-soms-een-verradelijk-drijfzand~b23b36bc/</guid>
      <pubDate>Thu, 26 Sep 2024 00:00:00 +0200</pubDate>
    </item>
    <item>
      <title><![CDATA[Over gesjor met laadstekkers en onrijpe hersenen]]></title>
      <description><![CDATA[<p>Met de elektrische auto naar Zuid-Duitsland. Geen probleem, toch? Je voelt je goed, want je brandt geen poolkappen weg. En je voelt je slecht omdat de mensen die het lithium moeten opgraven voor jouw accu een beroerd leven hebben. Verder is er niets zo landschapsverpestend als een lithiummijn die natuurlijk allerlei soorten van kanker tot ver in de omgeving doet toenemen. En wat als we echt allemaal op die accu’s gaan rijden? Eenmaal bij de eerste Duitse laadpaal aangekomen blijken er ook andere problemen te bestaan. Ik heb de laadkabel slim bovenop de koffers gelegd dus haal ik die eruit en richt mijn aandacht op de paal. Waar echter al laadkabels met stekkers klaar hangen? Ok, fijn, dat scheelt. Een vriendelijke man ziet mij hannesen en laat mij zien dat de stekker van de laadpaal wel degelijk in mijn auto past als ik eerst maar even dat lipje weg haal voor de onderste twee contactpunten. Ik blijk de juiste laadpas te hebben en het proces begint. We moeten dertig minuten wachten. Na een drankje en een kledderig stukje koek keren we terug bij onze paal. De accu zit nu voor 80 procent vol en dat is genoeg, vindt de ANWB. Op het scherm staat Ladeprozess beënden en ik druk op de knop die de beëindiging regelt. Ik wil nu de stekker uit mijn auto verwijderen, maar die zit vast. Oei. Ik ben elektronisch voldoende onderlegd om te beseffen dat sjorren hier geen optie is. Een Nederlands echtpaar op een bankje aan de lunch ziet onze verslagenheid en de man snelt meteen toe. En begint te sjorren. “Nee”, roep ik, “fijn dat u helpt maar zo werkt het niet.” Zijn vrouw zegt: “U moet de ANWB bellen en die bellen dan de laadpaalbeheerder en die bellen dan een monteur in de buurt…” Haar man vult sarcastisch aan: “Ja, en die monteur springt meteen op de fiets en komt dan hiernaartoe. Je kunt net zo goed Merkel bellen.” “Scholz, zal je bedoelen, Merkel die is ...” Ik loop gauw weg bij een snel opflakkerende echtelijke ruzie en ga hulp vragen bij de shop. “Ich kann mein Stekker nicht aus mein Wagen kriegen”, leg ik daar uit. Ze roept een even forse als norse collega te hulp die onwillig met mij mee loopt naar de auto. Die legt uit dat er zeven kilometer verderop ook een laadstation is. Waar wij niet heen kunnen want we zitten vast, en niet heen willen want we zitten vol. Ik krijg het niet uitgelegd. Bij de auto aangekomen begint ze, het is haar aard, te sjorren. Ik zucht. Nu stapt een vriendelijke Duitser naar voren die mijn stoeipartij met taal en stekker onmiddellijk doorgrondt en zegt: “You should open the door of your car.” En geloof het of niet, maar dat bleek de truc. “You’re a genius”, zei ik. Hij wuifde dat weg en was zo aardig om niet te benadrukken dat hier niet zijn genialiteit maar mijn sufheid aan de orde was. Tussen twee laadpalen door las ik in de NRC van 14 september dat het geharrewar over euthanasie bij psychische klachten gewoon door gaat. Men komt daar met een verrassende wending als het gaat om euthanasie bij jonge mensen: ‘Hersenen zijn immers pas uitontwikkeld wanneer iemand rond de 25 is’. En uit onrijpe hersenen komen onrijpe besluiten? Hier heerst de even eigentijdse als domme illusie dat een blik op de anatomische onderbouw van ons geestelijk leven, de hersenen, ons iets kan vertellen over dat geestelijke leven. ‘Hersenrijpheid’ is een begrip waarvan niemand een omschrijving kan leveren die dienstig is in deze discussie. Collega De B. had als commentaar: ‘Sommige breinen rijpen nooit, ik ken er wel een paar’. Volgens NRC zouden ook hersenwetenschappers zich in dit debat moeten laten horen. Het lijkt mij zinloos. Het enige dat hier moet gebeuren is dat de aanstichters van deze ellende, de veertien collega’s die een rotstreek uithaalden, publiekelijk hun excuus aanbieden. Excuus omdat ze de betrokken arts en de ouders op onheuse grond verwijten een jonge vrouw de dood in te hebben gedreven. Vruchteloze overwegingen rond de rijpheid van hersenen gaan volledig voorbij aan de grofheid waarmee dit alles begon. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Wat maakt dat kunst van waarde is? Ontwikkelingen waarover we in 1997 niet eens konden dromen Mens-zijn, daar helpt niks tegen</p>]]></description>
      <guid>https://www.trouw.nl/zorg/over-gesjor-met-laadstekkers-en-onrijpe-hersenen~bbbc952b/</guid>
      <pubDate>Thu, 19 Sep 2024 00:00:00 +0200</pubDate>
    </item>
    <item>
      <title><![CDATA[Wat maakt dat kunst van waarde is?]]></title>
      <description><![CDATA[<p>Er wordt bezuinigd op cultuur. We willen graag aantonen dat dat onverstandig is. En dat lukt niet. Oscar Wilde’s uitdagende dictum: ‘All art is quite useless’, klinkt goed, maar in een beleidsvergadering met de wethouder van cultuur zou ik het niet meenemen. In de context van een overleg over geld dat naar cultuur moet gaan, is die bejubelde nutteloosheid een welgemikt schot in de eigen voet. Maar wat moet je dan zeggen?  Ik heb aan 35  mensen om mij heen per e-mail gevraagd waarom cultuur belangrijk is. Met ‘cultuur’ bedoel ik gemakshalve de hele wolk, van dorpsfanfare tot symfonieorkest, van klompendans tot ballet, van limerick tot sonnet, van column tot romancyclus, van Anton Pieck tot Francis Bacon enz. De bevraagden zijn vrienden, familie, collega’s, het komt dus wel allemaal uit mijn bubbel. Ik kreeg vrijwel onmiddellijk antwoord en het resulteerde in een fraai boeket, met helaas twee kunstbloempjes van grapjassen die Chat-GPT aan het werk zetten. Daar gaan we: cultuur is de jus over de gekookte aardappelen. Voeding voor de ziel. – Verrijkt en herijkt de geest. – Biedt ontsnapping. – Leert overgave aan het niet rationele. – De eerste personen die opgepakt worden in een dictatuur zijn de hoeders van de cultuur, de kunstenaars. –  Misschien is volkomen nutteloosheid de kracht van kunst. – Kunst maakt mensen rijker dan geld. Het is geen optelsom van wetenswaardigheden. Deze is Chat-GPT: Cultuur bevordert sociale cohesie en een gevoel van gemeenschap. Het delen van culturele ervaringen, zoals … – Omdat het geen enkel nut heeft, heeft het kracht. – Met bezuinigingen op cultuur riskeren we een voortijdig einde van menselijk leven. – Er is eigenlijk niets in dit abjecte bestaan dat zich ermee kan meten. – Als je d’r niet van kunt rondkomen dan is het waarschijnlijk niks waard. (Dat was de stem van zijn vader). Cultuur is het bindmiddel, het cement van de samenleving. Het is het water dat het kwetsbare zandkasteel van het trotse kind bijeenhoudt. – Kunst speelt zich af in de andere hersenhelft, een ander gebied dan de ratio. Daarom ontspant het. – Cultuur is ook onze brief naar de toekomst – Churchill zei tijdens WOII toen men vond dat geld voor cultuur beter aan de oorlog besteed kon worden: ‘Then what are we fighting for?’ Kunst leert ons de wereld en onszelf daarop te interpreteren. – Cultuur is de goedkoopste manier om je wereld te vergroten. – Het zorgt voor vrede en verbinding. – Kunst helpt tegen oorlog. – Kunst, cultuur, geeft je direct toegang tot je emoties, die zich daarmee kunnen ontsluiten. – Zonder cultuur worden we een atomistische samenleving zonder oog voor de ander. – Geest op aarde brengen, dat doet kunst. – Als het leven lijden is, dan biedt kunst troost. – Van schoonheid worden mensen zachtmoediger. – Kunst biedt nu wat religie ooit bood, een kans op vervoering. – Kunst kan nieuwe gedachten genereren, dat kan ook op andere manieren, maar Kunst is wel de leukste manier! – Cultuur is de enige wijze waarop we iets kunnen vasthouden dat anders niet kan worden vastgehouden. Tot zover het boeket. Niemand zei: van mij mag die hele cultuurwereld een degelijke werkkring gaan zoeken. Ik ben het erg eens met vrijwel al deze beweringen, behalve als men praat over het effect van kunst op de menselijke natuur. Ik geloof niet dat mensen er aardiger van worden. De Max Havelaar maakte geen einde aan ons koloniale bewind. Multatuli was juist daar nogal pissig over. Cultuurmakers, in de breedste zin van dat woord, vallen niet op door hun uitzonderlijke humaniteit. Het percentage hufters is in die kringen minstens even hoog als onder loodgieters, apothekers of verkeersregelaars, wellicht iets hoger zelfs. Als literatuur zachtmoedig maakt dan zou de faculteit Neerlandistiek (als die nog bestaat) een oase van tederheid zijn. Quatsch. Elsschot zei: ‘Wie eenmaal de drang naar het schone heeft gekend, die zal nooit tot alledaagsheid vervallen’. Waar hij aan toevoegde: ‘En dat is toch óók al iets’. Cultuur is verheffend, u hoort het, maar het is niet zo makkelijk te zeggen waarnaartoe wij dan opgeheven worden. Oscar Wilde zei: ‘We liggen allemaal in de goot, maar sommigen blikken omhoog naar de sterren.’ Gaat het dan om die blik? Even wegkijken van waar we zijn? Ik weet niet of we de wethouder cultuur hiermee om krijgen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Ontwikkelingen waarover we in 1997 niet eens konden dromen Mens-zijn, daar helpt niks tegen Door filosoof Wittgenstein ben ik geneeskunde gaan studeren</p>]]></description>
      <guid>https://www.trouw.nl/zorg/wat-maakt-dat-kunst-van-waarde-is~b752f337/</guid>
      <pubDate>Thu, 12 Sep 2024 00:00:00 +0200</pubDate>
    </item>
    <item>
      <title><![CDATA[Ontwikkelingen waarover we in 1997 niet eens konden dromen]]></title>
      <description><![CDATA[<p>Elke generatie denkt dat de geschiedenis zo ongeveer stopt als zij uit de tijd verdwijnen. Nou, niet helemaal stoppen natuurlijk, maar wel: ‘ongeveer zo doorgaan’.  Hetgeen eeuw in, eeuw uit, een misrekening blijkt. In 1992 schreef Francis Fukuyama The end of history and the last man. Volgend op de ineenstorting van het Sovjet-rijk voorspelde hij dat er historisch nu nog slechts één niet erg verrassende klus te klaren viel: de verdere uitbreiding over de hele wereld van de westerse liberale democratie. U weet hoe dat verder ging. Geheel binnen dit kader schreef ik ergens in 1997 over geneeskunde dat het vak te vergelijken viel met de auto. Daar was immers niet veel aan toegevoegd sinds 1910, behalve kleinigheden als richtingaanwijzers en ruitenwissers. Zo ook geneeskunde, wat was daar nou aan toegevoegd sinds de ontdekking van bacteriën, hier en daar een virus, een paar geneesmiddelen met soms meer werking dan bijwerking en een volstrekt mislukte strijd tegen kanker? Ja, dat schampere toontje, dat kwam omdat het vak vaak zo’n grote bek heeft, ik zeg het maar zoals het is. Maar schamperen doet geen recht aan wat er óók gebeurt in het vak. Dat werd mij duidelijk doordat collega B. het tijdschrift Janus bij mij in de brievenbus stopte, het huisorgaan van het Amsterdam UMC. Ik geef u een paar voorbeelden van ontwikkelingen waarover wij in 1997 niet eens konden dromen. Reinoud Knops is hoogleraar cardiale elektrofysiologie en doet baanbrekend werk op het gebied van hartritmestoornissen. Het hart is een holle spier, maar het werkt anders dan onze ‘gewone’ spieren. Die trekken zich samen door elektrische prikkels die vanuit de hersenen via de zenuw naar de spier lopen. De hartspier trekt zich niet samen als gevolg van een zenuw die hem prikkelt. Het hart kietelt zichzelf. Ja, de prikkel die de hartspier doet samentrekken wordt ter plekke gegenereerd. En dat kan fout gaan. Het prikkelritme kan te snel, te traag, of te onregelmatig zijn. Een pacemaker verhelpt dat, een kastje dat je onder huid plaatst. Via een draad naar het hart wordt de verkeerde eigen prikkel overstemd door de juiste pacemakerprikkel. Dat inbrengen van die draad is omslachtig, het kan bloeding geven of infectie. Knops is er in geslaagd een pacemaker te maken die hij via een bloedvat in de lies in het hart plaatst. Niks draden. En het werkt perfect. Soms is het hart qua eigen prikkels compleet in de war en dan moet je er een fikse stroomstoot doorheen jagen om het ritme weer in het gareel te krijgen. Het zogenoemde ‘klappen’ dat u regelmatig op tv ziet. Er bestaat ook een ingebouwde stroomstootgever maar daar zit weer een draad aan. Knops heeft er een ontwikkeld met veel minder draad. Hij droomt van een makkelijk in te bouwen hartritme-monitor die bij een ernstige ritmestoornis de stroomstoot geeft en onmiddellijk via het mobieltje van de drager 112 belt. ‘Je moet weten dat in ongeveer de helft van de gevallen van hartstilstand niemand in de buurt is.’ Een andere verbazende ontwikkeling is de combinatie van klassieke medische beeldvorming met Virtual Reality. Je voedt de VR-bril met stapels ‘platte’ plaatjes met als resultaat een driedimensionaal beeld. Dat geeft je de gelegenheid om eerst goed je weg te verkennen naar de plek des onheils in, bijvoorbeeld, het brein alvorens je je werkelijk het hersenweefsel in begeeft. Je kunt zo’n hologram met anderen delen zodat je samen met enkele collega’s je ingreep in detail kunt voorbereiden. Het resultaat is sneller en veiliger werken. Verder meldt Janus dat 1,2 miljoen Nederlanders lijden aan diabetes type 2, meestal mensen met overgewicht. De overheid moet nu echt iets ondernemen tegen de voedingsindustrie door middel van een vet- en suikertaks. Hadden we dat maar ingezien in 1997. Waarmee we oversteken naar een heel ander clubje dan deze pioniers in Janus. Ik bedoel de Deense firma Novo Nordisk, zij brengen het vermageringsmedicijn Ozempic op de markt en hun beurswaarde ging van 200 miljard naar 600 miljard euro. Het cynische is dat de voedingsindustrie eerst miljarden aan ons verdiende met haar dikmakende troep. En dat de farmaceutische industrie nu ook weer miljarden ophaalt door het vet er weer af te halen. Laten we maar lachen buurvrouw, huilen kan altijd nog. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Mens-zijn, daar helpt niks tegen Door filosoof Wittgenstein ben ik geneeskunde gaan studeren Een sterven maakt altijd minder lawaai dan je zou willen</p>]]></description>
      <guid>https://www.trouw.nl/zorg/ontwikkelingen-waarover-we-in-1997-niet-eens-konden-dromen~b94bb700/</guid>
      <pubDate>Thu, 5 Sep 2024 00:00:00 +0200</pubDate>
    </item>
    <item>
      <title><![CDATA[Mens-zijn, daar helpt niks tegen]]></title>
      <description><![CDATA[<p>Een opvallende narigheid deze zomer was de rode verf op het beeld van Anne Frank, alsof zij bloed aan haar handen zou hebben wegens Gaza. Gelukkig hadden de kladderaars het beeld van Gandhi ook maar meteen meegenomen, waardoor de achterliggende gedachte (als die er was) niet alleen uit Jodenhaat voortkwam. Hoewel, misschien denken ze dat Gandhi, dat Gandhi wat? Geen idee. Ik had minder last van de waarschuwing tegen pfas in zeeschuim. Je zag de stranden meteen leegstromen. Iedereen gauw naar huis om de pfas van hun lijf te douchen, even vergetend dat onze lijven al vol zitten met pfas. Deskundigen maken zich uiteraard ernstig zorgen over pfas. Het schadelijke effect is onduidelijk, maar natuurlijk krijg je er kanker van. En toch worden we steeds ouder in steeds betere conditie. Hoe zit dat eigenlijk? Een veel draaglijkere vorm van narigheid bood de sportzomer, met als dieptepunt de Olympische Spelen. De kleffe wolk van onzinnig commentaar die om de prestaties heen hangt. Het dierlijke juichen bij de overwinning. Miljoenen jaren evolutie gesmoord in zweet en tranen. Rond sport zoeven we moeiteloos langs de primaten omlaag tot even boven de ongewervelden. En hoog boven dit alles zweeft het mallotige evangelie dat sport goed is. Sport is iets vreselijks voor 23,7 procent van alle kinderen, las ik laatst in een verzonnen proefschrift. Die 23,7 procent wordt door sport in een hoek geduwd. Omdat ze de equipment niet hebben of kunnen betalen. Omdat ze niet durven of van thuis niet mogen. Maar vooral omdat ze het niet, of in ieder geval niet zo goed, kunnen. U vraagt: ‘Altijd als laatste gekozen zeker?’ en mijn antwoord is: ‘Ja mevrouw’. Ik ben er nooit voor in therapie geweest en heb het verder wel gered omdat ik vaak de lachers op mijn hand had. Maar als ik denk aan mijn vroege schaatsjaren, waarin ik voortkrabbelde op Friese doorlopertjes, terwijl links en rechts mijn vriendjes voorbij zoefden op flitsende noren, dan wordt het mij zeer waar te moede. Volleybal was een bijzondere marteling. Met uitgestrekte handen angstig wachtend op de bal die altijd weer recht in mijn gezicht eindigde.  Brilletje kapot, ouders boos. Voetbal, liefst back, dan valt het droevige lummelen niet zo op, totdat de tegenstander echt nadert en je er, om vergeving smekend, op af gaat, om genadeloos onderuit geschopt te worden. Tot mijn ergernis lees ik in het Nederlands Tijdschrift voor Geneeskunde van 1 augustus: ‘Deelnemers aan sportevenementen hebben 30 procent minder risico op overlijden’. Wat krijgen we nou? We gaan toch allemaal dood? Of betekent dit dat van de 100 deelnemers er 30 helemaal nooit doodgaan? Nou, ik gun het ze. Over doodgaan gesproken, collega B. legde uit hoe het komt dat er zo veel euthanasiegevallen voorkomen bij dementie in een vroeg stadium. Volgens haar komt dat door de babyboomers, mijn club dus. Omdat die ‘radicaal anders met de dood omgaan dan hun ouders’. Ze haalde Marli Huijer erbij: ‘Met Marli Huijer verwacht ik dat de babyboomers zo aan het zelfbeschikkingsrecht zullen hechten dat zij voor een run op het euthanasieloket zullen zorgen’. Heerlijk, dit soort tuinstoelsociologie. En niemand weet of het ergens op slaat. Wat ik wel weet is dat boomers zich net zo makkelijk een hopeloos oncologisch moeras in laten manoeuvreren als de meest onwetende pre-boomer. Die vrije geest, die helder denkende boomer, die god en mens uitlacht, die smaalt over het huwelijk, die zich door niks of niemand een oor laat aannaaien, die wel effe oplet voordat ze hem of haar het verpleeghuis in schuiven, die eindigt gewoon in het verpleeghuis en in precies dezelfde percentages als zijn of haar ouders. Juist in dementie gaat de zelfbewuste boomer even onhoudbaar voor de bijl als de timmerman die zijn boekenkast voor hem heeft gemaakt. Kant - Swift - Ruskin - Toulmin - Gerard Reve, ze raakten eerst hun geest goeddeels kwijt voordat ze hun lichaam mochten inleveren. Ik vind het een groteske gedachte dat er in de babyboomers na al die eeuwen eindelijk een generatie zou opstaan die zich in zeker opzicht (namelijk in ouderdom en neergang) niet door het leven te grazen laat nemen. Kom nou. “You’re human”, zei Beckett, “there’s no cure for that”. Mens-zijn, daar helpt niks tegen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Door filosoof Wittgenstein ben ik geneeskunde gaan studeren Een sterven maakt altijd minder lawaai dan je zou willen Een Ajax-shirt of een Bijbel kunnen bij ziekte troost bieden, maar de tumor groeit door</p>]]></description>
      <guid>https://www.trouw.nl/zorg/mens-zijn-daar-helpt-niks-tegen~b7187f04/</guid>
      <pubDate>Thu, 29 Aug 2024 00:00:00 +0200</pubDate>
    </item>
    <item>
      <title><![CDATA[Het valt niet mee om collega’s de goede kant op te dirigeren]]></title>
      <description><![CDATA[<p>Collega M. had ik nodig voor een overleg over medicatie. Zij weet daar veel meer van dan ik (en dat kan gauw hoor) dus ik sta nogal eens bij haar voor de deur. Voordat we de materie in duiken is er tijd voor de rubriek ‘artsen zeuren over artsen’. U denkt dat alleen loodgieters om loodgieters lachen, leraren zich aan leraren ergeren en schrijvers zich opwinden over schrijvers, maar binnen de medische stand wordt ook heel wat af geëmmerd over collega’s. Collega H. zei eens na zo’n gedeelde opsomming van ellende die collega’s aanrichten: “Geweldig evengoed dat wij tweeën het zo goed zien, vind je niet?” Vandaag stortte M. zich op de oncologie. Ze beschreef de situatie van mevrouw X. die slokdarmkanker had. Er waren bij het stellen van de diagnose al meteen uitzaaiingen in de omliggende lymfeklieren, de lever en meerdere ruggenwervels. Genezing is dan onmogelijk. Door een paar bestralingen werd bereikt dat de tumor slonk zodat er een voedingssonde kon worden ingebracht. Vervolgens kreeg mevrouw van de dokter palliatieve chemotherapie aangeboden. “Palliatieve chemotherapie!”, riep M. “Schrijf dat maar eens even op. Dat is de trap op naar beneden.” ‘Palliatief’ staat immers voor verzachtend. Palliatieve maatregelen zijn bedoeld om een zieke die gaat sterven te beschermen tegen angst, pijn, benauwdheid en dergelijke klachten. Daar hoort ook geestelijke ondersteuning bij in de vorm van aandacht voor de spirituele dimensie. Een mens kan in zijn laatste dagen immers behoefte hebben aan een duiding van zijn lot in religieuze of wijsgerige termen. Of meer voor de hand liggend: je wilt er nog een beetje zijn voor de mensen die van je houden en vooral dat zij er nog een beetje kunnen zijn voor jou. Palliatieve aandacht is uitdrukkelijk niet geïnteresseerd in medisch technische verwikkelingen. Dat pijnstilling of angstremming ook nadelige effecten kunnen hebben neem je op de koop toe. Het gaat erom goed te zorgen voor een stervend mens. “En weet je wat deze stakker kreeg aangeboden om haar laatste weken wat draaglijker te maken? Palliatieve chemotherapie in de vorm van Capecitabine.”De bijwerkingen werden braaf opgesomd: diarree, verlies van eetlust, misselijkheid, gestoorde smaak, koude rillingen en koorts, pijnlijke gezwollen tintelende handen en voeten, krachtsverlies. Met als sussende toevoeging dat deze ellende eventueel via de sonde kon worden toegediend. “Is het niet ongelooflijk?”, zuchtte M. “en dat terwijl oncologen altijd zo hard roepen ‘Nee, dat was vroeger, zo doen we dat niet meer’. Het is om je dood te schamen.” Het ergste vond ze dat de zieke bij zo’n aanbod niet te horen krijgt wat het nou precies gaat opleveren in termen van beter en/of langer leven. “Mensen denken: als die Capecitabine alleen maar ellende oplevert, dan zou die dokter het toch niet aanbieden?”En daar denken ze verkeerd. “De dokter biedt het aan om niet te hoeven praten over de naderende dood”, betoogde M. “en op die manier slagen ze erin om de laatste drie maanden of weken van een mens grondig te verpesten, terwijl daar zonder ‘palliatieve chemo’ misschien best nog wat van te maken was.” Gelukkig had ze ook goed nieuws uit oncologische kring. De oncologen in het Groningse UMC voeren een succesvolle kruistocht tegen oxycodon, een opiaat dat sterk verslavend is en veel te makkelijk wordt voorgeschreven. Morfine geeft dezelfde pijnstilling maar is echt veel minder verslavend. Na een eerdere afvlakking van het gebruik werd oxycodon de laatste twee jaar toch weer gretiger voorgeschreven hetgeen echt een gevaarlijke trend is door die dreiging van verslaving. Vanuit Groningen wordt daar hernieuwd tegen gestreden. Het valt niet altijd mee om collega’s de goeie kant op te dirigeren. Ter afsluiting stak M. over naar Europese Beschouwingen: “Snap jij die boeren?”, vroeg ze. “Die denken dat de oplossing voor het mestoverschot in Brussel ligt. Terwijl het echt niet de Europarlementariërs zijn die zich naar hun boerderij haasten om daar de beerput vol te poepen. Hoe komt die put dan zo vol? Jij mag het zeggen, neem je tijd. Ah, je weet het al? Het zijn hun koeien denk je? Briljant! En hoe krijg je minder poep? Minder koeien, geniaal. Voel jij iets voor een regeringspost? Nee, laat maar zitten.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-valt-niet-mee-om-collega-s-de-goede-kant-op-te-dirigeren~bdf192e5/</guid>
      <pubDate>Thu, 11 Jul 2024 00:00:00 +0200</pubDate>
    </item>
  </channel>
</rss>
