<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Mens-zijn, daar helpt niks tegen]]></title>
      <description><![CDATA[<p>Een opvallende narigheid deze zomer was de rode verf op het beeld van Anne Frank, alsof zij bloed aan haar handen zou hebben wegens Gaza. Gelukkig hadden de kladderaars het beeld van Gandhi ook maar meteen meegenomen, waardoor de achterliggende gedachte (als die er was) niet alleen uit Jodenhaat voortkwam. Hoewel, misschien denken ze dat Gandhi, dat Gandhi wat? Geen idee. Ik had minder last van de waarschuwing tegen pfas in zeeschuim. Je zag de stranden meteen leegstromen. Iedereen gauw naar huis om de pfas van hun lijf te douchen, even vergetend dat onze lijven al vol zitten met pfas. Deskundigen maken zich uiteraard ernstig zorgen over pfas. Het schadelijke effect is onduidelijk, maar natuurlijk krijg je er kanker van. En toch worden we steeds ouder in steeds betere conditie. Hoe zit dat eigenlijk? Een veel draaglijkere vorm van narigheid bood de sportzomer, met als dieptepunt de Olympische Spelen. De kleffe wolk van onzinnig commentaar die om de prestaties heen hangt. Het dierlijke juichen bij de overwinning. Miljoenen jaren evolutie gesmoord in zweet en tranen. Rond sport zoeven we moeiteloos langs de primaten omlaag tot even boven de ongewervelden. En hoog boven dit alles zweeft het mallotige evangelie dat sport goed is. Sport is iets vreselijks voor 23,7 procent van alle kinderen, las ik laatst in een verzonnen proefschrift. Die 23,7 procent wordt door sport in een hoek geduwd. Omdat ze de equipment niet hebben of kunnen betalen. Omdat ze niet durven of van thuis niet mogen. Maar vooral omdat ze het niet, of in ieder geval niet zo goed, kunnen. U vraagt: ‘Altijd als laatste gekozen zeker?’ en mijn antwoord is: ‘Ja mevrouw’. Ik ben er nooit voor in therapie geweest en heb het verder wel gered omdat ik vaak de lachers op mijn hand had. Maar als ik denk aan mijn vroege schaatsjaren, waarin ik voortkrabbelde op Friese doorlopertjes, terwijl links en rechts mijn vriendjes voorbij zoefden op flitsende noren, dan wordt het mij zeer waar te moede. Volleybal was een bijzondere marteling. Met uitgestrekte handen angstig wachtend op de bal die altijd weer recht in mijn gezicht eindigde.  Brilletje kapot, ouders boos. Voetbal, liefst back, dan valt het droevige lummelen niet zo op, totdat de tegenstander echt nadert en je er, om vergeving smekend, op af gaat, om genadeloos onderuit geschopt te worden. Tot mijn ergernis lees ik in het Nederlands Tijdschrift voor Geneeskunde van 1 augustus: ‘Deelnemers aan sportevenementen hebben 30 procent minder risico op overlijden’. Wat krijgen we nou? We gaan toch allemaal dood? Of betekent dit dat van de 100 deelnemers er 30 helemaal nooit doodgaan? Nou, ik gun het ze. Over doodgaan gesproken, collega B. legde uit hoe het komt dat er zo veel euthanasiegevallen voorkomen bij dementie in een vroeg stadium. Volgens haar komt dat door de babyboomers, mijn club dus. Omdat die ‘radicaal anders met de dood omgaan dan hun ouders’. Ze haalde Marli Huijer erbij: ‘Met Marli Huijer verwacht ik dat de babyboomers zo aan het zelfbeschikkingsrecht zullen hechten dat zij voor een run op het euthanasieloket zullen zorgen’. Heerlijk, dit soort tuinstoelsociologie. En niemand weet of het ergens op slaat. Wat ik wel weet is dat boomers zich net zo makkelijk een hopeloos oncologisch moeras in laten manoeuvreren als de meest onwetende pre-boomer. Die vrije geest, die helder denkende boomer, die god en mens uitlacht, die smaalt over het huwelijk, die zich door niks of niemand een oor laat aannaaien, die wel effe oplet voordat ze hem of haar het verpleeghuis in schuiven, die eindigt gewoon in het verpleeghuis en in precies dezelfde percentages als zijn of haar ouders. Juist in dementie gaat de zelfbewuste boomer even onhoudbaar voor de bijl als de timmerman die zijn boekenkast voor hem heeft gemaakt. Kant - Swift - Ruskin - Toulmin - Gerard Reve, ze raakten eerst hun geest goeddeels kwijt voordat ze hun lichaam mochten inleveren. Ik vind het een groteske gedachte dat er in de babyboomers na al die eeuwen eindelijk een generatie zou opstaan die zich in zeker opzicht (namelijk in ouderdom en neergang) niet door het leven te grazen laat nemen. Kom nou. “You’re human”, zei Beckett, “there’s no cure for that”. Mens-zijn, daar helpt niks tegen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Door filosoof Wittgenstein ben ik geneeskunde gaan studeren Een sterven maakt altijd minder lawaai dan je zou willen Een Ajax-shirt of een Bijbel kunnen bij ziekte troost bieden, maar de tumor groeit door</p>]]></description>
      <guid>https://www.trouw.nl/zorg/mens-zijn-daar-helpt-niks-tegen~b7187f04/</guid>
      <pubDate>Thu, 29 Aug 2024 00:00:00 +02:00</pubDate>
    </item>
    <item>
      <title><![CDATA[Het valt niet mee om collega’s de goede kant op te dirigeren]]></title>
      <description><![CDATA[<p>Collega M. had ik nodig voor een overleg over medicatie. Zij weet daar veel meer van dan ik (en dat kan gauw hoor) dus ik sta nogal eens bij haar voor de deur. Voordat we de materie in duiken is er tijd voor de rubriek ‘artsen zeuren over artsen’. U denkt dat alleen loodgieters om loodgieters lachen, leraren zich aan leraren ergeren en schrijvers zich opwinden over schrijvers, maar binnen de medische stand wordt ook heel wat af geëmmerd over collega’s. Collega H. zei eens na zo’n gedeelde opsomming van ellende die collega’s aanrichten: “Geweldig evengoed dat wij tweeën het zo goed zien, vind je niet?” Vandaag stortte M. zich op de oncologie. Ze beschreef de situatie van mevrouw X. die slokdarmkanker had. Er waren bij het stellen van de diagnose al meteen uitzaaiingen in de omliggende lymfeklieren, de lever en meerdere ruggenwervels. Genezing is dan onmogelijk. Door een paar bestralingen werd bereikt dat de tumor slonk zodat er een voedingssonde kon worden ingebracht. Vervolgens kreeg mevrouw van de dokter palliatieve chemotherapie aangeboden. “Palliatieve chemotherapie!”, riep M. “Schrijf dat maar eens even op. Dat is de trap op naar beneden.” ‘Palliatief’ staat immers voor verzachtend. Palliatieve maatregelen zijn bedoeld om een zieke die gaat sterven te beschermen tegen angst, pijn, benauwdheid en dergelijke klachten. Daar hoort ook geestelijke ondersteuning bij in de vorm van aandacht voor de spirituele dimensie. Een mens kan in zijn laatste dagen immers behoefte hebben aan een duiding van zijn lot in religieuze of wijsgerige termen. Of meer voor de hand liggend: je wilt er nog een beetje zijn voor de mensen die van je houden en vooral dat zij er nog een beetje kunnen zijn voor jou. Palliatieve aandacht is uitdrukkelijk niet geïnteresseerd in medisch technische verwikkelingen. Dat pijnstilling of angstremming ook nadelige effecten kunnen hebben neem je op de koop toe. Het gaat erom goed te zorgen voor een stervend mens. “En weet je wat deze stakker kreeg aangeboden om haar laatste weken wat draaglijker te maken? Palliatieve chemotherapie in de vorm van Capecitabine.”De bijwerkingen werden braaf opgesomd: diarree, verlies van eetlust, misselijkheid, gestoorde smaak, koude rillingen en koorts, pijnlijke gezwollen tintelende handen en voeten, krachtsverlies. Met als sussende toevoeging dat deze ellende eventueel via de sonde kon worden toegediend. “Is het niet ongelooflijk?”, zuchtte M. “en dat terwijl oncologen altijd zo hard roepen ‘Nee, dat was vroeger, zo doen we dat niet meer’. Het is om je dood te schamen.” Het ergste vond ze dat de zieke bij zo’n aanbod niet te horen krijgt wat het nou precies gaat opleveren in termen van beter en/of langer leven. “Mensen denken: als die Capecitabine alleen maar ellende oplevert, dan zou die dokter het toch niet aanbieden?”En daar denken ze verkeerd. “De dokter biedt het aan om niet te hoeven praten over de naderende dood”, betoogde M. “en op die manier slagen ze erin om de laatste drie maanden of weken van een mens grondig te verpesten, terwijl daar zonder ‘palliatieve chemo’ misschien best nog wat van te maken was.” Gelukkig had ze ook goed nieuws uit oncologische kring. De oncologen in het Groningse UMC voeren een succesvolle kruistocht tegen oxycodon, een opiaat dat sterk verslavend is en veel te makkelijk wordt voorgeschreven. Morfine geeft dezelfde pijnstilling maar is echt veel minder verslavend. Na een eerdere afvlakking van het gebruik werd oxycodon de laatste twee jaar toch weer gretiger voorgeschreven hetgeen echt een gevaarlijke trend is door die dreiging van verslaving. Vanuit Groningen wordt daar hernieuwd tegen gestreden. Het valt niet altijd mee om collega’s de goeie kant op te dirigeren. Ter afsluiting stak M. over naar Europese Beschouwingen: “Snap jij die boeren?”, vroeg ze. “Die denken dat de oplossing voor het mestoverschot in Brussel ligt. Terwijl het echt niet de Europarlementariërs zijn die zich naar hun boerderij haasten om daar de beerput vol te poepen. Hoe komt die put dan zo vol? Jij mag het zeggen, neem je tijd. Ah, je weet het al? Het zijn hun koeien denk je? Briljant! En hoe krijg je minder poep? Minder koeien, geniaal. Voel jij iets voor een regeringspost? Nee, laat maar zitten.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-valt-niet-mee-om-collega-s-de-goede-kant-op-te-dirigeren~bdf192e5/</guid>
      <pubDate>Thu, 11 Jul 2024 00:00:00 +02:00</pubDate>
    </item>
    <item>
      <title><![CDATA[Determinisme is een heel bizarre leer]]></title>
      <description><![CDATA[<p>Een van de lastigste vragen in de oncologie, de kankergeneeskunde, is: wat moet je doen als de dokter zegt dat de kans dat die akelige behandeling iets goeds oplevert 50 procent is? Zo’n percentage is dan de uitkomst van allerlei onderzoeken naar de resultaten van de behandeling. Die onderzoeken kun je nergens vinden en als je het vond dan weet je niet wat je aan moet met de tekst. Als je weinig weet van statistiek, en dat geldt voor de meesten van ons, dan zul je de interpretatie van de onderzoeksgegevens niet begrijpen. Cynici (of realisten, deze groepen overlappen deels) spreken graag van het martelen der data om er zodoende iets positiefs uit te persen. Collega S. wees mij (jij bent toch filosoof?) op het determinisme, de leer dat alle gebeurtenissen in de materiële wereld onder de natuurwetten vallen, en dus in principe voorspelbaar zijn. Daaruit zou dan volgen dat het eigenlijk al vastligt ‘ergens’ of ik bij een fiftyfifty kansverdeling bij de pechgroep of bij de feestvierders zit. Determinisme is een heel bizarre leer, omdat eruit zou volgen dat wij geen vrije wil hebben. En dus zijn we niet verantwoordelijk voor onze daden. Een Amerikaanse hoogleraar filosofie vertelde over zijn college over de vrije wil. Hij betoogde dat ons lichaam uit moleculen bestaat, dat die moleculen onder de wetten van de fysica vallen en zich dus voorspelbaar gedragen. Dat geldt ook voor onze hersenen. Ons geestelijk leven wordt geheel bepaald door onze hersenen dus volgen ook onze zielenroerselen een pad dat reeds is uitgestippeld. Na zijn college fietste hij naar huis. Hij bezat een prachtige oude Oldsmobile uit de jaren vijftig waar zijn puberzoon net een deuk in had gereden met zijn scooter. Onze filosoof werd ziedend en terwijl hij het tuinpad af beende om dat rotjoch iets aan te doen dacht hij: wat ben ik aan het doen? Hij moest toegeven dat hij het zijn zoon kwalijk nam, dat zijn zoon verantwoordelijk was, en dat straf op zijn plaats was. En dat hele moleculenverhaal, onweerlegbaar in college, bleek volstrekt onbruikbaar in het dagelijks leven. Determinisme is nog gekker dan je kunt bedenken: ook wat ik er nu over schrijf ‘lag al vast’ en uw bezwaar of instemming ook. Misschien kun je een daad van vrije wil beschrijven als iets dat je ook niet had kunnen doen? Stel, u loopt van huis naar het station. Nu kunt u halverwege best omkeren bij de gedachte: ik ga toch maar met de auto. Dat ligt wel even anders bij de vrouw die van de tiende verdieping valt. Zij kan bij de vijfde echt niet besluiten om terug te gaan. Het lijkt alsof deterministen willen zeggen dat we net zo onhoudbaar door onze dag heen vallen als vanaf de tiende verdieping. En dat is onzin. Hoe onzinnig we dit vinden blijkt als de rechter over een daad besluit dat die niet uit vrije wil plaatsvond. De argumenten die daarvoor pleiten worden nooit ontleend aan de onwrikbare wetmatigheid waaraan het spul waar wij uit bestaan is onderworpen: moleculen. Ondanks het feit dat alles vastligt weten deterministen niet eens de uitslag van een chemotherapie te voorspellen. De vasthoudendheid waarmee ze blijven beweren ‘dat het toch vastligt’ krijgt dan iets potsierlijks. Wat heb je eigenlijk aan de mededeling dat het resultaat van die akelige chemo ergens wel bekend is, alleen kan niemand bij die kennis? Er zijn kennelijk twee kennisdomeinen, het dagelijks leven en de atoomfysica. Zo leert de atoomfysica ons dat het atoom grotendeels leeg is. Een leegte die je niet zou vermoeden als je door de muur heen naar buiten probeert te lopen. En dit is het moment waarop er steevast iemand opspringt  in de zaal om met opgeheven vinger ‘kwantumfysica!’ te roepen. Omdat de fysische gebeurtenissen in die theorie nu juist niet vastliggen. Het gaat daarbij nooit om iemand die de kwantumfysica begrijpt, want dat lukt je alleen als je kunt opstijgen tot in de stratosfeer van de wiskunde. Ik zelf snap er in ieder geval niks van. Wij laten ons niet uit het veld slaan door kwantumpraatjes. Tussen de Higgs-deeltjes is het onzin, maar tussen mensen is aanspreekbaar zijn op wat je doet van levensbelang. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/determinisme-is-een-heel-bizarre-leer~b6e08b63/</guid>
      <pubDate>Thu, 4 Jul 2024 00:00:00 +02:00</pubDate>
    </item>
    <item>
      <title><![CDATA[Door filosoof Wittgenstein ben ik geneeskunde gaan studeren]]></title>
      <description><![CDATA[<p>Ik las nu pas een boek dat al in 1999 verscheen: Portraits of Wittgenstein - abridged edition. Het gaat voornamelijk om herinneringen van collega’s en studenten. Ludwig Wittgenstein werd in Wenen geboren in 1889 en stierf in Cambridge in 1951 aan prostaatkanker. Vader Karl was een potentaat die wel zou uitmaken wat zijn jongens gingen doen in hun leven. Dat leidde in twee gevallen tot zelfdoding op jonge leeftijd, een mogelijkheid die Wittgenstein een leven lang met zich meesleepte. In zijn technische studie stuitte hij op wiskundige problemen waardoor hij zich afvroeg wat het fundament eigenlijk was van wiskunde. In 1911 ging hij te rade bij Bertrand Russell en vanaf deze ontmoeting werd hij gegrepen door filosofie en dat zou hij blijven, welhaast tot zijn laatste adem. Dit boek gaat meer over zijn persoonlijkheid, dan over zijn filosofie. Mocht u ooit denken dat filosofie een kwestie is van ideeën noteren die in je opwellen dan is Wittgensteins leven een overtuigende bijscholing op dit punt. Over die eerste uitwisselingen met Russell schreef hij later: ‘Mijn geest was toen als een vuur’. Een verterend vuur want hij werd bijna gek van de inspanning om wat hem voor ogen zweefde in leesbare taal te noteren. Een van de opvallendste kenmerken die iedereen in hem aantrof was een verzengende twijfel aan zichzelf en aan de waarde van zijn filosofische arbeid. Hij kwam dan ook uit een milieu met een ziekelijk hoog streefniveau waarin je jezelf nooit eens een voldoende kon geven. Daar kwam nog bij dat hij homoseksueel was, iets dat hij uiteraard weghield van anderen, maar helaas ook trachtte weg te houden van zichzelf. Om redenen die hij zelf nooit onder ogen zag had hij een afkeer van vrouwen. Met enkele uitzonderingen. Zo benoemde hij Elizabeth Anscombe (later zelf een groot filosoof) tot ere-man, een dubieuze kwalificatie die zij zich echter graag liet aanleunen. En dat is een tweede aspect van zijn persoonlijkheid: iedereen boog voor zijn striemende scherpte, zijn meedogenloze analyse van anderen. Hij zag zijn eigen leven als half, of helemaal, mislukt en wilde anderen een dergelijk echec besparen. Dus adviseerde hij werkelijk al zijn studenten om zich niet verder met filosofie bezig te houden. Allereerst omdat het zinloos is. En omdat hij zag dat ze het nooit op zijn niveau zouden kunnen. Ook mensen buiten de filosofenwereld voorzag hij geheel gratis van zijn vernietigende oordeel over hun carrièreplannen. Soms pakte dat goed uit, als een student arts werd. En soms rampzalig, toen hij een briljante wiskundige, zijn geliefde, maande om als schroefjesdraaier te gaan werken in een apparatenfabriek. De familie van die jongen was begrijpelijk woedend, maar zo intens kon Wittgenstein je naar zijn hand zetten. Zijn colleges waren omgeven door een angstwekkend aura. Alleen genodigden en liefst geen vrouwen. Uitkijken met vragen of opmerkingen want je was aanwezig bij de moeizame geboorte van inzichten die hij ter plekke trachtte los te wrikken uit de rotsachtige ondergrond van zijn verpletterende onwetendheid. Zo ongeveer. Het waren nogal dramatische voorstellingen die met lichte huiver werden bijgewoond door de uitverkorenen. Het wonderlijke is dat deze man, die eigenlijk nooit iemand bij zich binnen liet, zichzelf in deze setting zonder enige terughoudendheid, met overgave zelfs, ten toon spreidde voor die tien of twaalf toehoorders. Zijn filosofie begrepen ze vaak niet erg goed, maar de onthutsende ernst waarmee hij zijn denken probeerde vorm te geven was iets dat ze hun leven lang bijbleef. Die ernst werd gauw tot drammerigheid. Zo wilde de echtgenote van een collega filosoof niet dat hij nog met haar man over filosofie zou spreken omdat de frêle oude man onder deze stoomwals zou kunnen bezwijken. U mag lachen, maar het was door Wittgensteins veroordeling van academische filosofie dat ik niet in de filosofische faculteit ben blijven hangen en geneeskunde ging studeren. Over invloed gesproken. Nee, nooit spijt van gehad. Nooit? Doen we een andere keer. Vrijwel iedereen spreekt over Wittgensteins leven als diep ongelukkig. Maar niet lang voor zijn dood schreef hij aan een oud-leerling: Die Freude an meinem Gedanken ist die Freude an meinem eigenen seltsamen Leben. Wat ik misschien goed vertaal als: ‘De vreugde die ik beleef aan mijn denken is de vreugde in mijn eigen vreemde leven.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een sterven maakt altijd minder lawaai dan je zou willen Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het</p>]]></description>
      <guid>https://www.trouw.nl/zorg/door-filosoof-wittgenstein-ben-ik-geneeskunde-gaan-studeren~b1dd96c0/</guid>
      <pubDate>Thu, 27 Jun 2024 00:00:00 +02:00</pubDate>
    </item>
    <item>
      <title><![CDATA[Een sterven maakt altijd minder lawaai dan je zou willen]]></title>
      <description><![CDATA[<p>In 2009 stierf plotseling een lieve vriendin, ze was pas veertig. En elk jaar op haar verjaardag proberen we bij elkaar te komen in het café bij haar om de hoek, in de buurt van het Sarphatipark in Amsterdam. We zijn nu vijftien jaar verder en er is wel het een en ander gebeurd in die jaren. De buurt zelf is op deze zachte lenteavond één groot kwetterend buitenterras geworden waar honderden mensen tussen de twintig en dertig genieten van het weer, de drank en elkaar. De atmosfeer is prettig geladen met jeugd. Nou ja, prettig, als zeventigplusser en Beatle-fan loop je rond op een markt waar jij niks te bieden hebt en al zie je veel dat je wel aanstaat, vergeet het maar. In al dat gewoel vroegen we ons af hoe onze vriendin zich daar nu zou bewegen en hoe ze naar ons zou kijken. Wij meenden wel te weten hoe we naar haar zouden kijken: met verdriet en machteloosheid, maar ook met een mogelijke invulling van haar plannen. Want die had ze. Een jaar of wat na haar dood kwam ik haar man tegen in Artis, met zijn nieuwe vrouw, en hun pasgeboren dochtertje. Ik kon het eigenlijk niet uitstaan dat het hem zo goed ging terwijl zij dood was. En dan nog wel met een kind, want zij had geen kinderen. Ik vond dat hij na haar dood, door smart verteerd, weg had moeten kruipen in een onvindbare diepte om zich daar desnoods voor eeuwig te blijven pijnigen met het feit dat ze er niet meer was. Wat een onzin. Ik leefde zelf toch ook door? Kijk daar heb je hem al, het totaal versleten maar in zijn akeligheid nog altijd ergerlijke cliché: ‘Het leven gaat door!’ William Blake zei: ‘Gewoon doorploegen, boven de beenderen van de doden’. Het is de onuitstaanbare gedachte dat eens op een dag de wateren zich weer zullen sluiten, ook boven de gruwelijkste gebeurtenissen. Mijn irritatie over het gemak waarmee mensen doorleven na een overlijden is niet uniek. In 1967 stierf Spencer Tracy, de grote liefde van Katherine Hepburn. Ze trouwde hem nooit want hij wilde niet scheiden wegens zijn katholicisme. Kort na zijn dood vroeg een verslaggever haar wat zij voelde na Spencers overlijden. Ze antwoordde: “Ik vind het moeilijk te verkroppen dat een vervelend mens als u nog leeft, terwijl hij...” Je kunt niet verwachten dat de hele mensenwereld tot stilstand komt door één overlijden. Maar dat is wel wat je zou willen, dat de wereld zich vult als het ware, met de rouw om jouw dode. Hoe omvangrijk een dood zou moeten zijn werd duidelijk gemaakt door de Griek die maar niet kon geloven dat Alexander de Grote gestorven was. Hij zei: ‘Als Alexander dood was dan zou de hele wereld stinken.’ Maar zo is het niet. Een sterven maakt altijd minder lawaai dan je zou willen. En precies om dat gevoel van weerloze nietigheid te weerleggen, zegt Jezus dat God zelf zich elk overlijden aantrekt. Er valt immers geen mus van het dak of de Vader weet er van. Matteüs 10:29: ‘Wat kosten twee mussen? Zo goed als niets. Maar er valt er niet één dood neer als jullie Vader het niet wil.’ Ik had liever dat Hij dat dood neervallen tegenhield, maar ik snap wel dat dat te veel gevraagd is. ‘Maar hij houdt dat juist wél tegen.’ Ik denk het niet. Zullen we dit niet doen? Ik voel meer voor de man die zegt: ‘Na mijn dood houdt het heelal op.’ Zoals het heelal er niet was voordat ik werd geboren. Georg Christoph Lichtenberg (1742-1799) vond dan ook dat wij, de levenden, uit de dood zijn opgestaan. Elk kind vraagt wel een keer aan zijn ouders: ‘Maar waar was ik dan voordat jullie samenkwamen?’ Nou, nergens, en je had er geen last van. Het idee dat we daar weer naar toe gaan moet dan troostend, of op zijn minst verzachtend, werken? Ik vind het niks. Het is ook niks. Boven al die lege eeuwen vóór mijn leven begon hing die geboorte in de lucht? En is die lucht dan nóg leger in de eeuwen na mijn dood? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
      <guid>https://www.trouw.nl/zorg/een-sterven-maakt-altijd-minder-lawaai-dan-je-zou-willen~b15ac332/</guid>
      <pubDate>Thu, 20 Jun 2024 00:00:00 +02:00</pubDate>
    </item>
    <item>
      <title><![CDATA[Een Ajax-shirt of een Bijbel kunnen bij ziekte troost bieden, maar de tumor groeit door]]></title>
      <description><![CDATA[<p>Vorige week schreef ik over bepaalde medicatie die wordt voorgeschreven om dementie te bestrijden. Ik zei dat die medicatie zinloos was en stelde het op één lijn met Lourdeswater. Een lezeres wees mij op het proefschrift van collega Kruijthoff  Healing after Prayer, an interdisciplinary case study. Zij meent dat ik gebedsgenezing in Lourdes niet noem om mijn wereldbeeld wat overzichtelijker te houden. Zij vindt dat ik afhaak als dingen ingewikkeld worden. Met behulp van mijn katholieke jeugd (en wiki) weet ik wel iets over Lourdes. Maria verscheen daar op 11 februari 1858 aan de veertienjarige Bernadette Soubirou. Maria sprak de woorden: ‘Que soy era immaculada councepciou’, hetgeen plaatselijk dialect was voor: ‘ik ben de Onbevlekte Ontvangenis’. Dat Maria verscheen was op zich al een hele gebeurtenis, maar des te wonderlijker was haar bevestiging van een pauselijk dogma dat door Pius IX in 1854 was verkondigd. De paus zei toen dat Maria, in wier lichaam Gods Zoon immers een tijdje zou doorbrengen, nooit bezoedeld was met de erfzonde. Lezers die niet weten wat die erfzonde dan precies is, mogen nu de zaal verlaten en iets leuks gaan doen. We gaan verder. Maria verscheen en de Onbevlekte Ontvangenis werd rechtstreeks vanuit de Hemel bevestigd. Bernadette Soubirou had natuurlijk nooit van die Onbevlekte Ontvangenis gehoord, daarom was het zo wonderbaarlijk dat zij dit begrip verwoordde. Tevens een bewijs van haar oprechtheid en van de authenticiteit van de Verschijning. Zo vatte Pius IX het dan ook op en hij besloot dat het hier echt om Maria ging. Er kwam een bron en een kerk en daar gaan mensen tot op de dag van vandaag heen om Lourdeswater op te halen dat geneeskrachtige werking heeft door Maria. Een van mijn eerste patiënten in het verpleeghuis had een Lourdesmedaille waar extra kracht van uitging omdat hij ‘aan de grot was aangestreken’, de grot waarin Maria verscheen. Het Lourdesverhaal roept een paar honderd vragen op die we evenwel laten liggen. Nou, eentje dan: waarom waren er toen velen die zoiets geloofden en nu nog slechts weinigen? Aan Maria ligt het in ieder geval niet. We bellen de godsdienstsocioloog. Waar het mij nu om gaat is dat een ziek mens hulp en troost zoekt bij een goedwillende bovenlaag ergens in de schepping. Door de eeuwen is gebleken dat deze bovenlaag zich soms vriendelijk, dan weer wreed lijkt op te stellen en altijd even onbegrijpelijk. Er is eigenlijk geen touw aan vast te knopen. Ik vergeet nooit de man die de Bijlmerramp overleefde en die in tranen voor de camera God daarvoor bedankte. Waarom die andere stakkers dan wel moesten verbranden bleef een raadsel. Dat sommige mensen al heel lang niet veel verwachtten van Boven lees je bij de Atheense historicus Thucydides die om zich heen keek toen de pest in zijn stad woedde in 530 v.C. ‘Wat de goden betreft, het leek niets uit te maken of men ze aanbad of niet, want goede mensen stierven net zo vaak als slechte.’ Een dergelijke nuchterheid was echter ook in zijn tijd iets uitzonderlijks. Deze nuchterheid tegenover de slagen van het noodlot is iets dat wij als mensen slechts heel geleidelijk hebben weten te veroveren. Een verovering die we nooit zullen afronden om de eenvoudige reden dat we geen computers zijn maar levende wezens die lijden aan het bestaan, vooral door ziekte en dood. Ik heb nog nooit een mens ontmoet dat helemaal begrijpt wat ons hier op aarde overkomt: geboren worden en weer dood gaan. Rond lichamelijke aandoeningen hebben we na heel veel aderlating, mosterdpleisters, Lourdeswater enz. een zekere systematiek ontdekt, die ons tenminste een enigszins voorspelbare koers kan laten zien. De vele andere pogingen tot noodlotsbezwering (homeopathie, aurapoetsen, kaars opsteken, bidden, hypnose, St. Janskruid, joggen) ontberen nu juist dat ene, en dat is een redelijk voorspelbaar gevolg van de ingreep. Ze troosten wel degelijk maar de tumor groeit door. Ik zal dan ook de laatste zijn om een zieke die hoopt dat een Ajax-shirt, de Bijbel, een Intratuin-Boeddha, de Koran, of homeopathische druppels zijn lot kan verzachten, lastig te vallen met slimme praatjes over de wetenschappelijke methode. Maar ik ga niet net doen alsof Lourdeswater uit dezelfde kraan komt als wetenschappelijk gefundeerde geneeswijzen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God? In rouwadvertenties en op grafstenen is iedereen bijzonder. Gaan gewone mensen niet dood?</p>]]></description>
      <guid>https://www.trouw.nl/zorg/een-ajax-shirt-of-een-bijbel-kunnen-bij-ziekte-troost-bieden-maar-de-tumor-groeit-door~bfd5913f/</guid>
      <pubDate>Thu, 13 Jun 2024 00:00:00 +02:00</pubDate>
    </item>
    <item>
      <title><![CDATA[Mocht u iets horen over een nieuw dementiegeneesmiddel, vergeet het]]></title>
      <description><![CDATA[<p>In april 2017 schreef ik over vijf hoogleraren kankergeneeskunde die bij Matthijs van Nieuwkerk in De Wereld Draait Door een overweldigend initiatief kwamen aankondigen: zij gingen samenwerken. Niemand stelde de boerelullenvraag waarom ze dat kennelijk tot op dat moment níét deden. Om het allemaal indrukwekkender te maken werd er een filmpje met Obama bij gehaald waarin hij uitriep: “Laten we van Amerika het land maken dat kanker eens en voor altijd geneest.” Over hun vorderingen heb ik verder nooit meer iets vernomen. De vaktijdschriften staan er waarschijnlijk vol mee, maar voor de kankerpatiënten die ik kende, en die ik ken, heeft het niets merkbaars opgeleverd. Kanker verliest het tegenwoordig van dementie. Nu is alzheimer de meest gevreesde sloper. Ik ben het erg eens met deze machtswisseling, want dementie is veel erger dan kanker. Hoe dan? Nou, bij kanker blijf je als mens goeddeels overeind en in staat om van je geliefden te houden. En mocht het je dood worden, dan heb je het nog altijd in je om te zwaaien en afscheid te nemen. En dat zijn nou precies de dingen die dementie uit jou weghaalt. Je hebt geen alzheimer, je bent het. We zeggen: Tiny   heeft alzheimer, ze is dement. We zeggen niet: Tiny heeft leukemie, ze is kanker. Kanker gaf aanleiding tot beschamende fratsen van onderzoekers, en die rol lijkt nu geleidelijk overgenomen te worden door onderzoekers die dementie te lijf willen gaan. Mocht u iets horen via krant, app, mail, sms of voor mijn part via het astrale vlak over het nieuwe dementiegeneesmiddel dat er bijna is, vergeet het. De middelen die er nu zijn (Exelon bijvoorbeeld) doen niks. Het is Lourdeswater, voorgeschreven door artsen die beter zouden moeten weten. Het werd op de markt toegelaten omdat er een marginale verbetering optrad in sommige scoringslijstjes. Overigens zonder dat huisgenoten dat effect opmerkten. Raadpleeg anders zelf maar het Farmacotherapeutisch Kompas. Toch gaf Wiesje van de Flier, wetenschappelijk directeur van het Alzheimercentrum Amsterdam, in de Libelle van 19 februari een lijst van maar liefst zes grote ontwikkelingen op het gebied van dementie. Eén:  nieuwe medicijnen. ‘Deze medicijnen zijn niet dé oplossing tegen deze ziekte, maar helpen wel om het ziekteproces bij een deel van de patiënten te vertragen. Het is in elk geval een zeer positief toekomstsignaal.’ Niks dus. Twee: betere diagnostiek. ‘Recent onderzoek van mijn collega’s heeft geleid tot de identificatie van vijf subtypes van alzheimer. Dat is echt een doorbraak. Dit opent de deur voor meer gepersonaliseerde behandelingen in de toekomst.’ Da’s alweer niks. Drie: veelbelovende bloedtests die goedkoper zijn. Ook niks dus. Vier: ‘… er vinden ook veel ontwikkelingen plaats om vragenlijsten en tests te digitaliseren’. Ze noemt het echt. Nog minder dan niks. Vijf: Aboard Cohort. Dat is een landelijke dataverzameling voor meer inzicht in de ziekte van Alzheimer. Meer inzicht? Ja, dat lijkt me een geweldige bijdrage. Zes: leefstijl natuurlijk. ‘Een gezonde leefstijl kán de kans op dementie verminderen, maar de vertaling naar effectieve behandelingen blijft een uitdaging.’ Collega S. zei dan altijd: “Ook een gezonde leefstijl leidt tot de dood.” Nog meer nieuwe ontwikkelingen? Ja, in Medisch Contact werd een promotieonderzoek besproken. Een kleine groep mensen heeft biomarkers die wijzen op alzheimer, en toch hebben ze geen alzheimer. Uitkomst: waarom ze geen alzheimer hebben is ‘grotendeels onbegrepen’.  En toch, hou je vast, staat er bij zo’n artikel: ‘Dit kan een nieuw aanknopingspunt zijn voor een effectievere medicatie tegen alzheimer’.  Vooral dat ‘effectievere’ is grappig. Als hier iets uit komt waardoor alzheimer geneest, dan ben ik bereid achteruit naar Rome te fietsen, over de Brennerpas, om aldaar de pauselijke zegen af te smeken over mijn heimelijke voorraad Lourdeswater. Fijn gefulmineerd, maar wat wil je nou? Ik wil dat dementieonderzoekers ophoepelen uit de publiciteit totdat ze iets anders te bieden hebben dan leeg gewauwel over positieve toekomstsignalen. Om te beginnen verminderen we daartoe het aantal alzheimeronderzoekers met 66 procent, zodat twee derde van de vele miljoenen die nu worden weggesmeten aan zinloos onderzoek wordt besteed aan het salaris van mensen die voor alzheimerpatiënten zorgen. Want daar gaat het niet over mallotige toekomstsignalen. Nee, daar gaat het over een onmiddellijk te realiseren beter leven voor de stakkers en hun geliefden, die nu worstelen met de onafwendbare ellende die dementie heet. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Is bij het ontstaan van het leven nog ruimte voor God? In rouwadvertenties en op grafstenen is iedereen bijzonder. Gaan gewone mensen niet dood? Het leven is al erg genoeg</p>]]></description>
      <guid>https://www.trouw.nl/zorg/mocht-u-iets-horen-over-een-nieuw-dementiegeneesmiddel-vergeet-het~b21612e6/</guid>
      <pubDate>Thu, 6 Jun 2024 00:00:00 +02:00</pubDate>
    </item>
    <item>
      <title><![CDATA[Is bij het ontstaan van het leven nog ruimte voor God?]]></title>
      <description><![CDATA[<p>Cees Dekker is een internationaal gelauwerde expert in moleculaire biofysica. Hij werkt al jaren aan het uiteenrafelen van de moleculaire mechanismen die de activiteiten van de levende cel gaande houden. Hij is naast wetenschapper ook een gelovige. Dekker is, zo lees ik in wiki, een theïstisch evolutionist. Als ik het goed begrijp gaat deze denkrichting er van uit dat biologie ondenkbaar is zonder evolutie. Het theïstische zit ‘m daarin dat er ondanks de evolutionaire gang van zaken toch werk overblijft voor de Schepper. Wat nogal raar is omdat de essentie van evolutie nu juist is dat het zonder Schepper kan. Wacht, het kan ook zo zijn dat Hij reeds lang vóór dat tijdstip begon door de oerknal te veroorzaken. Gerard Reve meende dat God niet zo goed wist wat Hij daar aanrichtte. Hij had per ongeluk de verkeerde fles uit het gootsteenkastje gepakt toen hij daar in zat te rommelen. Hoe dit ook zij, op internet las ik dit rijtje theïstisch evolutionisten: Cees Dekker - Theodosius Dobzhansky - Wim Eijk - Andries Knevel - Pierre Teilhard de Chardin. Waarbij Dobzhansky mijn favoriet is, wat een prachtige naam. Knevel zal zelf ook wel in de lach schieten daar tussen een kardinaal die geen idee heeft in welke eeuw we zitten, en de Chardin, de begaafde jezuïet. Teilhard de Chardin probeerde op een heel ingenieuze wijze de evolutieleer te verknopen met de christelijke God. Hij werd dan ook doodgetreiterd door het Vaticaan. Hoe kwamen we nou op Cees Dekker? O ja, sorry, altijd dat gezeur over het Vaticaan. Dekker kreeg veertig miljoen euro toegekend voor een onderzoeksprogramma getiteld ‘Evolving life from non-life’ (EVOLF). “Onze droom is een levende cel te creëren uit levenloze moleculen. Ons doel is om cellulaire functies in één synthetische cel te integreren die autonoom kan repliceren, communiceren en evolueren. Daarnaast gaan we het wetenschappelijke werk nauw verbinden met filosofisch en ethisch onderzoek.” Daar klinkt een sterk besef in door van wat men hier aan het doen is. We gaan er van uit dat leven op aarde spontaan ontstond. Ergens in de diepzee, rond een heet water spuitende geiser, paar miljard jaar geleden, in diepe duisternis, daar gebeurde het. Gebeurde wat? We weten het nog steeds niet precies. We hebben er ook een filosofisch belang bij om dit te weten te komen. Want als blijkt dat ‘leven’ onmogelijk uit ‘levenloos’ kan ontstaan dan zit je voordat je ‘oeps’ kunt zeggen weer bij God op schoot. En daar waren we nou juist net van af gesprongen. Ergens in de 19e eeuw gaven we het vitalisme ontslag. Dat wil zeggen: vanaf toen geloofden we dat lichamen van bacteriën, muggen, andijvie, hond en mens uit precies hetzelfde spul waren gemaakt als zand, lucht, water en steen. Maar dan wel in een andere samenstelling. En we waren daar zo zeker van omdat ze bijvoorbeeld allemaal als kool eindigen bij verbranding. Een andere samenstelling dus, en niet een stapel moleculen waar nog iets extra’s in zit: ‘leven’. Levende dingen zijn in zekere zin heel raar. Een bal rolt langs een helling omlaag. Dat snappen we. Maar een hond loopt tegen een helling omhoog. Hoe gaat zoiets? De vraag is of Dekker en zijn collega’s erin gaan slagen om moleculen zodanig bijeen te brengen dat er een levende cel ontstaat. Als dat lukt, is dan het eerste ontstaan van leven in de diepzee definitief ontmaskerd als een toevallige samenloop van omstandigheden? Laten we daar maar ‘ja’ op zeggen. En daar staat de volgende  vraag al: hoe verklaar je dat die tot leven bijeengebrachte moleculen gaan voelen? En nog veel lastiger: als je eenmaal bij de voelende en proevende dieren bent aangekomen, hoe verklaar je vervolgens dat er eentje tussen al die dieren ineens zijn nek boven alle koppies uitsteekt om zich af te vragen hoe leven ooit kan zijn ontstaan? Nou, eerst maar eens zien wat Dekker en zijn collega’s gaan bouwen. Dan kunnen we later bekijken of ze dat voelen, en vervolgens ook dat denken, en misschien zelfs het voelende denken van de kunstenaar, binnen de veilige omheining van de cel kunnen krijgen. Ik denk niet dat God daar nog bij kan, want het wordt zo ook al proppen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het In rouwadvertenties en op grafstenen is iedereen bijzonder. Gaan gewone mensen niet dood?</p>]]></description>
      <guid>https://www.trouw.nl/zorg/is-bij-het-ontstaan-van-het-leven-nog-ruimte-voor-god~b4c78016/</guid>
      <pubDate>Thu, 30 May 2024 00:00:00 +02:00</pubDate>
    </item>
    <item>
      <title><![CDATA[In rouwadvertenties en op grafstenen is iedereen bijzonder. Gaan gewone mensen niet dood?]]></title>
      <description><![CDATA[<p>In 1804 liep de Engelse schrijver Charles Lamb (1775 – 1834) met zijn zus Mary over een kerkhof en vroeg aan haar: “Waar liggen eigenlijk alle vervelende mensen?” Want volgens de grafschriften lagen er alleen maar onvergetelijke liefhebbende toegewijde trouwe moedige en oneindig dierbare moppies begraven. En dat terwijl Charles, en hij niet alleen, zeker wist dat daar ook een fiks percentage minkukels, intriganten en zeurpieten onder de zoden lag. Rond de dood gieten we emmers met honing over alle bitterheid heen en het is niet te geloven hoezeer we net doen alsof we er in geloven. Rouwadvertenties bieden de beste illustratie van deze neiging. Ik lees ze gretig om te checken of er niet te veel van mijn jaar (1947) uit de boot vielen. Als de overledene veel jonger was, dan zucht ik. Als ze veel ouder waren dan ik, dan denk ik: ja, wat had je dan gedacht? Maar als het dicht bij mij in de buurt komt dan schrik ik. Ik weet wel dat ik niet meer onder aan de lijst sta,  maar het blijkt hoe langer hoe duidelijker dat ik zelfs niet meer halverwege toef, het lijkt verdomme wel alsof ik elk jaar een jaar ouder wordt en dichter op de rand af schuif. Gezellig is het hier. “Wat een planeet”, zei Annie M.G. Schmidt al. Charles Lamb had het goed gezien, er gaan geen gewone mensen dood. Ook na een dor overlijden komt er toch een trompetje aan te pas. Zo las ik laatst: KENNISGEVING – na een bijzonder leven is overleden R.J.H. van B.  – Joke – Amerongen 1942 – Amsterdam 1924. Executeur notaris L. In gevolge de wens van de overledene heeft de crematie in stilte plaats gevonden. Daar klinkt een trieste eenzaamheid in door, denk je dan. Of misschien de allerlaatste stuiptrekking in een familievete waarin de overledene vanuit het graf de nabestaanden dit keer voorgoed van zich afschudt. Dat trompetje hoor ik in ‘na een bijzonder leven’. Zou het niet veel aardiger zijn om te stellen: na een nogal gewoon leven heeft Joke de emmer omgetrapt? Nee, dat werkt niet, omdat het hier niet zozeer gaat om het gewone van dit voorbije leven als wel om het zeer bijzondere van haar dood, die helemaal niet gewoon is. Cioran zei het al: ‘Ondanks de vele eeuwen waarin we hem kennen heeft de Dood nog altijd niets van zijn frisheid verloren.’ Onlangs zag ik op de televisie een jonge vrouw die wegens ernstige psychische ziekte om euthanasie had verzocht. Met haar vader en moeder en zus bezocht ze de plek waar ze begraven zou worden. Er ontspon zich een rustig gesprek over hoe het haar zou vergaan na de begrafenis. Ze ging op haar toekomstige grafplek staan en wees haar ouders hoe je vandaar uit alleen maar bomen kon zien. Je keek een bos in, een prachtig bos. Als in een sprookje. “Maar als het regent, word je wel nat”, wierp iemand tegen. “Nee hoor”, zei ze, “want dan lig ik onder de zoden.” Ik kan niet zo goed tegen een dergelijke, zeg maar, huiselijke omgang met de dood. Niemand gaat wonen in haar graf. Kom nou, doe niet zo raar. En tegelijk denk ik: kom jij dan maar met een tekst die het draaglijk maakt om boven dat zwarte gat te hangen. Ik heb niks beters dan Emily Dickinsons verzuchting als ze na zijn dood huivert over een mogelijk voortbestaan van haar vader. “Hoe moet dat nou, zonder lichaam?” Ja, hoe doen die doden dat? Ze doen het niet. Maar zo kort na de dood is er geen ruimte voor de dood. Daarom stelt een jaarclub van het studentencorps nadat een lid is overleden: ‘Toch blijven we voor altijd bij elkaar in Astarte’. In NRC steekt men graag zijn academische opleiding, ridderordes en adellijke titels nog even omhoog alvorens in het graf te verdwijnen. Vooral obscure eretekenen (Erelid van de Cartusiaanse Orde van het Heilig Graf met Dubbel Zwaard) geven een extra schel gerinkel in de holte van het graf. De aardigste rouwadvertentie die ik ooit las kwam van een man die in ons verpleeghuis overleed. Hij had geen kinderen en instrueerde zijn vrouw over de tekst: Heden overleed Jaap Smit – bij leven loodgieter. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
      <guid>https://www.trouw.nl/zorg/in-rouwadvertenties-en-op-grafstenen-is-iedereen-bijzonder-gaan-gewone-mensen-niet-dood~b589d3fc/</guid>
      <pubDate>Thu, 23 May 2024 00:00:00 +02:00</pubDate>
    </item>
    <item>
      <title><![CDATA[Het leven is al erg genoeg]]></title>
      <description><![CDATA[<p>In Trouw van 6 mei schreef Saskia Bolte, adviseur van het Openbaar Ministerie, over de grenzen rond hulp bij zelfdoding. Dit naar aanleiding van een eerdere bijdrage van Boudewijn Chabot. Chabot is al jaren bezig met het verstrekken van informatie over manieren waarop je zonder artsenhulp op een humane wijze je leven kunt beëindigen. Het gaat hier om een precair domein waarin het strafrecht letterlijk op de loer ligt, onder andere in de gedaante van mevrouw Bolte. Hulp bij zelfdoding is strafbaar. Een arts mag dit verbod overtreden als zij of hij achteraf kan aantonen dat die overtreding de enig haalbare oplossing was om het lijden te lenigen. Leken mogen dit niet. De Coöperatie Laatste Wil heeft helaas aangetoond dat losse initiatieven makkelijk tot ellende kunnen leiden. Ondanks dat sta ik sympathiek tegenover hun streven. Mensen die zonder inmenging van een arts willen sterven worden vaak geholpen door familie. Chabot probeert in zijn boek Uitweg  zo duidelijk mogelijk neer te zetten wat kan en wat niet kan. Die adviezen zijn gedetailleerd en zo veel mogelijk gebaseerd op informatie uit de praktijk en een gedegen kennis van de rechtsspraak. Het is daarbij duidelijk dat Chabot ruimte zoekt om dergelijke hulp mogelijk te maken, terwijl mevrouw Bolte er alles aan doet om deze ruimte ontoegankelijk te houden. We hebben het steeds over de man of vrouw die in gesprek met zijn of haar geliefden zou willen sterven. Dit gaat niet over de eenzame zelfdoding, die nabestaanden verscheurd achterlaat. Dat de vraag naar een levenseinde in eigen beheer toeneemt, komt denk ik onder andere doordat we denken dat je niet meer op je lazer krijgt aan de andere kant. Voor zover daar nog iets gebeurt ziet vrijwel iedereen dat met vertrouwen tegemoet. Een andere factor is de hoge, lege ouderdom. Gezinnen zijn veel kleiner en die twee kinderen die je hebt, wonen nog maar zelden in dezelfde straat. Ze zijn trouwens erg druk en  hun liefdevolle aandacht zal je slechts mondjesmaat bereiken. Dus voor boodschappen, de was, een fijne ochtendwandeling of samen naar een oude vriendin kun je ze niet bellen. Ik ben er niet voor om de overdosis dan maar lukraak uit te delen, maar ik heb grote sympathie voor Chabots inspanningen om mensen op gewetensvolle wijze voor te lichten over hoe ze uit het leven kunnen stappen. Chabot wil omstanders uitleggen wat ze straffeloos mogen doen. Hij heeft een film gemaakt waarin een dochter haar moeder instrueert hoe ze het moet doen met stikstof. Hij noemt de dochter moedig. Mevrouw Bolte springt hier tussen en stelt dat wat Chabot beschrijft juist helemaal niet mag en zegt: ‘Zou het niet van minstens zo veel moed getuigen om ouderen in de laatste jaren van hun leven te helpen met leven in plaats van sterven.’ Ik word altijd een beetje pissig van deze veelgehoorde uithaal: maak ze niet dood, maak ze gelukkig! Elke huisarts kan haar zo een lijst met adressen geven waar ze aan de gang kan met gelukkig maken. Een dergelijke uiting toont een onvergeeflijke onwetendheid rond wat hier speelt. Mevrouw Bolte doet haar best om familie zo bang mogelijk maken rond het zelfgekozen levenseinde. Zij citeert een uitspraak van de Hoge Raad uit 2008 waarin staat dat van strafbare hulp bij zelfdoding sprake is als ‘de verdachte het door zijn handelen voor de ander mogelijk of gemakkelijker heeft gemaakt om zichzelf te doden.’ Ik zie uit naar mijn arrestatie, want ik heb Chabots boek Uitweg, dat gaat over humane zelfdoding, meerdere malen aangeraden aan mensen, soms met dodelijk gevolg. Uitweg  is echt een boek waarmee je het makkelijker maakt om zonder arts uit het leven te vertrekken. Ik zou het waarderen als ze dan ook Chabot arresteert want ik wil niet alleen de cel in. In plaats van welhaast parmantige nadruk op rechtsartikelen waarmee je deze maatschappelijke nood vergeefs de kop in zou willen drukken, zijn we meer gebaat bij een gemeenschappelijk zoeken naar manieren om dit wél mogelijk te maken. Door afschaffing van de strafbaarheid van hulp bij zelfdoding bijvoorbeeld. Het leven is al erg genoeg en wie een laatste portie ellende wil laten staan, die heeft mijn sympathie. Praten over suïcide kan anoniem bij 113 Zelfmoordpreventie: chat via www.113.nl, bel 113 of bel gratis 0800-0113 Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
      <guid>https://www.trouw.nl/zorg/het-leven-is-al-erg-genoeg~b04c2480/</guid>
      <pubDate>Thu, 16 May 2024 00:00:00 +02:00</pubDate>
    </item>
  </channel>
</rss>
