<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Door mijn werk voor de Levenseindekliniek was ik ‘van mijn voetstuk gevallen’, voor collega S.]]></title>
      <description><![CDATA[<p>Collega Cees Hertog nam afscheid als hoogleraar ouderengeneeskunde. Hij sprak een indrukwekkende afscheidsrede waarvan ik de tekst helaas nog niet heb. Ik kan alvast zeggen dat één aspect van de afscheidsteksten van de meeste klinische hoogleraren niet geldt voor wat Hertog betoogde. Bij hun aantreden werpen hoogleraren vaak een op voorhand reeds zegevierende blik vooruit in een toekomst die zij zelf zullen gaan bouwen. Dat gaat nooit over lief zijn voor zieke mensen, nee, de nadruk ligt vaak op uitermate ingewikkelde vorderingen binnen uitermate ingewikkelde biochemische processen. Zeg maar Nobelprijsgeneeskunde. Twintig jaar later, bij hun afscheid, als ze zelf een paar keer flink gebeten zijn door het noodlot, denken ze niet meer zo scherp na over de biochemie van de mens, maar verlangen ze naar hun eerste kleinkind en beseffen ze dat gewoon aardig zijn voor zieke mensen niet in de biochemie valt te vangen. Dan pas pleiten ze voor aandachtige vriendelijkheid als een van de belangrijkste aspecten van de omgang met gezonde en zieke mensen. Een hoogleraar ouderengeneeskunde is op die leerstoel beland juist omdat hij beseft dat de biochemie bij de oudere patiënt een ander belang heeft. Na afloop van de rede ontmoette ik vele oude bekenden uit de beginjaren van de verpleeghuisartsopleiding. Collega S. was er ook. Jaren geleden deed ze een keuze-coschap in ons verpleeghuis en werd daardoor bekeerd tot de ouderengeneeskunde. Ze is inmiddels gepromoveerd op een thema uit de palliatieve geneeskunde. Na de gebruikelijke uitwisselingen vroeg ze enigszins besmuikt: “Werk jij nou nog steeds voor de eh …?” Ze bedoelde de Levenseindekliniek die nu al een paar jaar Expertisecentrum Euthanasie heet. Ik zei dat dat inderdaad het geval was. De aarzeling in de manier waarop ze de vraag stelde was alleszeggend. Het klonk als ‘Eet jij nou nog steeds bij de Febo? Jij? De man die altijd zo hoog opgaf over haute cuisine?’ Ze legde het beter uit. “Toen je daar ging werken ben je voor mij wel van je voetstuk gevallen.” Gelukkig had zij mij daar geplaatst en niet ik. “Ach”, zei ik verontschuldigend, “het kan geen diepe val geweest zijn, ik heb er tenminste niks van gemerkt.” We gingen over tot goedmoedige roddel over afwezigen, en sommige aanwezigen. Pas op weg naar huis dacht ik: wat bedoelde ze nou? Er moet ergens eens standaard zijn waaraan ik voldeed. En nu ik werk voor het Expertisecentrum Euthanasie ben ik omlaag gezakt tot een bedenkelijk niveau. Ik gis naar haar standaard: hij was een arts die graag pleitte voor persoonlijke aandacht voor zieke mensen en die zich verzette tegen de wijze waarop artsen zich nogal eens misdragen rond het sterfbed. Zoiets ongeveer. En nu? Wat denkt ze van mijn huidige werk als je het moet zien als de val van een voetstuk? Iets in deze trant: nu werkt hij voor een club waar ze mensen aan de lopende band euthanasie verlenen zonder veel aandacht voor de persoon. Die lopende band en gedachteloosheid moeten er wel in, anders krijg je een reële beschrijving van het werk van artsen bij het Expertisecentrum Euthanasie. Namelijk dat ze daar mensen helpen die in wanhoop om een einde aan hun leven vragen. Mensen die dat vergeefs aan hun eigen arts hebben gevraagd. Dit vergeefs vragen kwam zo vaak voor dat de Nederlandse Vereniging voor een Vrijwillig Levenseinde, de NVVE, besloot daar iets aan te doen door een groep artsen en verpleegkundigen te formeren die zich uitdrukkelijk bezighouden met het zoeken van een antwoord op deze wanhoopsvragen. Door daadwerkelijk euthanasie te verlenen of door op aandachtsvolle wijze uit te leggen dat euthanasie in hun geval niet de oplossing is of wettelijk niet is toegestaan. Artsen die zich uitdrukkelijk inspannen om deze nood te lenigen worden niet zelden beschouwd als, hoe zal ik het zeggen, vagelijk niet meer helemaal deugende collega’s. Omdat ze iets doen dat elke deugende arts alleen maar met heel veel angst durft. Het feit dat zij het vaker doen, zou wijzen op een morele sleetsheid waardoor ze uit het oog verliezen hoe ernstig euthanasie is. Ik som maar wat vooroordelen op die mijn ‘val van het voetstuk’ moeten verklaren. En ik ga collega S. vragen een dag met mij mee te lopen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/door-mijn-werk-voor-de-levenseindekliniek-was-ik-van-mijn-voetstuk-gevallen-voor-collega-s~bab06c92/</guid>
      <pubDate>Thu, 26 Oct 2023 00:00:00 +00:00</pubDate>
    </item>
    <item>
      <title><![CDATA[Beste zwangere vrouw: ademen mag, maar maak het niet te gek]]></title>
      <description><![CDATA[<p>De term ‘medicalisering’ komt van Ivan Illich, een katholieke priester die leefde van 1926 tot 2002. Wiki vertelt dat hij geboren werd in Wenen. Hij studeerde geschiedenis, filosofie en theologie. Dit laatste in Rome waar hij in 1951 tot priester werd gewijd. Hij celebreerde zijn eerste mis in de Romeinse catacomben. Illich was een man met een brede intellectuele ondergrond en een onwaarschijnlijk scherpe geest. Hij werkte als priester in probleemwijken in New York en later in Puerto Rico. Hij fulmineerde onder andere tegen het kerkelijk standpunt inzake echtscheiding en anticonceptie. Hij was nauwelijks te tolereren binnen het rooms katholieke kamp waar men immers altijd precies de verkeerde kant kiest in heikele kwesties. Illich trok zich terug uit het actieve priesterleven en werd een alom gerespecteerde criticus van onderwijs, ontwikkelingshulp en de medische praktijk. Hij beschreef zichzelf als ‘een dolende pelgrim’. In 1975 schreef hij Medical Nemesis – the expropriation of health. Nemesis was de Griekse godin die mensen strafte als zij zich arrogant meenden te kunnen opstellen tegenover de goden. De medische wereld beging een dergelijke overschrijding toen artsen zich meester maakten van het begrip gezondheid. Dat wil zeggen: toen artsen allerlei toestanden, lotgevallen en ontwikkelingen in een mensenleven hun domein binnenhaalden en in een medisch probleem veranderden: medicaliseren. De straf die daarop volgde documenteerde Illich op onthutsende wijze in zijn boek. Hij slaat de medische stand om de oren met hun eigen statistieken over wat ze aanrichten in patiëntenlevens. De eerste zin van het boek is: ‘De medische wereld is een belangrijke bedreiging geworden voor gezondheid. De beschadigende gevolgen van de professionele macht over geneeskunde heeft de omvang van een epidemie bereikt.’ Ik las dit in 1980 en het was een van de redenen waarom ik niet in een ziekenhuis wilde werken. Waarbij ik moet toegeven dat ik naarstig zocht naar zulke redenen, want die zeventig-urige werkweken schrikten me nog veel meer af. We zijn nu vijftig jaar verder en veel van wat Illich beweerde blijft waar. Zwangerschap en geboorte zijn nu vrijwel volledig in handen van de arts gevallen. De thuisbevalling is definitief op zijn retour. Nu dacht ik altijd dat de dokter wel weg zou blijven uit de zwangerschap, want wat kun je daar aanrichten behalve dan hopen dat het kind groeit. Maar dat pakt anders uit. De leuke kant van het medische gedoe vind je in de pret-echo’s die inderdaad veel vreugde bezorgen. En natuurlijk ook verdriet hier en daar. Ik kom op dit alles door de zwangerschap van een vriendin. Sommige zwangerschappen moeten begeleid worden, maar geneeskunde is erin geslaagd om zich alle, maar dan ook alle, zwangerschappen toe te eigenen door een enorme lijst van dingen die niet meer mogen. Roken en drinken staan zo’n beetje gelijk aan babymoord. Maar ook meeroken is schandalig. Het staat nergens maar het zien van slempende medeburgers zal waarschijnlijk ook wel tot gestoorde hersenaanleg leiden. Wat je niet mag eten: tiramisu, zelfgemaakte mayonaise, tartaar, alle zachte kazen (rauwe melk is rampzalig, nee weet ik ook niet), rauwe ham, gedroogde ham, alle worsten. Warme gerookte worst mag wel. Garnalen varieert. Niet teveel soja in verband met ketonen. Ketonen? (ja, nu even niet, doen we volgende week wel). Leverworst kan echt niet, teveel vitamine A, dus ook geen paté, of foie gras. Alle rauwe vis verboden (salmonella), haring mag volgens sommigen wel. Paling? Nee! Staat stijf van de kwik en de pfas. Drop geeft hoge bloeddruk, tonijn mag evenmin (reden komt nog). Nooit in een jacuzzi gaan zitten, want infectiegevaar én: slijmprop baarmoedermond kan loslaten waardoor je te snel gaat bevallen. Autogordel verboden, die snappen we en er is een aangepaste versie. Tuinieren kan niet wegens toxoplasmosedreiging. Zeker geen kiemgroente als taugé en tuinkers i.v.m. Listeria. En verder verboden: haarverven, en pas op met het hart van de ananas (is weeënopwekkend). Tenslotte: niet op je rug gaan liggen, baarmoeder zakt naar achteren en plet de grote buikader. Inademen mag, maar maak het niet te gek. Dit heet medicaliseren en het lijkt me het ideale recept om gillend gek te worden, maar gil niet te hard, want dan krijgt je kind van die grote flaporen en wordt die stakker al in de baarmoeder uitgelachen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/beste-zwangere-vrouw-ademen-mag-maar-maak-het-niet-te-gek~bd31c9d5/</guid>
      <pubDate>Fri, 20 Oct 2023 00:00:00 +00:00</pubDate>
    </item>
    <item>
      <title><![CDATA[Ik kon slechts schuchter antwoorden dat ik geen priester was]]></title>
      <description><![CDATA[<p>In Wenen, vanwaar ik u dit schrijf, ging ik vroeg in de ochtend de stad in. Het was fris en zonnig en ik liet me niet van de wijs brengen door de alles verpestende overweging dat dit heerlijke weer een kwalijke uitwaseming was van de klimaatcrisis. In de Stephansdom ging ik eerst maar eens een kaars opsteken om God te vragen mijn vriend C., die onlangs katholiek is geworden, weer terug te brengen op het rechte pad. Hij reageerde onmiddellijk: ‘Hoe kun je dat nou aan Mij vragen?’ ‘Ja, wie anders? Hij zweert dat het door U komt.’ ‘Als je zo duidelijk denkt over dat pad, wat doe je dan in mijn huis?’ ‘Maar Heer, uw huis is nog altijd een prachtig nest waaruit de waarheid echter reeds lang is weggevlogen.’ ‘Niet zo slim doen, dat heb je bij Lichtenberg gelezen.’ Het is waar. Ik ben dus maar stilletjes achterin de kerk gaan zitten. De echte hordes waren nog niet binnen en het geroezemoes was vooralsnog draaglijk. Ik zat niet in een kerkbank, maar op een bankje tegen de muur. Naast mij zat een keurige Weense dame, ongeveer mijn leeftijd, dus midzeventig, uitermate verzorgd gekleed en gekapt. Geen make-up, behalve een hint van lipstick misschien, mooi halflang wit haar, onder haar grijze mantel een witte blouse met een frillerig kraagje. We knikten elkaar stemmig toe. En keken weer de kerk in. Na een tijdje vroeg ze mij: ‘Sind Sie Priester?’ Nou heb ik wel een vrome oogopslag, maar dit kwam toch erg onverwacht. Ik vermoedde een streek van Daarboven en kon slechts schuchter antwoorden dat ik geen priester was. Vrezend dat ik iets celibatairs uitstraalde vroeg ik haar waarom ze dacht wat ze dacht en ze antwoordde zonder aarzelen: ‘Ihre Hände. Sie haben schöne Hände.’ God zal me deze verwaandheid moeten vergeven, maar ik vind dat zelf ook. Ik bedankte haar en zwierf de kerk in. Na een uur was ik uitgekeken en het geroezemoes was nu pandemonium zodat ik mij door een stroom toeristen heen most wringen om bij de uitgang te komen. Ze zat er nog steeds en gaf me een glimlachlach en een bemoedigend knikje. Ik voelde mij gesterkt en wist opnieuw: wie het kleine niet eert die kan het Rijk der Hemelen wel vergeten. In het verpleeghuis werd ik ook wel eens voor de dominee aangezien. Zuster Mieke zei daarover: ‘Ze zien een zekere ernst in je. Ze denken dat je hun leed torst. Terwijl wij weten dat je alleen maar loopt te piekeren over de vraag of je die verrekte caravan van je gaat verkopen.’ Zuster Mieke was volstrekt immuun voor het Hogere en het Diepere, zelfs in homeopathische verdunning. Je kon haar meenemen naar de Hemelpoort zelve en nog zou ze zweren dat dit De Efteling was. Ik vergeet te vertellen dat ik in Wenen was in het kader van een medisch getinte cultuurreis. Er werd gesproken over Nietzsche, Kafka, Freud, Roth, Zweig, Herzl, Klimt, Kraus, Wittgenstein, de Secession enzovoort, enzovoort. Ja, we leven niet voor de lol. Als je artsen uit verschillende hoeken van de gezondheidszorg bij elkaar zet blijkt al gauw dat ze elkaars positie verkeerd inschatten. Zo zucht de ziekenhuisarts als er uit het verpleeghuis een hopeloze situatie op de Spoedeisende Hulp wordt neergelegd. Waar ze er eigenlijk ook niks mee kunnen. En de huisarts wordt pissig door neerbuigend specialistisch commentaar, tegen de familie geuit. Iets in de trant van: ‘U had geen minuut later moeten komen’, waarmee de verwijzende collega afdoende ontmaskerd is als een gevaarlijke prutser. Ik heb ook wat nieuws geleerd. Om de verspreiding van hiv tegen te gaan nemen seksueel erg actieve jongens PREP (pre-exposure-profylaxe) zodat je redelijk immuun de stad in gaat. Er is ook Doxy-PEP (post-exposure-profylaxe) voor het geval je terug uit de stad beseft je PREP te hebben vergeten. Doxy-PEP werkt, wegens de doxycycline, ook tegen een eventuele gonorroe. Gratis verstrekking is kosteneffectief, want een heel leven anti-hiv-medicatie is veel duurder. Toch moet je het zelf betalen, want de ChristenUnie houdt gratis verstrekking tegen. ‘Ze zien het als gesubsidieerde ontucht,’ zegt collega A. ‘Verreweg de leukste ontucht’, meent collega B. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/ik-kon-slechts-schuchter-antwoorden-dat-ik-geen-priester-was~bd1a4f08/</guid>
      <pubDate>Fri, 13 Oct 2023 00:00:00 +00:00</pubDate>
    </item>
    <item>
      <title><![CDATA[Bernardo Kastrup bakt met deeltjesfysica de appeltaart van grootmoeder]]></title>
      <description><![CDATA[<p>Een lezeres stuurde mij een interview uit De Groene Amsterdammer van 23 juli met Bernardo Kastrup, een techno-filosoof. Dat wil zeggen: een man die veel afweet van computers, deeltjesfysica en het denken over de onoverbrugbare kloof tussen geest en stof. Hij vindt materialisme onzinnig. Materialisme is de overtuiging dat alles wat wij doen, denken en voelen uiteindelijk te herleiden valt tot fysische gebeurtenissen tussen atomen of subatomaire deeltjes. De eenvoudigste weerlegging van deze leer is het feit dat iemand hem verkondigt, want een dergelijke verkondiging bestaat in ieder geval niet uit atomen. Kastrup denkt dan ook niet dat bewustzijn in een computer kan ontstaan. Laatst is nog een medewerker van Microsoft, die een persoonlijke aanwezigheid ervoer in een computerprogramma, in een dwangbuis het gebouw uit geloodst. Geintje is leuk, maar we moeten wel van ophouden weten. Kastrup zegt: computers lijken niet eens op hersenen. Hij argumenteert veel beter dan ik hier weergeef, maar ik wil iets anders over hem kwijt. Hij zegt: ‘De fysieke wereld is slechts een afbeelding van een geestelijke werkelijkheid die erachter ligt’. Hij komt hierop door kwantumverstrengeling. Als u bij dit woord de zaal verlaat, alle begrip, en sterkte bij de tentamenvragen. Ik ga niet doen alsof ik het begrijp. Het gaat hier om: twee elementaire deeltjes met tegengestelde eigenschappen blijven ondanks gigantische afstand met elkaar verbonden. Wat Jan meet op de maan aan deeltje A bepaalt wat Bob ziet in Zeist als hij deeltje B meet. Echt, het is meermalen aangetoond, op Nobelprijsniveau. Kastrup illustreert dit met een treffende vergelijking. Stel u voor, een 19e eeuwer kijkt mee naar een voetbalwedstrijd op twee tv-toestellen, elk met een eigen camera verbonden. Hij ziet dat als de mannetjes op het ene scherm een doelpunt scoren dat ook op het andere scherm gebeurt. Hij weet niet dat er één gebeurtenis ten grondslag ligt aan deze twee reportages: de feitelijk gespeelde wedstrijd. De ogenschijnlijk verschillende mannetjes horen binnen één gebeurtenis. Van hier springt Kastrup naar die twee deeltjes die elkaar op onbegrijpelijke wijze beïnvloeden. Dat komt omdat ze zich binnen één bewustzijn bevinden. Het bewustzijn dat achter alle fysieke gebeurtenissen ligt. Kastrup: ‘Wat als we aannemen dat alles ten diepste mentaal is? Dat er een externe wereld bestaat die alleen uit bewustzijn bestaat? Dan is de fysieke realiteit slechts wat we meten en waarnemen, de afbeelding van de geestelijke werkelijkheid erachter.’ Onze hersenen en de zintuigen zijn gedeeltelijke beelden van de bewegingen in dat wijdere bewustzijn dat overal achter zit. Zoals een draaikolk in een rivier maar één fragment vormt in de brede beweging van al dat water. Dat grotere bewustzijn zit niet per se vast aan hersenen. Kastrup noemt twee helaas nogal klungelige voorbeelden die wijzen op bewustzijn zonder hersenen. Mensen hebben onder invloed van sommige psychedelica veel rijkere ervaringen terwijl er minder hersenactiviteit gemeten wordt. ‘Rijker’? ‘Minder’? Nah, dat rekenen we niet goed. Zijn tweede voorbeeld is de bijna-dood-ervaring waarin mensen van alles meemaken zonder dat er bloed naar de hersenen gaat. De BDE is door neurologen nu voldoende afgeserveerd als een ondeugdelijk voorbeeld van bewustzijn zonder hersenactiviteit. Valt me een beetje tegen dat Kastrup met dit betrekkelijk kitscherige spul komt om zijn bewustzijn-dat-overal-achter-zit te schragen. De volgende stap had u misschien al wel voorvoeld: ja, de dood. Kastrup meent dat het ik-bewustzijn natuurlijk blijft bestaan als het lichaam, dat slechts een afbeelding is van het Het Bewustzijn, verdwijnt. Makkie, lijkt me. Temeer daar het Ik-bewustzijn gezien kan worden als een tijdelijke dissociatie binnen Het Bewustzijn (draaikolk). Bij de dood lost deze dissociatie zich op. De draaikolk gaat op in de rivier. En, deze voelde u misschien niet aankomen: ‘de oorspronkelijke intuïtie van een gigantische geest waar wij allen deel van uitmaken’ dat is, hoe kan het anders, Het Bewustzijn! Oftewel God. Wij zijn als het ware ‘spionnen van God’ die de natuur ervaren op een manier waar God niet bij kan. Kortom, God is er, en er is leven na de dood. Is het niet geweldig hoe iemand hier de keuken in gaat met volstrekt nieuwe ingrediënten: deeltjesfysica, kwantumverstrengeling en computerologie en er dan toch in slaagt om met dezelfde appeltaart naar buiten te komen die zijn overgrootmoeder altijd bakte? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/bernardo-kastrup-bakt-met-deeltjesfysica-de-appeltaart-van-grootmoeder~b4ed6855/</guid>
      <pubDate>Fri, 29 Sep 2023 00:00:00 +00:00</pubDate>
    </item>
    <item>
      <title><![CDATA[Dit gaat om de keuze tussen een goede dood en een slecht leven]]></title>
      <description><![CDATA[<p>De psychiaters Kit Vanmechelen en Menno Oosterhoff schreven een boek met de titel: Laat me gaan, euthanasie bij psychische aandoeningen. Er is ook een derde auteur betrokken in de persoon van Esther Beukema. Zij kampte met een psychische aandoening en gaf toestemming aan de schrijvers om na haar dood uitgebreid uit haar dagboeken te citeren. Euthanasie kwam in de psychiatrie veel moeizamer op gang dan in de somatiek. Daar zijn nogal wat redenen voor. Allereerst is er de leeftijd van de patiënt. Het gaat niet zelden om betrekkelijk jonge, of gewoon erg jonge, patiënten. Als je iemand op zijn vijfentwintigste al helpt om het leven te verlaten dan moet je wel zeker weten dat er in de zestig jaar die zij of hij nog van het lot tegoed had geen redelijke kans lag op een draaglijk leven. Hoe kun je dat nou weten? De schrijvers hebben wel een antwoord op deze vraag in hun bewering dat euthanasie in de hopeloze situaties die zij beschrijven een keuze is tussen een goede dood en een slecht leven. Naast de leeftijd van de patiënten zijn er nog een paar aspecten die euthanasie in de psychiatrie extra moeilijk maken. Is het mogelijk om weloverwogen voor de dood te kiezen terwijl je geestelijk ziek bent? Of is het gewoon een symptoom van je psychische ziekte? Het is aan de psychiater om uit te zoeken in hoeverre je doodswens bezoedeld is. Waarmee we bij het meest heikele aspect komen en dat is de vraag of er nog iets aan de wanhopige geestestoestand te doen valt, die een mens om de dood doet vragen. Ben je uitbehandeld? Bij een lichamelijke ziekte is dat redelijk duidelijk vast te stellen. Die duidelijkheid bestaat onder meer doordat verschillende artsen het er ook over eens zijn dat er geen genezing of verlichting meer mogelijk is. Bij psychiatrie ligt dat anders. Psychiaters zijn het helemaal niet eens over het begrip ‘uitbehandeld’. Sommigen vinden zelfs dat er helemaal geen ruimte moet bestaan voor een dergelijk begrip. Zij vinden dat ze nooit mogen meegaan in een doodswens omdat ze daarmee die doodswens zouden aanmoedigen, met mogelijk het rampzalige gevolg van een zelfdoding. De schrijvers van dit boek denken daar anders over. Zij wijzen er op dat de compromisloze afwijzing van de dood als een mogelijke uitweg voor mensen met ernstig psychisch lijden door veel patiënten ervaren wordt als een schoffering. Alleen al het feit dat je er hardop over kunt praten betekent voor veel psychiatrische patiënten een kolossale opluchting. Overigens spreken de schrijvers niet over ‘uitbehandeld’ maar over ‘het ontbreken van mogelijkheden om de situatie draaglijker te maken’. Lood om oud ijzer misschien, maar wie de dagboekfragmenten leest waarin Esther Beukema vertelt over de marteling die haar leven is, die zal het uiteindelijk worst wezen hoe je het wilt formuleren. Dat niets of niemand haar redding of verlichting kon bieden is verpletterend duidelijk. Er zit ook een klein smetje op het boek. In een korte historische beschouwing menen zij de misdadige praktijken in nazi-Duitsland, het beruchte Aktion T4, te moeten noemen. Het ging om het vermoorden van 200.000 ‘onwaardige levens’ waaronder ook psychiatrische patiënten. Het heeft niets te maken met hun euthanasiepraktijk, maar door het te noemen wordt de suggestie gewekt dat deze twee werelden op de een of andere manier in elkaars verlengde liggen. Hetgeen erger dan onjuist is, het is een belediging. Het is alsof je bij de aanleg van een kinderspeelplaats gaat uitweiden over de afschuwelijke dingen die pedofielen soms uitvreten met kinderen. Dat doe je toch niet? Dit is ook een persoonlijk boek, niet alleen waar het Esther Beukema betreft. De beide psychiaters beschrijven het pad dat zij zelf aflegden om tot een acceptatie te komen van de mogelijkheid van euthanasie in sommige gevallen van ondraaglijk psychisch leed. Dat je als psychiater niet alleen toegeeft dat je soms niets meer te bieden hebt is al een hele stap. Maar dat je vervolgens bereid bent om je patiënt te helpen met sterven beschouw ik als een bijzonder moedige vorm van zelfkennis als we het hebben over de grenzen van het vak. Je moet het maar durven. Je moet het maar aan kunnen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/dit-gaat-om-de-keuze-tussen-een-goede-dood-en-een-slecht-leven~bf601a90/</guid>
      <pubDate>Fri, 22 Sep 2023 00:00:00 +00:00</pubDate>
    </item>
    <item>
      <title><![CDATA[Cum laude als opleidingseis is even logisch als een muntje opgooien]]></title>
      <description><![CDATA[<p>Je hoort tegenwoordig veel over stress tijdens de medische studie. Onder andere door de cum laude eis als voorwaarde voor een opleidingsplaats. Cum Laude? Als jonge artsen deze eer bij aankomst in het verpleeghuis meldden was onze reactie: ‘Je hoeft er niet voor in therapie, maar ik zou het niet zo stralend verkondigen bij de kennismaking. Ons advies is: hou het weg.’ Want een cum laude voor je medische studie is in het verpleeghuis net zo handig als een vliegbrevet. Hadden wij nou veel stress of niet? Zoals elke generatie dachten wij dat de generatie vóór ons het makkelijker leek te hebben. Zij betraden de witte tempel ergens rond 1955 – 1960 net voordat The Beatles begonnen te zingen. Ze kwamen uit wat men toen ‘de betere kringen’ noemde en bewogen zich met een aangeboren aplomb als lichtelijk superieure wezens in de marmeren hallen van het ziekenhuis. Ze beriepen zich nog enigszins op een roeping, waren meestal man en hadden thuis de boel keurig op orde. Dat wil zeggen: hun vrouw had haar ambities opzij moeten zetten om voor de kinderen te zorgen zodat pappie verder kon stijgen in het gewijde domein van de specialistische geneeskunde. Ze woonden in buitenwijken vol boomrijke lanen met vrijstaande villa’s. Vrijwel allemaal corpsleden en geneigd om co-assistenten ontgroenend tegemoet te treden. Toen het echt te laat was om iets te betekenen voor hun eigen kinderen werden het toegewijde grootvaders die hun kleinkinderen overlaadden met wat ze hun eigen kinderen hadden moeten geven. U ziet: ook voor tendentieuze sociologie kunt u bij mij terecht. En toen kwamen wij opdraven. Ik begon met geneeskunde in 1972 nadat ik in Engeland filosofie had gestudeerd. Wij waren geen corpslid, kwamen uit arbeidersgezinnen of lage middenstand. Onze ouders woonden beslist niet in boomrijke lanen. Wij waren vaak de eerste kinderen in onze families die de universiteit betraden. Wij leefden sterk op popmuziek, deden wat minder spastisch over seks, gebruikten hash, lsd en speed in uitermate overzichtelijke hoeveelheden. We waren maatschappelijk wel lastig, maar niet echt, we stonden immers in de rij om ons aan te sluiten bij een van de meest conservatieve bolwerken in de maatschappij: de artsenstand. Wij gingen daar natuurlijk een heel ander bolwerk van maken, maar dat zou nog niet meevallen bleek later. Hoe zwaar hadden wij het toen? We hadden een ruime beurs. We woonden in prima kamers of appartementen zelfs. We werkten een week of acht in de zomer en zwierven dan een maand lang uit naar een ver land. Na de studie landden we vrijwel allemaal in een baan die ons aanstond. Hadden wij stress? Zeker weten. Ik haatte het eindeloze stampwerk uitmondend in multiple choice tentamens met een sterk loterij-element. En in de coschappen vond ik de soms nauwverholen minachting van de opleiders niet erg voedend voor mijn zelfvertrouwen. Maar te veel stress? Hét verschil met onze voorgangers was dat de boel thuis niet op orde was, als we daar niet zelf voor zorgden. De zorg voor man en/of vrouw en kinderen, soms na scheiding op meerdere adressen, eiste behoorlijk wat tijd en energie. Maar teveel stress? Medische studenten hebben het nu financieel slechter dan wij. Ze moeten bijna altijd werken naast hun studie. Op het punt van woonruimte zitten ze in een veel beroerder pakket. Ik weet niet of de competitie voor opleidingsplaatsen nu meedogenlozer is dan in onze tijd. Dat een cum laude eis voor een opleidingsplaats de stress erger maakt wil ik graag geloven. Ik vind het een idioot selectiecriterium maar muntje opgooien, een marathon lopen, of mooi opschrijven waarom jij zo’n goeie dokter gaat worden zal ook niemand tevreden stellen. De lastige vraag is: hoe vind je de dokter die intelligent en aardig is? Maar teveel stress in de opleidingsjaren? Als je slecht tegen die stress kunt dan ga je straks als arts met klinische verantwoordelijkheid nog heel wat meemaken. Want als er één vak is waarin je regelmatig op toestanden stuit die je niet had verwacht, toestanden waarover je niemand kunt bellen, brandjes die je met een natte jas zult moeten blussen, dan is dat wel geneeskunde. Ik dacht ook dat dat de reden was waarom zo veel mensen het graag willen doen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/cum-laude-als-opleidingseis-is-even-logisch-als-een-muntje-opgooien~b036faa5/</guid>
      <pubDate>Fri, 15 Sep 2023 00:00:00 +00:00</pubDate>
    </item>
    <item>
      <title><![CDATA[Het zijn toch artsen? Ze doen het toch voor de lijdende mens?]]></title>
      <description><![CDATA[<p>Simon Carmiggelt beschreef eens een jonge huisarts die de praktijk van zijn vader had overgenomen. Dit speelt in de jaren twintig van de vorige eeuw in een klein dorp met drie notabelen, van wie één een hoogbejaarde baron. Op een dag zit vader zijn pensioen weg te suffen boven een Russische roman als zijn zoon binnenstuift: ‘Pa, die maagzweer van de baron waar jij jaren aan gedokterd hebt, die heb ik genezen!’ Waarop vader antwoordt: ‘Sufferd, waar denk je dat ik jouw studie van betaald heb?’ Waarmee ik maar wil zeggen dat het idee dat de dokter niet altijd met de juiste bedoelingen de patiënt tegemoet treedt al heel oud is. Dit was maar een illustratief verzinseltje over doktersgedrag van honderd jaar geleden. Voor een oversteek naar een allerminst verzonnen kijk op doktersgedrag nu, in 2023, kunt u te rade gaan in het boek van Jim Reekers: De medische omerta, over horen, zien en zwijgen in het zorgstelsel. Reekers neemt je mee op een dollemansrit door het hedendaagse zorgstelsel waarbij je vaak niet weet of je moet huilen of lachen. Dit is niet het werk van een journalist die een kijkje achter de schermen neemt, begeleid door een ingewijde. Nee, dit is de ingewijde zelf aan het woord. En je had hem beter niet het woord kunnen geven, want hij schudt zo’n beetje het hele zorgstelsel door elkaar. Reekers is interventieradioloog. Dat is de dokter die via een bloedvat in de lies met een ballonnetje, tangetje of sponsje via het vaatstelsel naar een probleemgebied in het lichaam gaat om daar iets te openen, te blokkeren of te installeren. Hij vertelt onder andere een schokkend verhaal over baarmoederverwijdering. Het is exemplarisch. Vrouwen hebben nogal eens last van myomen in de baarmoeder, goedaardige tumoren die bloedverlies en pijn kunnen veroorzaken. Het onprettige woord is ‘vleesboom’. De interventieradioloog kan dit probleem in een handomdraai oplossen onder een beetje plaatselijke verdoving door wat bloedvaten rond de plek des onheils te blokkeren. De patiënte kan na afloop weer naar huis. De Nederlandse gynaecologen slagen er nu al vele jaren in om deze heilzame ingreep bij vrouwen weg te houden. Zij houden halsstarrig vast aan hun benadering: de chirurgische verwijdering van de baarmoeder. Dat is een buikoperatie onder algehele narcose, veel gecompliceerder, waarna je een vervelend litteken overhoudt, je baarmoeder kwijt bent en meerdere dagen in het ziekenhuis moet verblijven. Het is uiteraard veel duurder. Reekers toont aan dat er elk jaar in Nederland zo’n zesduizend baarmoeders via een onnodig beschadigende en dure procedure worden verwijderd. Ja, da’s andere koek dan die verzonnen maagzweer van de baron. Maar dan ga je toch niet naar de gynaecoloog, maar naar de interventieradioloog? Nee mevrouw, dat kan niet. Interventieradiologie is geen erkend specialisme, hetgeen wil zeggen dat hij alleen patiënten krijgt als ze naar hem worden verwezen. Ja, en inderdaad, rond de baarmoeder zou dat moeten gebeuren door de gynaecoloog. Het gaat Reekers er niet alleen maar om ergens tegen aan te schoppen. Hij legt ook uit hoe een dergelijk krankzinnig arrangement kan opbloeien in die ondoorgrondelijke wildernis van ons zorgstelsel. Als je gynaecologen opleidt in je ziekenhuis dan krijg je daar geld voor. Die opleiding eist vaardigheid in baarmoederverwijdering. Als de gynaecoloog deze patiëntes doorschuift naar de interventieradioloog dan veroorzaakt zij een gat in het ziekenhuisbudget, want langs die weg verlies je én een aantal operaties én je opleidingscapaciteit. De maatschap en de ziekenhuisdirectie zullen haar snel duidelijk maken dat dit geen manier van doen is. Maar, zult u zeggen, het patiëntenbelang dan? Het zijn toch artsen? Ze doen het toch voor de lijdende mens? Het antwoord is een zeer gelaagd ‘NEE’. De kracht van Reekers’ boek is dat hij niet dokter A. of dokter B. onderhanden neemt, het gaat hem om het stelsel dat niet deugt. Hij schoffelt nog een paar andere molochs onderuit: de vervloekte marktwerking, de betaling per verrichting, de ongelooflijk diep snijdende corruptie door de praktijken van Big Pharma en, onvermijdelijk, het gestuntel in de managementlaag. Hem wordt verweten dat hij pas na zijn pensioen met dit alles komt. Dat is deels onjuist, hij ageert al jaren. En dan, de ellende die hij beschrijft is niet iets wat jonge dokters al meteen doorhebben. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-zijn-toch-artsen-ze-doen-het-toch-voor-de-lijdende-mens~bfded1cb/</guid>
      <pubDate>Thu, 7 Sep 2023 00:00:00 +00:00</pubDate>
    </item>
    <item>
      <title><![CDATA[Centrale bankiers hebben macht. Het verontrustende is dat ze niet goed weten wat ze aanrichten]]></title>
      <description><![CDATA[<p>U kent het hoop ik. Tijdschriften waarop u geabonneerd bent, maar die u niet leest. Ik doe vaak een inhaalmanoeuvre als ik op vakantie ben. Zo kwam het dat ik op een zonnige helling in het Italiaanse Piëmont ‘ten prooi viel’ aan een heftige golf van zinloze treurnis. Ik las dit in The Times Literary Supplement: ‘Toen het Romeinse Herculaneum in de 18de eeuw werd ontdekt onder vele lagen vulkanische as, gebruikten de ontdekkers de halfverkoolde stokken die ze zagen liggen als toortsen bij het uitgraven. Terwijl deze ontdekkers hun weg zochten onder de grond in de hoop lang verloren geheimen van oude wijsheid bloot te leggen, verlichtten ze hun pad met wat we nu weten dat rollen waren van oude Griekse filosofie die in hun handen in rook opgingen.’ Zucht. In een eerdere editie las ik: ‘Seks is voor de romanschrijver wat inflatie is voor de econoom. Leg uit.’ Het gaat om een legendarische examenvraag uit 1970. Een kandidaat antwoordde: ‘In beide gevallen gaat er iets omhoog, al dan niet gewenst.’ Het artikel gaat over een boek van Stephen D. King: We need to talk about inflation – 14 urgent lessons from the last 2000 years. Het gaat op ondermijnende wijze over economie als toegepaste wetenschap. In 2002 kreeg Daniel Kahneman de Nobelprijs voor economie. Hij ontzenuwde onder andere het idee dat economen iets kunnen voorspellen. Zo hoor je bijvoorbeeld dat Klaas Knot voorspelt dat de economische groei in 2024 3 procent zal zijn. Hoe weet Klaas dat nou? Het gekke is dat het deels om een self­ful­fil­ling prophe­cy gaat. Want als Knot zegt dat de groei nul zal zijn, dan veroorzaakt hij allerlei gedragingen in ‘de financiële markten’ die de nulgroei waar gaan maken. Kahneman toonde dan ook aan dat economie grotendeels een gedragswetenschap is. Maar men stapt rond in de vermomming van een exacte wetenschapper. King vertelt dat men er tijdens een conferentie van de Europese Centrale Bank in september 2021 achter kwam dat er geen theorie meer is die inflatie kan verklaren. Inflatie is niet per se het gevolg van teveel bankbiljetten drukken, want bankbiljetten zijn maar één aspect van ‘geld’. Door de complexiteit van onze moderne financiële arrangementen weet niemand goed hoeveel geld er in omloop is. Ik kan het artikel niet helemaal volgen, maar dan is er deze passage: ‘Centrale bankiers waren sceptisch over de verschillende bestaande theorieën en koesterden hun eigen theorie … Inflatie, zeiden ze, gaat over verwachtingen. Zolang het publiek geloofde dat de centrale banken de inflatie onder controle hadden, zou de inflatie onder controle blijven.’ En die inflatieverwachting zouden ze onder controle houden door de rentepercentages in de nabije toekomst te voorspellen. De centrale bankiers wierpen zich op als waarzeggers. Let wel, we bevinden ons hier in kringen van vooraanstaande economen en niet in de astrologische hobbyclub Vraag het de Sterren. Het voorspellen dat economen doen, is een hybride variant op wetenschappelijke voorspellingen. Want in hun geval wordt de waarheid sterk bepaald door wie het zegt. Bedenk dat de euro mede een succes was vanwege de even goedhartige als solide persoonlijkheid van Wim Duisenberg. Het zorgwekkende in de positie van centrale bankiers is hun onmiskenbare macht. Het verontrustende is dat ze niet goed weten wat ze aanrichten. Terug naar inflatieverwachting, inflatie-angst liever. Het is een belangrijke motor, alleen is hij niet stuurbaar. King beschrijft de rol van inflatie-angst bij de legendarische Duitse hyperinflatie ten tijde van de Weimar-republiek. Vrijwel onmiddellijk na de stabilisatie in november 1923 zoefde de inflatie omlaag en dat terwijl de hoeveelheid circulerend geld aan het stijgen was. De angst was weg. Al met al bood het stuk over Kings boek een onthullende excursie naar een kennisgebied dat kennelijk niemand goed begrijpt. De bizarre mix van feiten, angst en hoop waarop ‘de financiële markten’ ronddobberen blijft goeddeels ondoorgrondelijk. King citeert Jerome Power, voorzitter van de Amerikaanse Federal Reserve, die in 2021 zei: ‘Ik denk dat we nu beter begrijpen hoe weinig we begrijpen van inflatie’. Naschrift: in de NRC van 28 augustus lees ik dat de centrale bankiers weer bijeen zijn, nu in Wyoming. Jerome Power in zijn openingsspeech over inflatie-aanpak: ‘Zoals vaak het geval is navigeren we op de sterren onder een bewolkte hemel’. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/centrale-bankiers-hebben-macht-het-verontrustende-is-dat-ze-niet-goed-weten-wat-ze-aanrichten~b4091acd/</guid>
      <pubDate>Thu, 31 Aug 2023 00:00:00 +00:00</pubDate>
    </item>
    <item>
      <title><![CDATA[Het verlangen naar een objectieve moraal]]></title>
      <description><![CDATA[<p>Er zijn filosofen van wie je de naam wel kent en misschien weet je ook wel iets van wat ze in hun werk beogen, maar je leest ze niet. Meestal op grond van onheuse argumenten. Zo heb ik nooit iets van Derek Parfit (1942-2017) gelezen. Hij wordt wel beschreven als (of begraven onder) het begrip ‘een filosoof voor filosofen’. Dat wil zeggen: geen filosoof die je graag zou willen lezen. Parfit schreef een dik boek over persoonlijke identiteit, Reasons and Persons (560 pagina’s). Het gaat om de vraag wat er precies voor zorgt dat we Jan als zuigeling beschouwen als dezelfde persoon die hij is als twintiger, veertiger, tachtiger, honderdjarige desnoods. Nee, niet gelezen. Parfit schreef een nog veel dikker boek over moraliteit, On what matters, 1364 bladzijden. Ook niet gelezen. Waarom begin je er dan over? Omdat zijn streven mij sympathiek is. Parfit zocht naar een niet-religieuze basis voor moraliteit. Hij meende dat het leven zinloos is als moraliteit niet objectief is. Voor mij formuleert hij hier een onberedeneerd standpunt dat ik heel graag deel en tevens onhoudbaar vind. Als moraliteit objectief is dan moet het mogelijk zijn om een moraliteit te formuleren die voor alle mensen geldt. Dit gebeurde al binnen een godsdienstige context. Binnen de ene religieuze groepering menen de leden welhaast objectief te kunnen vaststellen wat deugt en wat niet. De garantie voor de juistheid van hun morele oordeel ontleenden zij aan God als hun wetgever die immers boven alle mensen staat. Een dergelijk fundament voor het Goede blijkt al gauw onhoudbaar als je er achter komt dat verschillende groeperingen uiteenlopende ethische standpunten van God vernemen. Dat elke groep beweert de enige echte relatie met God te hebben is voor de filosoof het beste signaal om zich uit de voeten te maken. Er bestaat immers geen aanvaardbare methode om uit te maken wiens connectie met God de juiste is. Dat ze allemaal met andere ethische normen komen aanzetten doet op zijn minst vermoeden dat er helemaal geen God is. Of dat God ze voor de lol allemaal zomaar een kant op stuurt. Nee, juist als het om ethiek gaat is een dergelijke on-ethische motivatie ondenkbaar voor het fundament van ethiek. Het sympathieke van Parfits streven zit voor mij in zijn vastbeslotenheid om de grond van een moreel oordeel als iets objectiefs te kunnen presenteren. Waarbij ‘objectief’ betekent dat iedereen het daar wel over eens is. Een ethiek die dus op voor iedereen aanvaardbare gronden voor iedereen geldt. Hij heeft bijna zijn hele leven gewijd aan het uitpluizende zoeken naar de mogelijkheid van zo’n objectieve moraal. Ik denk dat hij dit deed uit een verlangen naar echte onomstotelijke rechtvaardigheid. Een verlangen naar die positie waarin je Poetin en zijn medewerkers zou kunnen overtuigen van hun ongelijk, in precies dezelfde zin waarin je hen zou kunnen overtuigen van het werkingsmechanisme van een benzinemotor. Zou het niet geweldig zijn als we aan de Iraanse regering konden uitleggen dat ze er naast zitten met hun homohaat, zoals we hen zouden kunnen uitleggen hoe je van Isfahan naar Teheran komt? Helaas oordelen de mensen die Parfit wél lazen dat zijn 1364 pagina’s niet leiden tot deze positie. Misschien maar goed ook. Het zou er niet erg veelbelovend uitzien als je je deze objectieve moraal alleen eigen zou kunnen maken door je een weg te banen door zijn notoir ingewikkelde betoogtrant. Een heel andere vraag is waar dit verlangen naar een objectieve moraal vandaan komt. Verlangen? Het gekke is dat wij, in de betekenis van ‘wij in het Westen’, ervan uit gaan dat we die al hebben. Wij geloven immers heilig in wat heet de Universele Verklaring van de Rechten van de Mens. En we kunnen niet uit de voeten met het feit dat de meeste regimes hun achterste reinigen met deze verklaring. Dat is dan weer het aantrekkelijke van een godgebonden moraal: je krijgt straf als je je er niet aan houdt. Als je verkeerd omgaat met de benzinemotor dan start-ie niet, basta. Maar als je ‘verkeerd’ omgaat met ethische kwesties dan kom je daar verrassend vaak ongestraft mee weg. Nietes, zegt Poetin, het ligt er maar aan wat je ‘verkeerd’ noemt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-verlangen-naar-een-objectieve-moraal~beaef317/</guid>
      <pubDate>Fri, 7 Jul 2023 00:00:00 +00:00</pubDate>
    </item>
    <item>
      <title><![CDATA[Nattevingerwerk rond het sterfbed]]></title>
      <description><![CDATA[<p>Artsen lopen de Dood graag voor de voeten. Maar in het verpleeghuis kom je niet ver met zo’n houding, integendeel. Je moet bij wijze van spreken de dansvloer op met de Dood, om het allemaal draaglijk te houden voor de stervende en voor de omstanders. Dertig jaar geleden maakten we in de stervensfase vrijwel altijd gebruik van morfine om angst, dorst, pijn, of benauwdheid te bestrijden. De zieke man of vrouw was dan al gauw niet meer aanspreekbaar en dat betekende ook dat het lijden voorbij was al kon het leven dan nog wel een paar dagen duren. Een dergelijk beleid kwam tot stand in overleg met de zieke, de familie, verzorgenden en collega’s. Jaren later werd dit beschreven als ‘palliatieve sedatie’. Ik vond het een beetje een rare term voor wat ik ervoer als goede stervenszorg. Er zat aanvankelijk nog een luchtje aan ook omdat het vaak ‘terminale sedatie’ werd genoemd met als onvermijdelijke variant ‘terminerende sedatie’. Toen euthanasie nog niet zo geaccepteerd was en omdat katholieken natuurlijk altijd overal mee sjoemelden werd palliatieve sedatie ook wel beschreven als ‘euthanasie met een zachte g’. Dat wil zeggen dat men in het Zuiden van ons land natuurlijk niet aan euthanasie deed, maar wel aan palliatieve sedatie. Ik weet niet of deze verdachtmaking ooit is gestaafd door feiten. Maar een vooroordeel is veel leuker om rond te bazuinen dan een gewogen oordeel. Dit nattevingerwerk rond het sterfbed was denk ik typerend voor alle medische bezigheden die niet perse gericht waren op methodisch verantwoord ingrijpen in het zieke lichaam. Rond ingrepen als de keizersnede of het inbrengen van een heupprothese was men vanaf het eerste begin gespitst op protocollering zodat vergelijking van resultaten tussen artsen ook internationaal zinnig werd. Palliatieve aandacht heeft nu zo sterk aan statuur gewonnen dat er ook hier sprake is van protocollering. Zo is er een richtlijn voor palliatieve sedatie waarin aan de orde komen: doel, voorwaarden, organisatie, besluitvorming, voorbereiding, medicatieschema’s, verslaglegging, zorg voor naasten, zorg voor verzorgenden enzovoort. U kunt het allemaal op internet vinden. De richtlijn werd opgesteld door een commissie van zestien leden: artsen, juristen, verpleegkundigen, één apotheker en één ethicus. Ik tel negen artsen. Ja, da’s andere koek dan ons geïmproviseer van dertig jaar geleden. Rond een protocol of een richtlijn is altijd geharrewar mogelijk. We doen eerst de voordelen. De medicatie die wij gebruikten (morfine en mogelijk een benzodiapine) blijkt niet ideaal te zijn. De richtlijn heeft andere adviezen en je hoeft als arts niet te experimenteren aan de hand van vage suggesties. Er zijn duidelijke aanwijzingen die gefundeerd zijn in de praktijk. Er is veel aandacht voor de aanloop tot sedatie. In het verpleeghuis kenden wij de betrokkenen vaak al enkele maanden, zodat het overleg over de vraag wanneer te beginnen met sederen vrijwel probleemloos was. Een dergelijke intieme arts-patiënt-familie interactie is niet standaard en ook als alle betrokkenen elkaar niet reeds maanden kennen moet er gesedeerd kunnen worden. Aan de andere kant: een richtlijn is als een stadsplattegrond. Alle straten worden vermeld, maar dat jongetje dat plotseling de weg op rent, staat er niet in. Zo kan een richtlijn uit laksheid, desinteresse of angst verworden tot een harnas dat de kwaliteit van je handelen verpest. Want reken maar dat er van alles de weg oversteekt tijdens de dagen voor een overlijden en dan moet je het aandurven de richtlijn naast je neer te leggen. Tenslotte moeten we één veelgehoorde bedenking tegen palliatieve sedatie terzijde schuiven. Ik lees dat het wordt toegepast in meer dan 20 procent van alle sterfgevallen in ons land. Sommige mensen verbinden daar de conclusie aan dat wij niet meer weten hoe we moeten lijden. Zij vinden het onjuist om het lijden dat bij sterven komt kijken te verlichten. Ik kan die mensen van één ding verzekeren: mensen die hun stervensuur hebben bereikt, hebben in honderd procent van de gevallen al genoeg, zo niet te veel, geleden in hun leven. En dat laatste beetje ellende dat daar in hun stervensfase aan kan worden toegevoegd maakt niet dat ze dan eindelijk echt voldoende geleden hebben. Alsof een beroerd sterfbed een soort kers op de taart is. Ik vind het een bizarre gedachte. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/nattevingerwerk-rond-het-sterfbed~b77038c0/</guid>
      <pubDate>Fri, 30 Jun 2023 00:00:00 +00:00</pubDate>
    </item>
  </channel>
</rss>
