<?xml version="1.0" encoding="utf-8"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Als de Bijbel een bron van liefde is, dan ben ik een zus van John Lennon]]></title>
      <description><![CDATA[<p>Rond de jaarwisseling was Annemiek Schrijver in gesprek met Antoine Bodar op de televisie. Hij is tachtig geworden. Wat mij opviel was dat Bodar erg dicht op zijn tranen zit. Hij wuifde zijn emotionaliteit weg met de verklaring: ‘Ach, ouwe mensen’ alsof iedereen makkelijker huilt naarmate de jaren vorderen. Is dat zo? Ik moet toegeven dat ik vroeger nooit huilde bij The West Side Story. En ja, nu wel. Maar voor de camera in gesprek met een welwillende Annemiek Schrijver? Ik denk wel dat ik daar zonder tranen doorheen kom. Bodar was aardig over zichzelf. Op de vraag of hij in de Hemel zou komen antwoordde hij: “Nee, nee, ik ben meer een Vagevuur-type. Ik ga naar Dantes Louteringsberg.” Waarna je, eenmaal gelouterd, toch naar de Hemel gaat? U lacht, maar zo gaan die dingen wel degelijk, als je er in gelooft. Zijn godsdienstigheid is voor mij onbegrijpelijk. Je krijgt dan dit soort uitspraken: “Als je dichter bij Onze-Lieve-Heer mag komen dan weet je hoe ver weg Hij is.” Lijkt op: hoe meer je ervan eet, hoe minder je binnenkrijgt. Er was later ook een fragment waarin Bodar in gesprek is met Wilfred Kemp. Beide mannen zijn gay. Kemp vraagt aan Bodar of die hem de hostie zou weigeren. Ik ben niet goed op de hoogte van het dogmatische gehannes binnen de katholieke kerk, maar kennelijk ben je als homo niet goed genoeg voor de hostie. Bodar komt met een typisch katholiek antwoord: “Kijk, je hebt de wereldkerk en die houdt ons een ideaal voor. Maar je moet goed onderscheiden wat je publiekelijk op de televisie vertelt, zoals nu, en wat je in een persoonlijk gesprek zegt en dan kan dat helemaal haaks op elkaar staan.” Kemp houdt aan en zegt: “Zou u mij de hostie weigeren?” Bodar vindt het gezeur en wil er verder niets over kwijt. Een fraaie illustratie van Weinbergs venijnige dictum: “Met of zonder religie kunnen goede mensen zich goed gedragen en slechte mensen ellende aanrichten. Maar religie slaagt erin om goede mensen slechte dingen te laten doen.” Zo’n hostieweigering treft mij als een fraai voorbeeld van liefdeloosheid, opwellend uit wat, naar men zegt, een bron van liefde is. Nou kan ik heel wat hebben, maar als de Bijbel een bron van liefde is, dan ben ik een zus van John Lennon. Geeft niet, het blijft eindeloos fascinerend: het begint bij de historisch niet scherp in beeld te krijgen Jezus, en eindigt in christelijke dogmatiek. De katholieke kerk heeft in de westerse wereld heel veel prachtige kunst opgeleverd en maatschappelijke bewogenheid. Zeker, en precies evenveel misère. Precies evenveel? Ja, dat is retoriek, weet ik ook wel. Niemand weet goed wat het antwoord is op de vraag of de misdaden die op veel grotere schaal binnen die organisatie plaatsvonden dan we dachten, opwegen tegen de goede dingen die eruit voortkwamen. Bodar zei rond het misbruik dat je het in een tijdsgewricht moet zien. Dat je de context moet schetsen waarbinnen zoiets gebeurde. Bij de padvinders, de welpjes en de verkenners gebeurde het ook. Dat lijkt me een hele opluchting voor de slachtoffers van misbruik, voor de meisjes die werden losgescheurd van hun ‘buitenechtelijke’ kind om jarenlange slavenarbeid te verrichten binnen een kloostergemeenschap met een ontstellend hoog percentage sadistische nonnen. Context? Je gaat het discrimineren van Joden in de ene stad toch niet vergoelijken, omdat ze in een andere stad ‘misschien nog wel veel erger’ tegen Joden tekeergaan? Er zijn mensen die zich op latere leeftijd weer aansluiten bij de katholieke kerk. Voor iemand als ik, die zonder God leeft, niet goed te volgen. Allereerst uit filosofische overwegingen, maar ook uit maatschappelijk ongemak. Wil je belijdend lid zijn van een organisatie waar lhbti’ers mogelijk wel enigszins welkom zijn, als ze maar niet te veel lawaai maken, maar waarbinnen vrouwen in ieder geval niet mogen doordringen tot een leidinggevende positie? Een organisatie bovendien waarin de voorgangers geacht worden zich nooit lichamelijk te verstrengelen met een lid van het andere geslacht, en helemáál niet met een lid van het eigen geslacht. En bespaar mij uw invulling van verdere variaties. Raymond Chandler zei het al: ‘Hoe ouder je wordt, hoe minder je begrijpt’. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Als arts ben je in het land der stervenden een toerist Verpleeghuizen zitten vol met mensen die zich hadden voorgenomen daar niet te eindigen Engelse collega’s keken minachtend naar ons euthanasiebeleid, nu zetten ze zelf hun eerste stappen</p>]]></description>
      <guid>https://www.trouw.nl/zorg/als-de-bijbel-een-bron-van-liefde-is-dan-ben-ik-een-zus-van-john-lennon~b2aa5fbe/</guid>
      <pubDate>Thu, 9 Jan 2025 00:00:00 +0100</pubDate>
    </item>
    <item>
      <title><![CDATA[Verpleeghuizen zitten vol met mensen die zich hadden voorgenomen daar niet te eindigen]]></title>
      <description><![CDATA[<p>Veel mensen denken na over dementie en zeggen dan tegen zichzelf en hun omgeving dat ze nooit naar een verpleeghuis willen, maar dat ze dan kiezen voor euthanasie. Ik feliciteer iedereen met dit voornemen, maar constateer tevens dat er in de Nederlandse verpleeghuizen zo’n 40.000 mensen zitten wegens dementie. En die hadden zich allemaal voorgenomen daar niet te eindigen. Dat geeft te denken. ‘Ik wil niet naar het verpleeghuis’ lijkt op ‘ik wil niet naar Soest’, maar het gaat om een heel ander willen. Vergelijk het maar met ‘ik wil niet oud en lelijk worden’. Ook daarvoor heb ik alle begrip, maar dat valt evenmin makkelijk te regelen. Over naar dementie. Het lastigste aspect van deze ziekte is dat je denkt dat je het niet hebt, of nauwelijks, of maar een heel klein beetje. Ik hoorde laatst een man zeggen: “Maar ik heb alzheimer-light!” Dat was niet het geval, maar zo voelde hij het. Laten we proberen wat helderheid te scheppen over het thema euthanasie bij dementie. We komen op vijf mogelijke scenario’s. Eén: je gaat achteruit, ziet zelf dat het niet goed gaat, je wilt niet verder en vraagt en krijgt euthanasie. Je blijft wilsbekwaam op het punt van je doodswens. Wilsverklaring prettig, maar niet nodig. Twee: je gaat achteruit, veel erger en fataler dan je beseft. Door nachtelijke onrust kan je niet meer thuis wonen. Je bent nog steeds wilsbekwaam op het punt van je doodswens, maar je wilt helemaal niet dood, want ‘het valt allemaal best mee’. Je eindigt in het verpleeghuis. Drie: in het verpleeghuis ben je niet al te ongelukkig en je zult daar je verdere dagen slijten. Dit is de meest voorkomende variant. Vier: in het verpleeghuis ben je doodongelukkig en nog altijd wilsbekwaam op het punt van je doodswens. Je beseft dat, en vraagt en krijgt euthanasie. Dit is niet zo zeldzaam als men denkt. Een wilsverklaring hierbij is wel prettig, maar strikt gesproken niet nodig. Want je bent nog steeds wilsbekwaam op het punt van je doodswens. Vijf: in het verpleeghuis ben je doodongelukkig, maar je bent niet meer wilsbekwaam op het punt van je doodswens. Nu treedt de wilsverklaring in werking en kun je alsnog euthanasie krijgen. Deze variant is de meest problematische, want het is niet makkelijk om een arts te vinden die het wil doen. Maar het is zeker niet onmogelijk. Een wilsverklaring is hierbij echt nodig. Rond euthanasie is dit de enige, maar dan ook de enige, situatie waarin een wilsverklaring zin heeft. En nu we hier toch zijn: wat moet je opschrijven in de wilsverklaring? Niemand die het goed weet. Iedereen schrijft op: als ik mijn vrouw/man en/of kinderen niet meer herken dan wil ik euthanasie. Waarbij men vergeet dat dit geen bron van lijden is voor de dementerende, wel voor de omstanders. In een recente uitspraak heeft de Hoge Raad gezegd: lees liever de geest dan de letter van zo’n wilsverklaring. Zie het als een verzoek om een einde aan het lijden en besteed niet te veel aandacht aan de vraag of de formulering wel klopt met de situatie waarin de man of vrouw zich nu bevindt. Ik zit kennelijk op mijn advies-stoel vandaag, dus nog twee sturende opmerkingen.  Medicatie: er is niks dat helpt tegen dementie. Helemaal niks. En toch zal elke neuroloog of geriater of huisarts Exelon voorschrijven. Er bestaan zelfs pleisters. ‘Nou als DAT geen teken is dat het werkt dan weet ik het niet meer.’ Als u mij niet gelooft, lees dan het Farmacotherapeutisch Kompas er op na via Google. Er zijn wel fikse bijwerkingen. Ook het beroemde lecanemab doet niks. Nou ja, het vertraagt de ziekte in sommige gevallen. Waarop collega R. zegt: “Geef mij t.z.t. maar een dementie-versneller, dat lijkt me prettiger dan een vertrager.” En als slotakkoord: het verpleeghuis is niet ‘de Hel’. Ik heb er 34 jaar gewerkt en dat zou ik nooit hebben volgehouden als het een hel was. Wij geven het gebouw de schuld van de inderdaad helse ellende die er naartoe gebracht wordt. Ik ga het verpleeghuis niet aanprijzen als de meest aantrekkelijke laatste halte voordat we echt moeten uitstappen. Maar het is niet de hel. Dementie daarentegen... Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Engelse collega’s keken minachtend naar ons euthanasiebeleid, nu zetten ze zelf hun eerste stappen Een preventieve bodyscan kan veel ellende veroorzaken Een bij­na-dood­er­va­ring komt uit de hersenen</p>]]></description>
      <guid>https://www.trouw.nl/zorg/verpleeghuizen-zitten-vol-met-mensen-die-zich-hadden-voorgenomen-daar-niet-te-eindigen~b99dc049/</guid>
      <pubDate>Thu, 19 Dec 2024 00:00:00 +0100</pubDate>
    </item>
    <item>
      <title><![CDATA[‘À la prochaine!’, zei Paul McCartney]]></title>
      <description><![CDATA[<p>Collega O. belde, of ik meeging naar een concert van Paul McCartney in Parijs. Naar Parijs? Voor één avond? Ik ben wel degelijk een Beatle-fan, maar Pauls solocarrière heeft mij nooit zo betoverd als het echte werk dat daaraan vooraf ging. Ik kwam echter tot bezinning wegens een eerdere blunder op dit gebied. In 1970 trad Jimi Hendrix op in het Isle of Wight Festival. Ik woonde toen in Nottingham, en wij dachten: ‘Nah, Isle of Wight, dan moet je daar helemaal naar toe…’. Sukkels. Dit mocht niet nog een keer gebeuren. Collega O. heeft zijn twee dochters een onberispelijke opvoeding gegeven, want ze wilden graag mee. Onderweg in de auto mocht ik mijn McCartney verhaal weer vertellen. Op mijn: ‘Had ik jou dit al eens verteld eigenlijk?’ reageerde hij grootmoedig: ‘Geeft niet, vertel het nog maar een keer.’ Het gebeurde in 1972. We zaten in de koffiebar van de universiteit in Nottingham. Paul McCartney liep binnen met een paar andere jongens en de vraag was: ‘Shall we have a gig here? Now?’ Het was echt ongelooflijk. Als Jezus zelf even later was binnengelopen dan zouden we gezegd hebben: ‘Zeker, ook best wel verrassend eigenlijk, maar sorry, we zijn nu even met Paul McCartney bezig.’ Het was echt Paul met zijn zojuist gevormde band Wings. Een uur later zaten we met een paar honderd mensen te luisteren naar hun allereerste optreden. Ik heb dit niet gedroomd want laatst werd het nog eens gememoreerd in het alumnimagazine. Nou jij weer. Ons concert was in de Défense Arena. We waren er om zeven uur en moesten in een ijskoude weifelende motregen twee uur lang nauwelijks voortschuifelen richting ingang. De organisatie was in de woorden van bezoekers om ons heen ‘a total fucking mess.’ Het leek alsof zo’n veertigduizend bezoekers door drie wc-raampjes naar binnen moesten klimmen. Iedereen werd gefouilleerd en bij het checken van mijn rugzakje bleek dat de verrekijker niet mee naar binnen mocht. Na twee uur schuifelen werd ik verwezen naar een nieuwe rij voor het inleveren van mijn verrekijker. Ik zei tegen de beveiliger: ‘Mourez lentement, avec mon binoculaire’ en schonk hem het kreng ter plekke. De bedoeling was: ‘Sterf langzaam, met mijn verrekijker.’ Maar in het Frans was het waarschijnlijk: ‘Overlijd zachtjes, en gij zult dubbelzien.’ Geeft niet, we waren binnen! Paul was halverwege het openingsnummer A hard day’s night. We konden meteen meezingen. Wat volgde was tweeëneenhalf uur muziek waarvan de meeste bezoekers elk woord en elke noot kenden. Paul zagen we af en toe heel even echt, een piepklein figuurtje in de verte, maar voornamelijk op gigantische schermen. We hadden staanplaatsen, niet slim voor midzeventigers met rugproblemen en plasangst, maar het betekende wel dat we op loopafstand van een bar stonden. De meisjes haalden drank en na slechts een half uur in de rij staan kwamen ze alweer terug. Ze hadden erg gelachen om een foeterende Ier die het hele McCartney gedoe niks vond. ‘Hij is zo traag, beweegt nauwelijks, terwijl Mick over het toneel danst.’ Helaas droegen de dames sneakers, anders was dit wel het moment voor naaldhak-in-kruis zou ik zeggen. Inmiddels zat Paul in Let it be of was het Obladi-oblada. En u zult lachen (hoop ik) maar ik lees de laatste maanden alleen maar over uitzichtloze ellende in de krant en hier waren veertigduizend mensen bij elkaar, niet omdat ze ergens tegen waren, maar gewoon om plezier te hebben met muziek. Buurvrouw, ik huilde, geen tranen met tuiten, maar toch. Gelukkig merkten mijn reisgenoten niks in het heerlijke tumult, niet dat ze gelachen zouden hebben, maar toch, tranen zijn dan ineens zo persoonlijk. Op de terugweg reden we in slechts acht uur weer naar huis. Zucht. Onderweg had ik wat hachelijke momenten omdat collega O. in staat is om bij 140 km per uur, met slechts één hand aan het stuur, te gaan frunniken aan het draaidopje van een waterflesje, terwijl vlak vóór ons een vrachtwagen plotseling onze baan op zwenkt. Ik nam het flesje uit zijn hand en maakte het voor hem open onder het motto ‘Ik wil nog niet dood, echt niet’. Want aan het einde van zijn concert zei Paul: ‘À la prochaine!’ Tot de volgende keer. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/a-la-prochaine-zei-paul-mccartney~b856f6d5/</guid>
      <pubDate>Thu, 12 Dec 2024 00:00:00 +0100</pubDate>
    </item>
    <item>
      <title><![CDATA[Engelse collega’s keken minachtend naar ons euthanasiebeleid, nu zetten ze zelf hun eerste stappen]]></title>
      <description><![CDATA[<p>De arts heette Maarten en hij verleende euthanasie aan meneer M. Op de dag van de uitvoering betrad de arts met de nodige nervositeit de woning. Tot zijn verrassing had meneer M. een cadeautje voor hem: een pijp. ‘Maar ik rook helemaal niet!’, zei de sukkel. En toen pas realiseerde hij zich dat meneer M. de pijp … nou ja, u snapte het meteen. Ja, maar u zit lekker thuis bij de open haard te doezelen terwijl deze dokter op weg was naar wat nog altijd een erg onalledaagse handeling is. Ik denk dat wij in Nederland heel geleidelijk een zekere ruimte hebben weten te creëren waarin er ook iets van een glimlach mogelijk is rond het zelfgewilde sterven. Dat ligt voorlopig nog even anders in Engeland waar men de eerste stap heeft gezet naar hulp bij zelfdoding door artsen. Hoezeer de sfeer daar verschilt, blijkt onder andere uit wat zich op straat afspeelde rond de stemming in het parlement. Aan de ene kant huilende voorstanders die hun jarenlange strijd eindelijk beloond zagen. Aan de andere kant huilende rolstoelers, dat wil zeggen mensen met een lichamelijke handicap. Zij hielden posters op met teksten als ‘help ons te leven in plaats van ons te helpen sterven’. Voor ons Nederlanders is dit een welhaast onbegrijpelijke reactie op de mogelijkheid van euthanasie. Ik kan niet pretenderen dat ik een erg gefundeerde kijk heb op Britse toestanden. Ik heb er iets meer dan vier jaar gewoond, van 1968 tot 1972 en dat is wel erg lang geleden. Ik heb wel altijd contact gehouden met een aantal vrienden en vriendinnen. Voor hen was brexit het slottafereel in een drama dat reeds lang gaande was. Gezondheidszorg en onderwijs werden steeds beroerder gefinancierd en bestuurd. Het postkantoorschandaal was een minstens zo grove misdaad als onze toeslagenaffaire. En dit alles tegen de achtergrond van een toenemende tweedeling, want zowel in onderwijs als in gezondheidszorg is er in Engeland een peperdure privésector. Daarbij vergeleken is de National Health Service een nationale ramp met wachttijden voor bijvoorbeeld een nieuwe heup die wij bizar vinden. Het is dus niet zomaar dat mensen die afhankelijk zijn van een gezondheidszorg waarin artsen en verpleegkundigen notoir slecht betaald en overbelast zijn, zenuwachtig worden als de zelfgekozen dood ineens op het menu verschijnt. Ook al is de wet waarin een en ander geregeld gaat worden in geen enkel opzicht een bedreiging voor gehandicapten. Hun angst zegt alles over een gebrek aan vertrouwen bij deze groep. Een mevrouw zei hierover: ‘Eerst stortten ze ons in de ellende en nu komen ze met de dood als oplossing.’ De wet (die nog moet worden uitgewerkt) volgt de Oregon Death with Dignity Law. Dat wil zeggen dat je om de dood mag vragen als twee artsen vinden dat je niet langer dan zes maanden te leven hebt en dat je wilsbekwaam bent op het punt van je doodswens. De definitieve toestemming krijg je vervolgens van een rechter, die zich niet bemoeit met de medische vraag of je wel terminaal bent, maar met de vraag naar je geestelijke weerbaarheid en of er geen dwang in het spel is. Vervolgens krijg je de dodelijke medicatie mee naar huis en dan mag je zelf bepalen of, en wanneer, je die gaat innemen. Het zal u niet verbazen dat dat in een aanzienlijk aantal gevallen nooit gebeurt. Want als je zeker weet dat je er op een zachte manier uit kunt stappen als het niet meer gaat, dan kun je veel meer aan dan wanneer je veroordeeld bent tot een blind voortstrompelen zonder uitzicht op verlossing. De verschillen met onze situatie zijn opvallend. In 2002 kwam onze wet tot stand. In de twintig jaar daarvoor hadden we stukje bij beetje een euthanasiepraktijk vormgegeven die uiteindelijk bevestigd werd in de wet. De Engelse collega’s hebben (schat ik in) nog geen enkele algemeen aanvaarde euthanasiepraktijk ontwikkeld, integendeel. Ze keken naar ons euthanasiebeleid met onverholen minachting. Zó diep hoopten zij nooit te zinken. Nou ja, we zullen zien hoe het zich verder ontwikkelt. Een katholieke bisschop (geen pleonasme) voorspelde diep bedroefd dat de criteria steeds verder zullen worden opgerekt. Goed gezien, zeggen wij dan. Maar geen reden tot droefheid. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een preventieve bodyscan kan veel ellende veroorzaken Een bij­na-dood­er­va­ring komt uit de hersenen Er wordt veel luchtgitaar gespeeld rond filosofie</p>]]></description>
      <guid>https://www.trouw.nl/zorg/engelse-collega-s-keken-minachtend-naar-ons-euthanasiebeleid-nu-zetten-ze-zelf-hun-eerste-stappen~be6044d6/</guid>
      <pubDate>Thu, 5 Dec 2024 00:00:00 +0100</pubDate>
    </item>
    <item>
      <title><![CDATA[Een preventieve bodyscan kan veel ellende veroorzaken]]></title>
      <description><![CDATA[<p>De Engelse journalist Claud Cockburn zei: “Je moet nooit iets geloven, totdat het officieel ontkend wordt.” Ach, had onze premier dat nou maar gelezen. Zijn dertien keer herhaalde ontkenning rond racisme in de Trêveszaal bewees het gelijk van Cockburn: nu wisten we het allemaal zeker. Wat mij frappeert is de opzichtige domheid van een dergelijke betoogtrant. Hij is niet dom, maar denkt hij dan dat wij dat wel zijn? Ik kom er eigenlijk niet uit. Sorry, ik zit ineens midden in het domein van collega Goslinga. Gauw naar de gezondheidszorg waar de firma Prescan op geheel eigen wijze ook iets doms doet. Ik hoorde op de radio een advertentie waarin een uitermate zelfverzekerde man vertelt dat hij alles onder controle heeft, ook zijn lichaam. Hij is niet zo’n sukkel die zich onderuit laat schoffelen door een of andere ziekte. Nee, hij neemt zijn lot in eigen hand door zijn lichaam te laten scannen bij de firma Prescan. William Burroughs beschreef deze mentaliteit die endemisch is onder zijn landgenoten: ‘Amerikanen laten niets aan het toeval over. Het liefst zouden ze willen afdalen in hun darmen om daar beneden te helpen de stront naar buiten te scheppen.’ Op de website van de firma lees ik: Bij Prescan kun je snel terecht voor een preventief gezondheidsonderzoek. Of je nu een gericht onderzoek laat doen voor een deel van je lichaam, of kiest voor een bodyscan, de uitslag geeft je een helder inzicht in je gezondheidstoestand. Zo houd je zelf de regie. En dat geeft rust en vertrouwen. Ik ken twee slachtoffers van deze neiging om de teugels in handen te nemen door middel van een bodyscan. De eerste was rond de tachtig en de scan (een verjaardagscadeau van de kinderen), wees op longkanker. Angst en beven was het gevolg. De longarts bemachtigde een weefselflard waarin enkele dubieuze kankercellen waren aan te wijzen. Het advies was: afwachten en in de gaten houden. Het leverde een vervelend jaar op waarin het cadeau als een tikkende tijdbom in zijn longen bleef liggen. Na een jaar dacht hij: sterf met je scan, we zien wel. Hij springt nog steeds rond. De ander was erger. Op de cadeauscan zagen ze een ependymoom, een bungelend trosje cellen in een van de vochtholtes in de hersenen. Zo’n trosje kan, met de nadruk op kán, problemen geven. Deze mevrouw, ze was rond de vijftig, stond erop dat ze geopereerd zou worden. Ze kwam eruit met een ernstig invaliderende ongeneeslijke spraakstoornis. We stuiten hier op een hardnekkig misverstand rond screenen. Het idee is: als je er op tijd bij bent dan kun je erger voorkomen. Waarop collega B. steevast antwoordde: ‘Bijna alles gaat vanzelf over, tenzij je er te vroeg bij bent.’ We weten namelijk niet goed wat er gebeurt als je niet screent. In die cadeauscans zie je nogal eens afwijkingen waarvan we weten dat ze tot ernstige problemen kunnen leiden. Het lastige is dat we de afwijkingen ook zien bij overledenen die echter via een heel andere route de uitgang bereikten. Bijvoorbeeld: een verwijde buikslagader kan openscheuren met als gevolg een fatale bloeding. Zo’n verwijding voel je niet, maar wordt ontdekt bij lichamelijk onderzoek of een röntgenfoto waarop je naar iets heel anders zocht. Of op zo’n cadeauscan. Het lijkt een goed idee om deze verwijding te opereren. Maar hoe groot moet die dan zijn? Nattevingerwerk. De grens ligt nu dacht ik bij 6 cm. Het vervelende is dat heel wat niet geopereerden ook het graf halen zonder last van die verwijding. Nog vervelender is dat we geen idee hebben hoeveel buikslagaderverwijdingen er eigenlijk zijn. Dus worden er heel veel buikslagaders geopereerd zonder dat we weten of ze een probleem zouden worden. Inmiddels grijpt de screeningskoorts om zich heen: voor darmkanker wil men nu vanaf vijftig jaar aan de gang. Longkankerscreening is misschien nog tegen te houden. Over borstkankerscreening wordt al jaren gestreden. Rond prostaatkankerscreening hoor je veel tegenstrijdige berichten. Het probleem is dat we ons maar niet kunnen voorstellen dat de poging om er vroeg bij te zijn zo veel ellende kan veroorzaken. Bij Prescan zijn ze erachter dat je er ook behoorlijk aan kunt verdienen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een bij­na-dood­er­va­ring komt uit de hersenen Er wordt veel luchtgitaar gespeeld rond filosofie Leren zien is minstens zo bewerkelijk als leren lopen</p>]]></description>
      <guid>https://www.trouw.nl/zorg/een-preventieve-bodyscan-kan-veel-ellende-veroorzaken~b6a3a3ce/</guid>
      <pubDate>Thu, 28 Nov 2024 00:00:00 +0100</pubDate>
    </item>
    <item>
      <title><![CDATA[Een bij­na-dood­er­va­ring komt uit de hersenen]]></title>
      <description><![CDATA[<p>In de NRC van 16 november staat een gesprek met Steven Laureys, hoogleraar neurologie. Hij doet onderzoek naar bewustzijnsstoornissen. Aan hem danken we de revolutionaire ontdekking dat sommige coma-patiënten niet helemaal bewusteloos zijn. Dat was een ongemakkelijke constatering. Ik weet eigenlijk nog steeds niet hoe ongelukkig deze mensen zijn in die absurde onbeweeglijkheid waarin zij leven. Laureys is ook geboeid door andere bewustzijnsstoornissen, met name de bij­na-dood­er­va­ring, de BDE kortweg. Het gaat om veelal positief gekleurde belevenissen van mensen die wegens zuurstofgebrek in de problemen komen. Denk aan hartstilstand, hersentrauma of andere levensbedreigende aandoeningen. In 15 procent van dergelijke gevallen belandt men in een BDE. Elke BDE is anders, maar er zijn wel wat algemene kenmerken die wat vaker voorkomen. Zo ziet men nogal eens licht aan het einde van een tunnel. Men heeft zijn lichaam achtergelaten en ontmoet overleden dierbaren. Bij ontwaken blijft de ervaring aanwezig als een overweldigende herinnering die zekerheid en troost biedt over hun lot na overlijden. Mensen praten er niet graag over, omdat types zoals ik zich afvragen: wat is hier nu eigenlijk aan de hand? Want één ding weet ik zeker: deze mensen zijn niet op bezoek geweest bij de doden. Laureys komt met een rare verklaring voor de tunnel die vaak in deze belevenissen voorkomt. Bij een hartstilstand treedt zuurstofgebrek eerst op aan de randen van het netvlies (de lichtgevoelige achterwand van het oog) maar in het midden blijf je nog helder licht zien: tunnel dus. Helaas moeten we hierbij aantekenen dat deze mensen vrijwel altijd hun ogen dicht hebben. Einde van de tunnel. En trouwens, in India ziet men vaak een rivier. In Amerika komt Elvis nogal eens opdagen. Boven het warrige landschap van de BDE hangt de alles overkoepelende vraag: is geestelijk leven mogelijk zonder hersenen? Of: overleven we de dood? De Nederlandse cardioloog Pim van Lommel vindt van wel. Hij zegt dat de hersenen tijdens een BDE echt helemaal niets doen en dat wat mensen dan meemaken binnenkomt via een kosmische antenne die informatie opvangt uit, ja, de kosmos. U lacht, maar het boek waarin hij dit betoogt werd wel door 400.000 mensen gekocht. Yippie! Laureys veegt dit van tafel. Hij heeft immers aangetoond dat de hersenen zelfs tijdens coma niet uitgedoofd zijn. Wie hersendood is, die is dood en niet bijna-dood. Ons brein is geen motor die je kunt stilzetten en weer opstarten. En wat dat uittreden betreft: dat zit grappig genoeg verankerd in het brein. Stimulatie met elektrische stroom van een plekje boven het rechter oor geeft het gevoel dat je naast je lichaam staat. Doe je dit op hetzelfde plekje links dan krijg je het gevoel dat er iemand bij je in de kamer is. Kortom, de verschillende belevingsflarden van de BDE zijn opwekbaar via hersenactiviteit. Merkwaardig genoeg deinst Laureys terug als de journalist hem vraagt of bewustzijn dus echt alleen maar uit de hersenen kan komen. ‘Nee. Dat is niet wetenschappelijk. Zolang je geen volledige verklaring hebt, moet je een open blik houden.’ Hij doet net of het maar afwachten is als het gaat om bewustzijn dat uit iets anders dan hersenen tevoorschijn komt. Snap ik niet. We doen een vergelijkend onderzoek. Stel dat Jaap beweert dat alle poep uit dieren komt die een darmstelsel hebben. Terwijl Ineke zegt: nou dat weet ik nog zo net niet. Ik weet niet waarom ze dit zegt, maar ze blijft haar leven lang zoeken naar poep die niet uit een darmstelsel komt. Ze hoopt op een steen bijvoorbeeld die met moeite het gewenste product uitperst. Ik zou zeggen: sterkte d’r mee. Net zo hopeloos als zoeken naar bewustzijn dat niet uit hersenen komt. Waarbij ik zeker heel erg open sta voor die andere mogelijkheid die er zo uit ziet: ik loop in een bos en plotseling spreekt een vriendelijke vrouwenstem mij toe. Ik kijk schichtig om mij heen. Ze zegt: ‘Nee, moppie, nergens hersenen, ik kom uit wat jij “niets” noemt. Ik lees je columns wel eens en denk dan: ach, hij bedoelt het niet kwaad, maar hij heeft geen idee …’ Dat, of iets vergelijkbaars, is mij nog niet gegund. Tot die dag blijf ik zeggen: er is geen bewustzijn zonder hersenen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Er wordt veel luchtgitaar gespeeld rond filosofie Leren zien is minstens zo bewerkelijk als leren lopen Moleculen beleven niks, wij wel</p>]]></description>
      <guid>https://www.trouw.nl/zorg/een-bij-na-dood-er-va-ring-komt-uit-de-hersenen~b25d3850/</guid>
      <pubDate>Thu, 21 Nov 2024 00:00:00 +0100</pubDate>
    </item>
    <item>
      <title><![CDATA[Er wordt veel luchtgitaar gespeeld rond filosofie]]></title>
      <description><![CDATA[<p>Er bestaan nogal wat misverstanden rond filosofie. Vind ik. Laten we maar vooraan beginnen: wat is filosofie eigenlijk? Filosofen denken na over de wereld, de plaats van de mens in die wereld en over de vraag wat die mens zou moeten doen. Zij doen dit op een manier die vaak literair is, soms poëtisch zelfs. Theologen doen dat ook, maar die menen dat de uiteindelijke verklaring voor onze aanwezigheid hier op aarde gezocht moet worden in iets dat zich buiten de menselijke kring bevindt. Filosofen menen dat wat buiten de menselijke kring ligt onkenbaar is. Natuurkundigen denken ook over de wereld, maar zij zitten niet in over de aard van de mens. Biologen denken na over de wereld van levende wezens en zitten een beetje met de mens in hun maag, want die past niet helemaal in de biologie. We hebben eeuwenlang gedacht dat we helemaal niet in de biologie pasten, maar sinds Darwin zijn we daar op teruggekomen. Frans de Waal heeft aangetoond dat we veel dierlijker zijn dan we dachten. En van biologen als Midas Dekkers hebben we geleerd dat dieren veel vernuftiger zijn dan wij in de gaten hadden. Filosofen gaan door waar wetenschappers ophouden. Rond natuurkunde vragen zij zich af hoe deze mensen op hun ideeën komen. In de biologie vraagt de filosoof: hoe kan het nou dat er uit de dierenwereld één soort voortkomt die daar eigenlijk niet in past? Zo heeft vrijwel elke poging om de wereld te begrijpen een wetenschappelijke en een filosofische kant. Omdat er door grote filosofen zo goed wordt nagedacht denken veel mensen: dat wil ik ook. Omdat Jimi Hendrix zo goed gitaar speelt willen anderen dat ook, waarbij er een speciale categorie is ontstaan van mensen die luchtgitaar spelen. Hier is er alleen maar sprake van verlangen, zonder enige vaardigheid, want men beseft nooit in de buurt van Hendrix te kunnen komen. Er wordt veel luchtgitaar gespeeld rond filosofie. Wie filosofie heeft gestudeerd noemt zich na afloop ineens filosoof. Wel een sterk staaltje, want iemand die Nederlands heeft gestudeerd noemt zich vervolgens geen schrijver. Althans niet op basis van die studie. Zo zal de musicoloog zich aan het einde van haar studie niet componist noemen. Ik weet niet of het een ernstige misstand is of gewoon een grappige bijwerking, maar omdat er filosofen zijn, gaan allerlei mensen denken dat ze zelf ook kunnen filosoferen. Het idee dat je na lezing van een filosoof zelf ook aan de gang kan, moet je vergelijken met de gedachte dat je na een klassiek concert bij de uitgang een viool met strijkstok krijgt overhandigd met de aanmoediging: ‘Probeer het zelf thuis ook maar eens.’ Of erger nog: je krijgt een leeg vel papier met daarop notenbalken met de boodschap: ‘Nou, je hebt het net gehoord, je weet nu hoe het moet, ga dus zelf ook maar eens componeren.’ Filosoferen op een dermate hoog niveau dat het de moeite waard is om er andere mensen bij te roepen is een zeldzame vaardigheid. Op naar de volgende misvatting: men denkt dat het bestuderen van filosofen tot betere mensen leidt. Precies hetzelfde misverstand dat boven Bijbelstudie hangt. Als filosofie tot betere mensen leidt dan zou het percentage sukkels binnen de filosofische faculteit welhaast nul moeten zijn. Hetgeen niet het geval is. En deze stelling mag herhaald worden voor alle groeperingen die om de Bijbel heen hangen. Mensen knappen niet op van teksten. Een laatste misvatting is dat filosofie de maatschappij zou verbeteren. Als alle PVV-ers Plato gaan lezen, dan zul je eens zien. Maar ze gaan Plato niet lezen, want een zekere ongeletterdheid is nu juist hun trots. En al lazen ze hem wel, dan nog etc. Ten slotte een lichtelijk ondermijnende toevoeging: ik kan niet helemaal gelijk hebben. Er zijn vast wel voorbeelden te vinden waarin filosofie een mens of voor mijn part een heel volk vooruithielp. Marxisme misschien? Of Marxisme juist niet? Ik weet het niet. Wat ik wel weet is dat filosofie voor mij de mooiste vorm van literatuur is. Omdat je in filosofie (als het goed gaat) de perfecte mix aantreft van logica, poëzie en wetenschap. Het is de ideale cocktail om mens-zijn een beetje draaglijk te houden. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Leren zien is minstens zo bewerkelijk als leren lopen Moleculen beleven niks, wij wel Ethiek is soms een verradelijk drijfzand</p>]]></description>
      <guid>https://www.trouw.nl/zorg/er-wordt-veel-luchtgitaar-gespeeld-rond-filosofie~b9559657/</guid>
      <pubDate>Thu, 14 Nov 2024 00:00:00 +0100</pubDate>
    </item>
    <item>
      <title><![CDATA[Leren zien is minstens zo bewerkelijk als leren lopen]]></title>
      <description><![CDATA[<p>Ons oog lijkt op een ouderwets fototoestel. Licht valt door de pupil, dat zwarte gaatje, op de lens die daar pal achter zit. Het wordt vervolgens in het netvlies omgezet in zenuwimpulsjes die verderop in de hersenen tot beeldvorming leiden. Ik weet het, hier zit een rare sprong in. Hoe kunnen kleine stroomstootjes in zenuwen nou tot een beeld leiden? Dat weten we niet, maar het is wél zo. Een van de vele manieren waarop je dit kunt bewijzen is kijken naar wat er gebeurt als er iets fout gaat. Sommige mensen worden geboren met een ondoorzichtige lens in hun oog. Er komt hoogstens een vage gloed, of niets, op het netvlies. De resulterende zenuwactiviteit is miniem. Ze zijn blind. Oogartsen ontwikkelden de cataractoperatie waarbij een ondoorzichtige lens vervangen wordt. In 1932 schreef Marius von Senden een boek over wat dit betekende voor deze blindgeborenen: Raum- und gestaltauffassung bei operierten blindgeborenen vor und nach der operation. Sendens boek werd in 1960 in het Engels vertaald als Space and sight. Ja, zo kun je het ook zeggen. De meeste blinden in dit onderzoek hadden geen idee van ruimte of vorm. Voor de operatie konden ze een kubus prima onderscheiden van een bol, door eraan te voelen of te likken. Na de operatie waren vormen en ruimtes een raadsel. Een patiënt noemde limonade vierkant want het prikte op zijn tong. Gevraagd hoe groot haar moeder was toonde een vrouw een ruimte tussen haar wijsvingers van ongeveer zeven centimeter. Hoogte en afstand waren voor de meesten niet begrijpelijk als iets zichtbaars. In zekere zin zijn deze nieuwe zieners als pasgeborenen. De wereld tuimelt nog onverteerd naar binnen. Dat wil zeggen: er valt licht op het netvlies maar de neuronale verwerking die plaatsvindt in de hersenen, die moet nog van de grond komen. Ze zien kleurvlekken die variëren in helderheid. Schaduwen begrijpen ze aanvankelijk niet. Het lijken gaten, leegtes. Voor ons accentueert een schaduw de vorm van een steen, een boom, een bal. Maar zij zien geen diepte, alleen maar vlakken met rare donkere plekken er pal naast. Uit dit ‘beeld’ volgt meteen dat ze niet begrijpen hoe een hond zich achter een stoel kan bevinden. Ons idee van een ruimte waarin zich de dingen bevinden hebben ze niet. Zich voortbewegen is doodeng, omdat ze niet weten op welke afstand die warreling van kleuren zich bevindt. Ze zien de kast wel, maar lopen er boem tegenaan. ‘Ruimte’ betekent voor hen iets dat je af kunt tasten. Hoewel ze kunnen zien (tot op zekere hoogte) zouden ze het liefst met uitgestrekte handen door het leven gaan omdat hun tastzin ze tot nog toe prima behoedde voor botsingen, terwijl hun ogen daar niet tegen helpen. Sommige van deze nieuwe zieners ervaren iets van verrukking over wat ze ervaren nu hun ogen geopend zijn. Maar de meesten worden bevangen door huiver, of angst zelfs. In plaats van te worden binnengeleid in een rijkere wereld worden ze opgezadeld met een nieuwe onhandigheid. Een meisje van twintig deed haar ogen wel open als ze stil zat, maar zo gauw ze opstond om rond te lopen in haar ouderlijk huis kneep ze haar ogen stijf dicht, helemaal als ze de trap op of af moest. We weten nu dat de verwerkring van licht via zenuwprikkels die in het netvlies ontstaan een geleidelijk proces is. Leren zien is niet een kwestie van een gordijn openschuiven en de wereld stroomt binnen. Het is minstens zo bewerkelijk als leren lopen. Bedenk eens hoe zien en bewegen samen opgroeien. Je pakt een kopje, je springt achteruit als de deur plotseling openzwiept. In bijna al ons bewegen is een visuele component ingeweven, en dit breiwerk werd steek voor steek vervaardigd in je eerste jaren. Bij de ooit blinden werden al hun bewegingen via neuronale netwerken verknoopt met horen en voelen. Op latere leeftijd is het onmogelijk om dit breiwerk uit elkaar te halen en opnieuw te beginnen. Dat blijkt uit deze gevalsbeschrijvingen. Zij, de ooit blinden, slagen er dan ook niet goed in om de ruimte van de zienden binnen te komen. Waarbij de filosoof zich afvraagt wie er nou eigenlijk in de wereld leeft zoals hij werkelijk is. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Moleculen beleven niks, wij wel Ethiek is soms een verradelijk drijfzand Over gesjor met laadstekkers en onrijpe hersenen</p>]]></description>
      <guid>https://www.trouw.nl/zorg/leren-zien-is-minstens-zo-bewerkelijk-als-leren-lopen~beb424d60/</guid>
      <pubDate>Thu, 7 Nov 2024 00:00:00 +0100</pubDate>
    </item>
    <item>
      <title><![CDATA[Het kanker-labyrint maakt de mens rijp voor kwakzalverij]]></title>
      <description><![CDATA[<p>Mevrouw B. had ik een tijdje niet gezien. Ze worstelt al jaren met uitgezaaide borstkanker, maar redt het nog steeds, zij het steeds ietsje minder. Ze is nu wel zo moe dat ze haar werk in het onderwijs definitief heeft moeten opgeven. Ik vraag of ze een beetje tevreden is over haar behandelaars. Want die hebben haar toch maar mooi in leven gehouden al die jaren. “Ze zullen wel het gevoel hebben dat ze een beetje trots mogen zijn, op jou en op hun inspanningen. Zeggen ze dat nooit? Iets in de trant van: meid, dat jij er nog bent, wie had dat zeven jaar geleden kunnen denken?” “Nah”,  zegt B. “Weet je, je bungelt boven de afgrond en zij weten je daar weg te takelen en dan zetten ze je neer. Niet terug in je leven, nee ze zetten je neer bij de rand van de afgrond. En lopen dan tevreden bij je weg.” B. is geen klagerig type, maar nu ik er toch over begonnen ben, wil ze nog wel wat meer kwijt. “Kanker hebben, voor kanker behandeld worden, nadat je voor kanker behandeld bent, het is een wirwar van steegjes, doodlopende wegen, gesloten deuren, geblindeerde ramen met hier en daar een onverwacht vergezicht. Het is een raar labyrint waarvan de ingang allang is opgeheven als jij je eindelijk realiseert dat je er in aan het dwalen bent.” Ja, praten kan ze nog altijd als de beste. Wat ze niet zo goed kan hebben is de versnipperde aandacht. Wat zij noemt ‘de deeltjes-geneeskunde’. Zo is er in het werkelijk uitstekende ziekenhuis waar ze al jaren komt een even keurige als dodelijke taakverdeling tussen de gezondheidswerkers. “Als er weer gif in moet, ga je naar de oncoloog. Als je jeuk krijgt ga je naar dermatoloog. Als je angstig wordt ga je naar de psycholoog. Als je afvalt ga je naar de diëtist. Als je moeilijkheden op je werk hebt ga je naar maatschappelijk werk. Als je rare gevoelsstoornissen krijgt ga je naar de neuroloog. Een batterij aan loketten, en je wordt nog gauw geholpen ook. Maar niemand die weet door te dringen tot die ene persoon die onder al deze ellende zit.” Nou, dat was niet helemaal waar. Ze herinnert zich één chirurg, helemaal aan het begin van haar ziekte, die bij een controle na de eerste twee operaties haar hand in beide handen nam en zei: “Jij gaat alle statistieken over deze ziekte een andere draai geven”. Ze wist dat het een onzinnige mededeling was. “En toch, ik kon haar wel kussen!” Ik vertelde haar over het Rijnstate ziekenhuis in Arnhem waar men Integrative Medicine aanbiedt. Wat? Integrative Medicine, het is een eufemisme voor Alternatieve Geneeskunde, wat weer een eufemisme is voor kwakzalverij. B. is allergisch voor astrologisch georiënteerde handopleggerige aurapoetserij, maar ze wilde er wel iets meer over weten en bezocht de website. Daar lees je: ‘Uw lichaam, geest, emoties en omgeving spelen allemaal een rol bij uw herstel. Bij Integrative Medicine (IM) kijken we naar al deze factoren. We kunnen u adviseren welke aanvullende zorg u kan helpen om uw herstel te verbeteren of uw klachten te verminderen.’ Op de website kun je ook zien hoe je acupressuur bij jezelf kunt toepassen tegen misselijkheid, door punt P6, net boven de pols, met je duim cirkelend te masseren. “Het is overweldigend”, vond B., “weer een loket erbij.” Ze moest wel lachen om deze tekst die ook op de website staat: ‘Rijnstate biedt zelf geen IM-therapieën aan, maar we adviseren wel hierover’. “Dat klinkt als: we zijn niet helemaal gek natuurlijk.” Maar ze vindt het niet alleen belachelijk. “Jij gaat daar graag iets scherps over schrijven, helemaal omdat ze beweren dat wetenschappelijk bewezen is dat de IM-methodieken werkzaam zijn.” Ik vroeg me inderdaad af waarom de oncoloog geen duimmassage op punt P6 aanbiedt. Het is veel goedkoper dan de antimisselijkheidspillen die nauwelijks werken. “Jij vergeet,” zegt B., “dat je in het kanker-labyrint zo verrekte moedeloos kunt worden van die onbegrijpelijke rotscans, de duistere bloeduitslagen en de sinistere punctieresultaten, dat je reddeloos door de knieën gaat bij al is het maar een geur van een mogelijkheid om terug te winnen wat je is afgenomen.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-kanker-labyrint-maakt-de-mens-rijp-voor-kwakzalverij~bea5beb4/</guid>
      <pubDate>Thu, 31 Oct 2024 00:00:00 +0100</pubDate>
    </item>
    <item>
      <title><![CDATA[Leert een mystieke ervaring ons iets over de aard van onze wereld?]]></title>
      <description><![CDATA[<p>Christopher Isherwood werd geboren in 1904. Hij was gay en na een lange martelgang door kerk, kostschool en familie had hij zich geleidelijk weten los te maken uit de voor hem dodelijke atmosfeer van de christelijke heterowereld. Ik zeg dit veel te kort, voor het hele verhaal kunt u terecht in Katherine Bucknells biografie Christopher Isherwood Inside Out. In 1940 liet Isherwood Engeland achter zich en begon een nieuw leven in Californië. Hij bekeerde zich langzamerhand tot de Vedanta religie onder geestelijke leiding van Swami Prabhavananda. Om u een idee te geven van Vedanta: in My Guru and his disciple vertelt Isherwood hoe Swami Prabhavananda tijdens een aardbeving in Californië rustig in zijn badkamerdeur bleef staan en bij zichzelf dacht (in het Sanskriet): ‘Als Krishna redt, wie kan er dan doden? Als Krishna doodt, wie kan er dan redden?’ Het deed me denken aan psalm 127: ‘Hij bouwt vergeefs, die bouwt zonder God.’ Isherwood werd in 1940 bezocht door wat zijn biograaf beschrijft als ‘two minor mystical experiences’. Waarom het om ‘minor’ moet gaan begrijp ik niet. Mogelijk acht Bucknell het hele mystieke gedoe als iets dat niet gauw ‘major’ kan zijn. Isherwood beschrijft wat er gebeurde. Hij is in een dierentuin: ‘Ik was aan het kijken naar een aquarium vol rifbaarsjes – kleine levendige vlekjes van schitterend blauw. Plotseling zag ik ze als het ware in hun eigen heelal: omarmd, gedragen, door een machtige levende aanwezigheid. En ik zei tegen mezelf: “Ook voor hen draagt Hij zorg.”’ De tweede keer gebeurde het toen hij in de auto op weg was naar huis. Het was eind van de middag, veel verkeer op Sunset Boulevard, hij kreeg spierkramp in zijn been en vloekte zonder erg. ‘Oh God’. Hij schrok er zelf van. ‘Het woord dat ik tien miljoen keer misbruikt heb veroorzaakte een soort echo in mijn bewustzijn. Als de trilling nadat de klok heeft geslagen. Het trilde omlaag en verder omlaag mijn diepte in. Het was zo vreemd, zo ontzagwekkend, dat ik wel wilde dat de kramp terugkwam. Ik dacht: “Ik heb tot God geroepen.”’ Ik ga mijzelf niet in het gezelschap van mystici begeven, door te zeggen: ja, dat had ik ook laatst. Maar misschien is er een andere route mogelijk. Kunnen we de mystici niet een domein binnenleiden (ze merken het toch niet) waar hun ervaring in de rij moet plaatsnemen waarin vergelijkbare ervaringen staan? Want die zijn er. Het gaat dan om ervaringen van eenwording, een zalig verdrinken in de wereld om ons heen, die dan niet langer ‘om ons heen’ is maar waarin we rimpelloos zijn opgenomen. De wereld als gescheurd ervaren, dat valt weg in de mystieke beleving. Er is geen vaststaande route waarlangs je bij die ervaring kunt komen. In ieder geval niet alleen via de zintuigen. Het kijken naar rifbaarsjes zal mij niet in dezelfde vervoering brengen. En bij spierkramp achter het stuur zult u niet gauw tot bij God komen. Wat mij fascineert is de vraag naar wat hier aan de hand is. Voor iemand als ik, die zonder God (maar mét gebod) leeft, is de verklaring dat mensen door deze bijzondere ervaringen in contact komen met God, of met, ‘de diepste ziel van de kosmos’, onbevredigend. Ook al omdat er voldoende godloze belevingen zijn van een vergelijkbare intensiteit. En bij wijze van extra koud water kun je er Annie Dillards beeld van de aarde tegenover zetten: … a wet ball, flung across nowhere. ‘een natte bal, nergens heen gegooid’. Ook kosmisch, maar niet erg mystiek. Samuel Butler schreef: ‘Er is iets in ons dat zonder ons kan.’ In zijn kernachtigheid een treffende formulering. Hij wijst ons op de aanwezigheid van iets anders dan een ‘leeg Heelal’ buiten de mensheid. En de mystieke ervaring zou tot dat andere reiken? Ik geloof daar niet meer in. We zullen het moeten doen met wat we hier tegenkomen. Nou klink ik alsof dat een karige bedoening is en zo bedoel ik het beslist niet. Maar ik zit te zeer met die natte bal in mijn maag om te kunnen geloven dat de mystieke ervaring een belangrijke waarneming is over de aard van onze wereld. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/leert-een-mystieke-ervaring-ons-iets-over-de-aard-van-onze-wereld~b33427b0/</guid>
      <pubDate>Thu, 24 Oct 2024 00:00:00 +0200</pubDate>
    </item>
  </channel>
</rss>
