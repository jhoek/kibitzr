<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Over gesjor met laadstekkers en onrijpe hersenen]]></title>
      <description><![CDATA[<p>Met de elektrische auto naar Zuid-Duitsland. Geen probleem, toch? Je voelt je goed, want je brandt geen poolkappen weg. En je voelt je slecht omdat de mensen die het lithium moeten opgraven voor jouw accu een beroerd leven hebben. Verder is er niets zo landschapsverpestend als een lithiummijn die natuurlijk allerlei soorten van kanker tot ver in de omgeving doet toenemen. En wat als we echt allemaal op die accu’s gaan rijden? Eenmaal bij de eerste Duitse laadpaal aangekomen blijken er ook andere problemen te bestaan. Ik heb de laadkabel slim bovenop de koffers gelegd dus haal ik die eruit en richt mijn aandacht op de paal. Waar echter al laadkabels met stekkers klaar hangen? Ok, fijn, dat scheelt. Een vriendelijke man ziet mij hannesen en laat mij zien dat de stekker van de laadpaal wel degelijk in mijn auto past als ik eerst maar even dat lipje weg haal voor de onderste twee contactpunten. Ik blijk de juiste laadpas te hebben en het proces begint. We moeten dertig minuten wachten. Na een drankje en een kledderig stukje koek keren we terug bij onze paal. De accu zit nu voor 80 procent vol en dat is genoeg, vindt de ANWB. Op het scherm staat Ladeprozess beënden en ik druk op de knop die de beëindiging regelt. Ik wil nu de stekker uit mijn auto verwijderen, maar die zit vast. Oei. Ik ben elektronisch voldoende onderlegd om te beseffen dat sjorren hier geen optie is. Een Nederlands echtpaar op een bankje aan de lunch ziet onze verslagenheid en de man snelt meteen toe. En begint te sjorren. “Nee”, roep ik, “fijn dat u helpt maar zo werkt het niet.” Zijn vrouw zegt: “U moet de ANWB bellen en die bellen dan de laadpaalbeheerder en die bellen dan een monteur in de buurt…” Haar man vult sarcastisch aan: “Ja, en die monteur springt meteen op de fiets en komt dan hiernaartoe. Je kunt net zo goed Merkel bellen.” “Scholz, zal je bedoelen, Merkel die is ...” Ik loop gauw weg bij een snel opflakkerende echtelijke ruzie en ga hulp vragen bij de shop. “Ich kann mein Stekker nicht aus mein Wagen kriegen”, leg ik daar uit. Ze roept een even forse als norse collega te hulp die onwillig met mij mee loopt naar de auto. Die legt uit dat er zeven kilometer verderop ook een laadstation is. Waar wij niet heen kunnen want we zitten vast, en niet heen willen want we zitten vol. Ik krijg het niet uitgelegd. Bij de auto aangekomen begint ze, het is haar aard, te sjorren. Ik zucht. Nu stapt een vriendelijke Duitser naar voren die mijn stoeipartij met taal en stekker onmiddellijk doorgrondt en zegt: “You should open the door of your car.” En geloof het of niet, maar dat bleek de truc. “You’re a genius”, zei ik. Hij wuifde dat weg en was zo aardig om niet te benadrukken dat hier niet zijn genialiteit maar mijn sufheid aan de orde was. Tussen twee laadpalen door las ik in de NRC van 14 september dat het geharrewar over euthanasie bij psychische klachten gewoon door gaat. Men komt daar met een verrassende wending als het gaat om euthanasie bij jonge mensen: ‘Hersenen zijn immers pas uitontwikkeld wanneer iemand rond de 25 is’. En uit onrijpe hersenen komen onrijpe besluiten? Hier heerst de even eigentijdse als domme illusie dat een blik op de anatomische onderbouw van ons geestelijk leven, de hersenen, ons iets kan vertellen over dat geestelijke leven. ‘Hersenrijpheid’ is een begrip waarvan niemand een omschrijving kan leveren die dienstig is in deze discussie. Collega De B. had als commentaar: ‘Sommige breinen rijpen nooit, ik ken er wel een paar’. Volgens NRC zouden ook hersenwetenschappers zich in dit debat moeten laten horen. Het lijkt mij zinloos. Het enige dat hier moet gebeuren is dat de aanstichters van deze ellende, de veertien collega’s die een rotstreek uithaalden, publiekelijk hun excuus aanbieden. Excuus omdat ze de betrokken arts en de ouders op onheuse grond verwijten een jonge vrouw de dood in te hebben gedreven. Vruchteloze overwegingen rond de rijpheid van hersenen gaan volledig voorbij aan de grofheid waarmee dit alles begon. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Wat maakt dat kunst van waarde is? Ontwikkelingen waarover we in 1997 niet eens konden dromen Mens-zijn, daar helpt niks tegen</p>]]></description>
      <guid>https://www.trouw.nl/zorg/over-gesjor-met-laadstekkers-en-onrijpe-hersenen~bbbc952b/</guid>
      <pubDate>Thu, 19 Sep 2024 00:00:00 +02:00</pubDate>
    </item>
    <item>
      <title><![CDATA[Wat maakt dat kunst van waarde is?]]></title>
      <description><![CDATA[<p>Er wordt bezuinigd op cultuur. We willen graag aantonen dat dat onverstandig is. En dat lukt niet. Oscar Wilde’s uitdagende dictum: ‘All art is quite useless’, klinkt goed, maar in een beleidsvergadering met de wethouder van cultuur zou ik het niet meenemen. In de context van een overleg over geld dat naar cultuur moet gaan, is die bejubelde nutteloosheid een welgemikt schot in de eigen voet. Maar wat moet je dan zeggen?  Ik heb aan 35  mensen om mij heen per e-mail gevraagd waarom cultuur belangrijk is. Met ‘cultuur’ bedoel ik gemakshalve de hele wolk, van dorpsfanfare tot symfonieorkest, van klompendans tot ballet, van limerick tot sonnet, van column tot romancyclus, van Anton Pieck tot Francis Bacon enz. De bevraagden zijn vrienden, familie, collega’s, het komt dus wel allemaal uit mijn bubbel. Ik kreeg vrijwel onmiddellijk antwoord en het resulteerde in een fraai boeket, met helaas twee kunstbloempjes van grapjassen die Chat-GPT aan het werk zetten. Daar gaan we: cultuur is de jus over de gekookte aardappelen. Voeding voor de ziel. – Verrijkt en herijkt de geest. – Biedt ontsnapping. – Leert overgave aan het niet rationele. – De eerste personen die opgepakt worden in een dictatuur zijn de hoeders van de cultuur, de kunstenaars. –  Misschien is volkomen nutteloosheid de kracht van kunst. – Kunst maakt mensen rijker dan geld. Het is geen optelsom van wetenswaardigheden. Deze is Chat-GPT: Cultuur bevordert sociale cohesie en een gevoel van gemeenschap. Het delen van culturele ervaringen, zoals … – Omdat het geen enkel nut heeft, heeft het kracht. – Met bezuinigingen op cultuur riskeren we een voortijdig einde van menselijk leven. – Er is eigenlijk niets in dit abjecte bestaan dat zich ermee kan meten. – Als je d’r niet van kunt rondkomen dan is het waarschijnlijk niks waard. (Dat was de stem van zijn vader). Cultuur is het bindmiddel, het cement van de samenleving. Het is het water dat het kwetsbare zandkasteel van het trotse kind bijeenhoudt. – Kunst speelt zich af in de andere hersenhelft, een ander gebied dan de ratio. Daarom ontspant het. – Cultuur is ook onze brief naar de toekomst – Churchill zei tijdens WOII toen men vond dat geld voor cultuur beter aan de oorlog besteed kon worden: ‘Then what are we fighting for?’ Kunst leert ons de wereld en onszelf daarop te interpreteren. – Cultuur is de goedkoopste manier om je wereld te vergroten. – Het zorgt voor vrede en verbinding. – Kunst helpt tegen oorlog. – Kunst, cultuur, geeft je direct toegang tot je emoties, die zich daarmee kunnen ontsluiten. – Zonder cultuur worden we een atomistische samenleving zonder oog voor de ander. – Geest op aarde brengen, dat doet kunst. – Als het leven lijden is, dan biedt kunst troost. – Van schoonheid worden mensen zachtmoediger. – Kunst biedt nu wat religie ooit bood, een kans op vervoering. – Kunst kan nieuwe gedachten genereren, dat kan ook op andere manieren, maar Kunst is wel de leukste manier! – Cultuur is de enige wijze waarop we iets kunnen vasthouden dat anders niet kan worden vastgehouden. Tot zover het boeket. Niemand zei: van mij mag die hele cultuurwereld een degelijke werkkring gaan zoeken. Ik ben het erg eens met vrijwel al deze beweringen, behalve als men praat over het effect van kunst op de menselijke natuur. Ik geloof niet dat mensen er aardiger van worden. De Max Havelaar maakte geen einde aan ons koloniale bewind. Multatuli was juist daar nogal pissig over. Cultuurmakers, in de breedste zin van dat woord, vallen niet op door hun uitzonderlijke humaniteit. Het percentage hufters is in die kringen minstens even hoog als onder loodgieters, apothekers of verkeersregelaars, wellicht iets hoger zelfs. Als literatuur zachtmoedig maakt dan zou de faculteit Neerlandistiek (als die nog bestaat) een oase van tederheid zijn. Quatsch. Elsschot zei: ‘Wie eenmaal de drang naar het schone heeft gekend, die zal nooit tot alledaagsheid vervallen’. Waar hij aan toevoegde: ‘En dat is toch óók al iets’. Cultuur is verheffend, u hoort het, maar het is niet zo makkelijk te zeggen waarnaartoe wij dan opgeheven worden. Oscar Wilde zei: ‘We liggen allemaal in de goot, maar sommigen blikken omhoog naar de sterren.’ Gaat het dan om die blik? Even wegkijken van waar we zijn? Ik weet niet of we de wethouder cultuur hiermee om krijgen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Ontwikkelingen waarover we in 1997 niet eens konden dromen Mens-zijn, daar helpt niks tegen Door filosoof Wittgenstein ben ik geneeskunde gaan studeren</p>]]></description>
      <guid>https://www.trouw.nl/zorg/wat-maakt-dat-kunst-van-waarde-is~b752f337/</guid>
      <pubDate>Thu, 12 Sep 2024 00:00:00 +02:00</pubDate>
    </item>
    <item>
      <title><![CDATA[Ontwikkelingen waarover we in 1997 niet eens konden dromen]]></title>
      <description><![CDATA[<p>Elke generatie denkt dat de geschiedenis zo ongeveer stopt als zij uit de tijd verdwijnen. Nou, niet helemaal stoppen natuurlijk, maar wel: ‘ongeveer zo doorgaan’.  Hetgeen eeuw in, eeuw uit, een misrekening blijkt. In 1992 schreef Francis Fukuyama The end of history and the last man. Volgend op de ineenstorting van het Sovjet-rijk voorspelde hij dat er historisch nu nog slechts één niet erg verrassende klus te klaren viel: de verdere uitbreiding over de hele wereld van de westerse liberale democratie. U weet hoe dat verder ging. Geheel binnen dit kader schreef ik ergens in 1997 over geneeskunde dat het vak te vergelijken viel met de auto. Daar was immers niet veel aan toegevoegd sinds 1910, behalve kleinigheden als richtingaanwijzers en ruitenwissers. Zo ook geneeskunde, wat was daar nou aan toegevoegd sinds de ontdekking van bacteriën, hier en daar een virus, een paar geneesmiddelen met soms meer werking dan bijwerking en een volstrekt mislukte strijd tegen kanker? Ja, dat schampere toontje, dat kwam omdat het vak vaak zo’n grote bek heeft, ik zeg het maar zoals het is. Maar schamperen doet geen recht aan wat er óók gebeurt in het vak. Dat werd mij duidelijk doordat collega B. het tijdschrift Janus bij mij in de brievenbus stopte, het huisorgaan van het Amsterdam UMC. Ik geef u een paar voorbeelden van ontwikkelingen waarover wij in 1997 niet eens konden dromen. Reinoud Knops is hoogleraar cardiale elektrofysiologie en doet baanbrekend werk op het gebied van hartritmestoornissen. Het hart is een holle spier, maar het werkt anders dan onze ‘gewone’ spieren. Die trekken zich samen door elektrische prikkels die vanuit de hersenen via de zenuw naar de spier lopen. De hartspier trekt zich niet samen als gevolg van een zenuw die hem prikkelt. Het hart kietelt zichzelf. Ja, de prikkel die de hartspier doet samentrekken wordt ter plekke gegenereerd. En dat kan fout gaan. Het prikkelritme kan te snel, te traag, of te onregelmatig zijn. Een pacemaker verhelpt dat, een kastje dat je onder huid plaatst. Via een draad naar het hart wordt de verkeerde eigen prikkel overstemd door de juiste pacemakerprikkel. Dat inbrengen van die draad is omslachtig, het kan bloeding geven of infectie. Knops is er in geslaagd een pacemaker te maken die hij via een bloedvat in de lies in het hart plaatst. Niks draden. En het werkt perfect. Soms is het hart qua eigen prikkels compleet in de war en dan moet je er een fikse stroomstoot doorheen jagen om het ritme weer in het gareel te krijgen. Het zogenoemde ‘klappen’ dat u regelmatig op tv ziet. Er bestaat ook een ingebouwde stroomstootgever maar daar zit weer een draad aan. Knops heeft er een ontwikkeld met veel minder draad. Hij droomt van een makkelijk in te bouwen hartritme-monitor die bij een ernstige ritmestoornis de stroomstoot geeft en onmiddellijk via het mobieltje van de drager 112 belt. ‘Je moet weten dat in ongeveer de helft van de gevallen van hartstilstand niemand in de buurt is.’ Een andere verbazende ontwikkeling is de combinatie van klassieke medische beeldvorming met Virtual Reality. Je voedt de VR-bril met stapels ‘platte’ plaatjes met als resultaat een driedimensionaal beeld. Dat geeft je de gelegenheid om eerst goed je weg te verkennen naar de plek des onheils in, bijvoorbeeld, het brein alvorens je je werkelijk het hersenweefsel in begeeft. Je kunt zo’n hologram met anderen delen zodat je samen met enkele collega’s je ingreep in detail kunt voorbereiden. Het resultaat is sneller en veiliger werken. Verder meldt Janus dat 1,2 miljoen Nederlanders lijden aan diabetes type 2, meestal mensen met overgewicht. De overheid moet nu echt iets ondernemen tegen de voedingsindustrie door middel van een vet- en suikertaks. Hadden we dat maar ingezien in 1997. Waarmee we oversteken naar een heel ander clubje dan deze pioniers in Janus. Ik bedoel de Deense firma Novo Nordisk, zij brengen het vermageringsmedicijn Ozempic op de markt en hun beurswaarde ging van 200 miljard naar 600 miljard euro. Het cynische is dat de voedingsindustrie eerst miljarden aan ons verdiende met haar dikmakende troep. En dat de farmaceutische industrie nu ook weer miljarden ophaalt door het vet er weer af te halen. Laten we maar lachen buurvrouw, huilen kan altijd nog. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Mens-zijn, daar helpt niks tegen Door filosoof Wittgenstein ben ik geneeskunde gaan studeren Een sterven maakt altijd minder lawaai dan je zou willen</p>]]></description>
      <guid>https://www.trouw.nl/zorg/ontwikkelingen-waarover-we-in-1997-niet-eens-konden-dromen~b94bb700/</guid>
      <pubDate>Thu, 5 Sep 2024 00:00:00 +02:00</pubDate>
    </item>
    <item>
      <title><![CDATA[Mens-zijn, daar helpt niks tegen]]></title>
      <description><![CDATA[<p>Een opvallende narigheid deze zomer was de rode verf op het beeld van Anne Frank, alsof zij bloed aan haar handen zou hebben wegens Gaza. Gelukkig hadden de kladderaars het beeld van Gandhi ook maar meteen meegenomen, waardoor de achterliggende gedachte (als die er was) niet alleen uit Jodenhaat voortkwam. Hoewel, misschien denken ze dat Gandhi, dat Gandhi wat? Geen idee. Ik had minder last van de waarschuwing tegen pfas in zeeschuim. Je zag de stranden meteen leegstromen. Iedereen gauw naar huis om de pfas van hun lijf te douchen, even vergetend dat onze lijven al vol zitten met pfas. Deskundigen maken zich uiteraard ernstig zorgen over pfas. Het schadelijke effect is onduidelijk, maar natuurlijk krijg je er kanker van. En toch worden we steeds ouder in steeds betere conditie. Hoe zit dat eigenlijk? Een veel draaglijkere vorm van narigheid bood de sportzomer, met als dieptepunt de Olympische Spelen. De kleffe wolk van onzinnig commentaar die om de prestaties heen hangt. Het dierlijke juichen bij de overwinning. Miljoenen jaren evolutie gesmoord in zweet en tranen. Rond sport zoeven we moeiteloos langs de primaten omlaag tot even boven de ongewervelden. En hoog boven dit alles zweeft het mallotige evangelie dat sport goed is. Sport is iets vreselijks voor 23,7 procent van alle kinderen, las ik laatst in een verzonnen proefschrift. Die 23,7 procent wordt door sport in een hoek geduwd. Omdat ze de equipment niet hebben of kunnen betalen. Omdat ze niet durven of van thuis niet mogen. Maar vooral omdat ze het niet, of in ieder geval niet zo goed, kunnen. U vraagt: ‘Altijd als laatste gekozen zeker?’ en mijn antwoord is: ‘Ja mevrouw’. Ik ben er nooit voor in therapie geweest en heb het verder wel gered omdat ik vaak de lachers op mijn hand had. Maar als ik denk aan mijn vroege schaatsjaren, waarin ik voortkrabbelde op Friese doorlopertjes, terwijl links en rechts mijn vriendjes voorbij zoefden op flitsende noren, dan wordt het mij zeer waar te moede. Volleybal was een bijzondere marteling. Met uitgestrekte handen angstig wachtend op de bal die altijd weer recht in mijn gezicht eindigde.  Brilletje kapot, ouders boos. Voetbal, liefst back, dan valt het droevige lummelen niet zo op, totdat de tegenstander echt nadert en je er, om vergeving smekend, op af gaat, om genadeloos onderuit geschopt te worden. Tot mijn ergernis lees ik in het Nederlands Tijdschrift voor Geneeskunde van 1 augustus: ‘Deelnemers aan sportevenementen hebben 30 procent minder risico op overlijden’. Wat krijgen we nou? We gaan toch allemaal dood? Of betekent dit dat van de 100 deelnemers er 30 helemaal nooit doodgaan? Nou, ik gun het ze. Over doodgaan gesproken, collega B. legde uit hoe het komt dat er zo veel euthanasiegevallen voorkomen bij dementie in een vroeg stadium. Volgens haar komt dat door de babyboomers, mijn club dus. Omdat die ‘radicaal anders met de dood omgaan dan hun ouders’. Ze haalde Marli Huijer erbij: ‘Met Marli Huijer verwacht ik dat de babyboomers zo aan het zelfbeschikkingsrecht zullen hechten dat zij voor een run op het euthanasieloket zullen zorgen’. Heerlijk, dit soort tuinstoelsociologie. En niemand weet of het ergens op slaat. Wat ik wel weet is dat boomers zich net zo makkelijk een hopeloos oncologisch moeras in laten manoeuvreren als de meest onwetende pre-boomer. Die vrije geest, die helder denkende boomer, die god en mens uitlacht, die smaalt over het huwelijk, die zich door niks of niemand een oor laat aannaaien, die wel effe oplet voordat ze hem of haar het verpleeghuis in schuiven, die eindigt gewoon in het verpleeghuis en in precies dezelfde percentages als zijn of haar ouders. Juist in dementie gaat de zelfbewuste boomer even onhoudbaar voor de bijl als de timmerman die zijn boekenkast voor hem heeft gemaakt. Kant - Swift - Ruskin - Toulmin - Gerard Reve, ze raakten eerst hun geest goeddeels kwijt voordat ze hun lichaam mochten inleveren. Ik vind het een groteske gedachte dat er in de babyboomers na al die eeuwen eindelijk een generatie zou opstaan die zich in zeker opzicht (namelijk in ouderdom en neergang) niet door het leven te grazen laat nemen. Kom nou. “You’re human”, zei Beckett, “there’s no cure for that”. Mens-zijn, daar helpt niks tegen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Door filosoof Wittgenstein ben ik geneeskunde gaan studeren Een sterven maakt altijd minder lawaai dan je zou willen Een Ajax-shirt of een Bijbel kunnen bij ziekte troost bieden, maar de tumor groeit door</p>]]></description>
      <guid>https://www.trouw.nl/zorg/mens-zijn-daar-helpt-niks-tegen~b7187f04/</guid>
      <pubDate>Thu, 29 Aug 2024 00:00:00 +02:00</pubDate>
    </item>
    <item>
      <title><![CDATA[Het valt niet mee om collega’s de goede kant op te dirigeren]]></title>
      <description><![CDATA[<p>Collega M. had ik nodig voor een overleg over medicatie. Zij weet daar veel meer van dan ik (en dat kan gauw hoor) dus ik sta nogal eens bij haar voor de deur. Voordat we de materie in duiken is er tijd voor de rubriek ‘artsen zeuren over artsen’. U denkt dat alleen loodgieters om loodgieters lachen, leraren zich aan leraren ergeren en schrijvers zich opwinden over schrijvers, maar binnen de medische stand wordt ook heel wat af geëmmerd over collega’s. Collega H. zei eens na zo’n gedeelde opsomming van ellende die collega’s aanrichten: “Geweldig evengoed dat wij tweeën het zo goed zien, vind je niet?” Vandaag stortte M. zich op de oncologie. Ze beschreef de situatie van mevrouw X. die slokdarmkanker had. Er waren bij het stellen van de diagnose al meteen uitzaaiingen in de omliggende lymfeklieren, de lever en meerdere ruggenwervels. Genezing is dan onmogelijk. Door een paar bestralingen werd bereikt dat de tumor slonk zodat er een voedingssonde kon worden ingebracht. Vervolgens kreeg mevrouw van de dokter palliatieve chemotherapie aangeboden. “Palliatieve chemotherapie!”, riep M. “Schrijf dat maar eens even op. Dat is de trap op naar beneden.” ‘Palliatief’ staat immers voor verzachtend. Palliatieve maatregelen zijn bedoeld om een zieke die gaat sterven te beschermen tegen angst, pijn, benauwdheid en dergelijke klachten. Daar hoort ook geestelijke ondersteuning bij in de vorm van aandacht voor de spirituele dimensie. Een mens kan in zijn laatste dagen immers behoefte hebben aan een duiding van zijn lot in religieuze of wijsgerige termen. Of meer voor de hand liggend: je wilt er nog een beetje zijn voor de mensen die van je houden en vooral dat zij er nog een beetje kunnen zijn voor jou. Palliatieve aandacht is uitdrukkelijk niet geïnteresseerd in medisch technische verwikkelingen. Dat pijnstilling of angstremming ook nadelige effecten kunnen hebben neem je op de koop toe. Het gaat erom goed te zorgen voor een stervend mens. “En weet je wat deze stakker kreeg aangeboden om haar laatste weken wat draaglijker te maken? Palliatieve chemotherapie in de vorm van Capecitabine.”De bijwerkingen werden braaf opgesomd: diarree, verlies van eetlust, misselijkheid, gestoorde smaak, koude rillingen en koorts, pijnlijke gezwollen tintelende handen en voeten, krachtsverlies. Met als sussende toevoeging dat deze ellende eventueel via de sonde kon worden toegediend. “Is het niet ongelooflijk?”, zuchtte M. “en dat terwijl oncologen altijd zo hard roepen ‘Nee, dat was vroeger, zo doen we dat niet meer’. Het is om je dood te schamen.” Het ergste vond ze dat de zieke bij zo’n aanbod niet te horen krijgt wat het nou precies gaat opleveren in termen van beter en/of langer leven. “Mensen denken: als die Capecitabine alleen maar ellende oplevert, dan zou die dokter het toch niet aanbieden?”En daar denken ze verkeerd. “De dokter biedt het aan om niet te hoeven praten over de naderende dood”, betoogde M. “en op die manier slagen ze erin om de laatste drie maanden of weken van een mens grondig te verpesten, terwijl daar zonder ‘palliatieve chemo’ misschien best nog wat van te maken was.” Gelukkig had ze ook goed nieuws uit oncologische kring. De oncologen in het Groningse UMC voeren een succesvolle kruistocht tegen oxycodon, een opiaat dat sterk verslavend is en veel te makkelijk wordt voorgeschreven. Morfine geeft dezelfde pijnstilling maar is echt veel minder verslavend. Na een eerdere afvlakking van het gebruik werd oxycodon de laatste twee jaar toch weer gretiger voorgeschreven hetgeen echt een gevaarlijke trend is door die dreiging van verslaving. Vanuit Groningen wordt daar hernieuwd tegen gestreden. Het valt niet altijd mee om collega’s de goeie kant op te dirigeren. Ter afsluiting stak M. over naar Europese Beschouwingen: “Snap jij die boeren?”, vroeg ze. “Die denken dat de oplossing voor het mestoverschot in Brussel ligt. Terwijl het echt niet de Europarlementariërs zijn die zich naar hun boerderij haasten om daar de beerput vol te poepen. Hoe komt die put dan zo vol? Jij mag het zeggen, neem je tijd. Ah, je weet het al? Het zijn hun koeien denk je? Briljant! En hoe krijg je minder poep? Minder koeien, geniaal. Voel jij iets voor een regeringspost? Nee, laat maar zitten.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/het-valt-niet-mee-om-collega-s-de-goede-kant-op-te-dirigeren~bdf192e5/</guid>
      <pubDate>Thu, 11 Jul 2024 00:00:00 +02:00</pubDate>
    </item>
    <item>
      <title><![CDATA[Determinisme is een heel bizarre leer]]></title>
      <description><![CDATA[<p>Een van de lastigste vragen in de oncologie, de kankergeneeskunde, is: wat moet je doen als de dokter zegt dat de kans dat die akelige behandeling iets goeds oplevert 50 procent is? Zo’n percentage is dan de uitkomst van allerlei onderzoeken naar de resultaten van de behandeling. Die onderzoeken kun je nergens vinden en als je het vond dan weet je niet wat je aan moet met de tekst. Als je weinig weet van statistiek, en dat geldt voor de meesten van ons, dan zul je de interpretatie van de onderzoeksgegevens niet begrijpen. Cynici (of realisten, deze groepen overlappen deels) spreken graag van het martelen der data om er zodoende iets positiefs uit te persen. Collega S. wees mij (jij bent toch filosoof?) op het determinisme, de leer dat alle gebeurtenissen in de materiële wereld onder de natuurwetten vallen, en dus in principe voorspelbaar zijn. Daaruit zou dan volgen dat het eigenlijk al vastligt ‘ergens’ of ik bij een fiftyfifty kansverdeling bij de pechgroep of bij de feestvierders zit. Determinisme is een heel bizarre leer, omdat eruit zou volgen dat wij geen vrije wil hebben. En dus zijn we niet verantwoordelijk voor onze daden. Een Amerikaanse hoogleraar filosofie vertelde over zijn college over de vrije wil. Hij betoogde dat ons lichaam uit moleculen bestaat, dat die moleculen onder de wetten van de fysica vallen en zich dus voorspelbaar gedragen. Dat geldt ook voor onze hersenen. Ons geestelijk leven wordt geheel bepaald door onze hersenen dus volgen ook onze zielenroerselen een pad dat reeds is uitgestippeld. Na zijn college fietste hij naar huis. Hij bezat een prachtige oude Oldsmobile uit de jaren vijftig waar zijn puberzoon net een deuk in had gereden met zijn scooter. Onze filosoof werd ziedend en terwijl hij het tuinpad af beende om dat rotjoch iets aan te doen dacht hij: wat ben ik aan het doen? Hij moest toegeven dat hij het zijn zoon kwalijk nam, dat zijn zoon verantwoordelijk was, en dat straf op zijn plaats was. En dat hele moleculenverhaal, onweerlegbaar in college, bleek volstrekt onbruikbaar in het dagelijks leven. Determinisme is nog gekker dan je kunt bedenken: ook wat ik er nu over schrijf ‘lag al vast’ en uw bezwaar of instemming ook. Misschien kun je een daad van vrije wil beschrijven als iets dat je ook niet had kunnen doen? Stel, u loopt van huis naar het station. Nu kunt u halverwege best omkeren bij de gedachte: ik ga toch maar met de auto. Dat ligt wel even anders bij de vrouw die van de tiende verdieping valt. Zij kan bij de vijfde echt niet besluiten om terug te gaan. Het lijkt alsof deterministen willen zeggen dat we net zo onhoudbaar door onze dag heen vallen als vanaf de tiende verdieping. En dat is onzin. Hoe onzinnig we dit vinden blijkt als de rechter over een daad besluit dat die niet uit vrije wil plaatsvond. De argumenten die daarvoor pleiten worden nooit ontleend aan de onwrikbare wetmatigheid waaraan het spul waar wij uit bestaan is onderworpen: moleculen. Ondanks het feit dat alles vastligt weten deterministen niet eens de uitslag van een chemotherapie te voorspellen. De vasthoudendheid waarmee ze blijven beweren ‘dat het toch vastligt’ krijgt dan iets potsierlijks. Wat heb je eigenlijk aan de mededeling dat het resultaat van die akelige chemo ergens wel bekend is, alleen kan niemand bij die kennis? Er zijn kennelijk twee kennisdomeinen, het dagelijks leven en de atoomfysica. Zo leert de atoomfysica ons dat het atoom grotendeels leeg is. Een leegte die je niet zou vermoeden als je door de muur heen naar buiten probeert te lopen. En dit is het moment waarop er steevast iemand opspringt  in de zaal om met opgeheven vinger ‘kwantumfysica!’ te roepen. Omdat de fysische gebeurtenissen in die theorie nu juist niet vastliggen. Het gaat daarbij nooit om iemand die de kwantumfysica begrijpt, want dat lukt je alleen als je kunt opstijgen tot in de stratosfeer van de wiskunde. Ik zelf snap er in ieder geval niks van. Wij laten ons niet uit het veld slaan door kwantumpraatjes. Tussen de Higgs-deeltjes is het onzin, maar tussen mensen is aanspreekbaar zijn op wat je doet van levensbelang. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/determinisme-is-een-heel-bizarre-leer~b6e08b63/</guid>
      <pubDate>Thu, 4 Jul 2024 00:00:00 +02:00</pubDate>
    </item>
    <item>
      <title><![CDATA[Door filosoof Wittgenstein ben ik geneeskunde gaan studeren]]></title>
      <description><![CDATA[<p>Ik las nu pas een boek dat al in 1999 verscheen: Portraits of Wittgenstein - abridged edition. Het gaat voornamelijk om herinneringen van collega’s en studenten. Ludwig Wittgenstein werd in Wenen geboren in 1889 en stierf in Cambridge in 1951 aan prostaatkanker. Vader Karl was een potentaat die wel zou uitmaken wat zijn jongens gingen doen in hun leven. Dat leidde in twee gevallen tot zelfdoding op jonge leeftijd, een mogelijkheid die Wittgenstein een leven lang met zich meesleepte. In zijn technische studie stuitte hij op wiskundige problemen waardoor hij zich afvroeg wat het fundament eigenlijk was van wiskunde. In 1911 ging hij te rade bij Bertrand Russell en vanaf deze ontmoeting werd hij gegrepen door filosofie en dat zou hij blijven, welhaast tot zijn laatste adem. Dit boek gaat meer over zijn persoonlijkheid, dan over zijn filosofie. Mocht u ooit denken dat filosofie een kwestie is van ideeën noteren die in je opwellen dan is Wittgensteins leven een overtuigende bijscholing op dit punt. Over die eerste uitwisselingen met Russell schreef hij later: ‘Mijn geest was toen als een vuur’. Een verterend vuur want hij werd bijna gek van de inspanning om wat hem voor ogen zweefde in leesbare taal te noteren. Een van de opvallendste kenmerken die iedereen in hem aantrof was een verzengende twijfel aan zichzelf en aan de waarde van zijn filosofische arbeid. Hij kwam dan ook uit een milieu met een ziekelijk hoog streefniveau waarin je jezelf nooit eens een voldoende kon geven. Daar kwam nog bij dat hij homoseksueel was, iets dat hij uiteraard weghield van anderen, maar helaas ook trachtte weg te houden van zichzelf. Om redenen die hij zelf nooit onder ogen zag had hij een afkeer van vrouwen. Met enkele uitzonderingen. Zo benoemde hij Elizabeth Anscombe (later zelf een groot filosoof) tot ere-man, een dubieuze kwalificatie die zij zich echter graag liet aanleunen. En dat is een tweede aspect van zijn persoonlijkheid: iedereen boog voor zijn striemende scherpte, zijn meedogenloze analyse van anderen. Hij zag zijn eigen leven als half, of helemaal, mislukt en wilde anderen een dergelijk echec besparen. Dus adviseerde hij werkelijk al zijn studenten om zich niet verder met filosofie bezig te houden. Allereerst omdat het zinloos is. En omdat hij zag dat ze het nooit op zijn niveau zouden kunnen. Ook mensen buiten de filosofenwereld voorzag hij geheel gratis van zijn vernietigende oordeel over hun carrièreplannen. Soms pakte dat goed uit, als een student arts werd. En soms rampzalig, toen hij een briljante wiskundige, zijn geliefde, maande om als schroefjesdraaier te gaan werken in een apparatenfabriek. De familie van die jongen was begrijpelijk woedend, maar zo intens kon Wittgenstein je naar zijn hand zetten. Zijn colleges waren omgeven door een angstwekkend aura. Alleen genodigden en liefst geen vrouwen. Uitkijken met vragen of opmerkingen want je was aanwezig bij de moeizame geboorte van inzichten die hij ter plekke trachtte los te wrikken uit de rotsachtige ondergrond van zijn verpletterende onwetendheid. Zo ongeveer. Het waren nogal dramatische voorstellingen die met lichte huiver werden bijgewoond door de uitverkorenen. Het wonderlijke is dat deze man, die eigenlijk nooit iemand bij zich binnen liet, zichzelf in deze setting zonder enige terughoudendheid, met overgave zelfs, ten toon spreidde voor die tien of twaalf toehoorders. Zijn filosofie begrepen ze vaak niet erg goed, maar de onthutsende ernst waarmee hij zijn denken probeerde vorm te geven was iets dat ze hun leven lang bijbleef. Die ernst werd gauw tot drammerigheid. Zo wilde de echtgenote van een collega filosoof niet dat hij nog met haar man over filosofie zou spreken omdat de frêle oude man onder deze stoomwals zou kunnen bezwijken. U mag lachen, maar het was door Wittgensteins veroordeling van academische filosofie dat ik niet in de filosofische faculteit ben blijven hangen en geneeskunde ging studeren. Over invloed gesproken. Nee, nooit spijt van gehad. Nooit? Doen we een andere keer. Vrijwel iedereen spreekt over Wittgensteins leven als diep ongelukkig. Maar niet lang voor zijn dood schreef hij aan een oud-leerling: Die Freude an meinem Gedanken ist die Freude an meinem eigenen seltsamen Leben. Wat ik misschien goed vertaal als: ‘De vreugde die ik beleef aan mijn denken is de vreugde in mijn eigen vreemde leven.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een sterven maakt altijd minder lawaai dan je zou willen Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het</p>]]></description>
      <guid>https://www.trouw.nl/zorg/door-filosoof-wittgenstein-ben-ik-geneeskunde-gaan-studeren~b1dd96c0/</guid>
      <pubDate>Thu, 27 Jun 2024 00:00:00 +02:00</pubDate>
    </item>
    <item>
      <title><![CDATA[Een sterven maakt altijd minder lawaai dan je zou willen]]></title>
      <description><![CDATA[<p>In 2009 stierf plotseling een lieve vriendin, ze was pas veertig. En elk jaar op haar verjaardag proberen we bij elkaar te komen in het café bij haar om de hoek, in de buurt van het Sarphatipark in Amsterdam. We zijn nu vijftien jaar verder en er is wel het een en ander gebeurd in die jaren. De buurt zelf is op deze zachte lenteavond één groot kwetterend buitenterras geworden waar honderden mensen tussen de twintig en dertig genieten van het weer, de drank en elkaar. De atmosfeer is prettig geladen met jeugd. Nou ja, prettig, als zeventigplusser en Beatle-fan loop je rond op een markt waar jij niks te bieden hebt en al zie je veel dat je wel aanstaat, vergeet het maar. In al dat gewoel vroegen we ons af hoe onze vriendin zich daar nu zou bewegen en hoe ze naar ons zou kijken. Wij meenden wel te weten hoe we naar haar zouden kijken: met verdriet en machteloosheid, maar ook met een mogelijke invulling van haar plannen. Want die had ze. Een jaar of wat na haar dood kwam ik haar man tegen in Artis, met zijn nieuwe vrouw, en hun pasgeboren dochtertje. Ik kon het eigenlijk niet uitstaan dat het hem zo goed ging terwijl zij dood was. En dan nog wel met een kind, want zij had geen kinderen. Ik vond dat hij na haar dood, door smart verteerd, weg had moeten kruipen in een onvindbare diepte om zich daar desnoods voor eeuwig te blijven pijnigen met het feit dat ze er niet meer was. Wat een onzin. Ik leefde zelf toch ook door? Kijk daar heb je hem al, het totaal versleten maar in zijn akeligheid nog altijd ergerlijke cliché: ‘Het leven gaat door!’ William Blake zei: ‘Gewoon doorploegen, boven de beenderen van de doden’. Het is de onuitstaanbare gedachte dat eens op een dag de wateren zich weer zullen sluiten, ook boven de gruwelijkste gebeurtenissen. Mijn irritatie over het gemak waarmee mensen doorleven na een overlijden is niet uniek. In 1967 stierf Spencer Tracy, de grote liefde van Katherine Hepburn. Ze trouwde hem nooit want hij wilde niet scheiden wegens zijn katholicisme. Kort na zijn dood vroeg een verslaggever haar wat zij voelde na Spencers overlijden. Ze antwoordde: “Ik vind het moeilijk te verkroppen dat een vervelend mens als u nog leeft, terwijl hij...” Je kunt niet verwachten dat de hele mensenwereld tot stilstand komt door één overlijden. Maar dat is wel wat je zou willen, dat de wereld zich vult als het ware, met de rouw om jouw dode. Hoe omvangrijk een dood zou moeten zijn werd duidelijk gemaakt door de Griek die maar niet kon geloven dat Alexander de Grote gestorven was. Hij zei: ‘Als Alexander dood was dan zou de hele wereld stinken.’ Maar zo is het niet. Een sterven maakt altijd minder lawaai dan je zou willen. En precies om dat gevoel van weerloze nietigheid te weerleggen, zegt Jezus dat God zelf zich elk overlijden aantrekt. Er valt immers geen mus van het dak of de Vader weet er van. Matteüs 10:29: ‘Wat kosten twee mussen? Zo goed als niets. Maar er valt er niet één dood neer als jullie Vader het niet wil.’ Ik had liever dat Hij dat dood neervallen tegenhield, maar ik snap wel dat dat te veel gevraagd is. ‘Maar hij houdt dat juist wél tegen.’ Ik denk het niet. Zullen we dit niet doen? Ik voel meer voor de man die zegt: ‘Na mijn dood houdt het heelal op.’ Zoals het heelal er niet was voordat ik werd geboren. Georg Christoph Lichtenberg (1742-1799) vond dan ook dat wij, de levenden, uit de dood zijn opgestaan. Elk kind vraagt wel een keer aan zijn ouders: ‘Maar waar was ik dan voordat jullie samenkwamen?’ Nou, nergens, en je had er geen last van. Het idee dat we daar weer naar toe gaan moet dan troostend, of op zijn minst verzachtend, werken? Ik vind het niks. Het is ook niks. Boven al die lege eeuwen vóór mijn leven begon hing die geboorte in de lucht? En is die lucht dan nóg leger in de eeuwen na mijn dood? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
      <guid>https://www.trouw.nl/zorg/een-sterven-maakt-altijd-minder-lawaai-dan-je-zou-willen~b15ac332/</guid>
      <pubDate>Thu, 20 Jun 2024 00:00:00 +02:00</pubDate>
    </item>
    <item>
      <title><![CDATA[Een Ajax-shirt of een Bijbel kunnen bij ziekte troost bieden, maar de tumor groeit door]]></title>
      <description><![CDATA[<p>Vorige week schreef ik over bepaalde medicatie die wordt voorgeschreven om dementie te bestrijden. Ik zei dat die medicatie zinloos was en stelde het op één lijn met Lourdeswater. Een lezeres wees mij op het proefschrift van collega Kruijthoff  Healing after Prayer, an interdisciplinary case study. Zij meent dat ik gebedsgenezing in Lourdes niet noem om mijn wereldbeeld wat overzichtelijker te houden. Zij vindt dat ik afhaak als dingen ingewikkeld worden. Met behulp van mijn katholieke jeugd (en wiki) weet ik wel iets over Lourdes. Maria verscheen daar op 11 februari 1858 aan de veertienjarige Bernadette Soubirou. Maria sprak de woorden: ‘Que soy era immaculada councepciou’, hetgeen plaatselijk dialect was voor: ‘ik ben de Onbevlekte Ontvangenis’. Dat Maria verscheen was op zich al een hele gebeurtenis, maar des te wonderlijker was haar bevestiging van een pauselijk dogma dat door Pius IX in 1854 was verkondigd. De paus zei toen dat Maria, in wier lichaam Gods Zoon immers een tijdje zou doorbrengen, nooit bezoedeld was met de erfzonde. Lezers die niet weten wat die erfzonde dan precies is, mogen nu de zaal verlaten en iets leuks gaan doen. We gaan verder. Maria verscheen en de Onbevlekte Ontvangenis werd rechtstreeks vanuit de Hemel bevestigd. Bernadette Soubirou had natuurlijk nooit van die Onbevlekte Ontvangenis gehoord, daarom was het zo wonderbaarlijk dat zij dit begrip verwoordde. Tevens een bewijs van haar oprechtheid en van de authenticiteit van de Verschijning. Zo vatte Pius IX het dan ook op en hij besloot dat het hier echt om Maria ging. Er kwam een bron en een kerk en daar gaan mensen tot op de dag van vandaag heen om Lourdeswater op te halen dat geneeskrachtige werking heeft door Maria. Een van mijn eerste patiënten in het verpleeghuis had een Lourdesmedaille waar extra kracht van uitging omdat hij ‘aan de grot was aangestreken’, de grot waarin Maria verscheen. Het Lourdesverhaal roept een paar honderd vragen op die we evenwel laten liggen. Nou, eentje dan: waarom waren er toen velen die zoiets geloofden en nu nog slechts weinigen? Aan Maria ligt het in ieder geval niet. We bellen de godsdienstsocioloog. Waar het mij nu om gaat is dat een ziek mens hulp en troost zoekt bij een goedwillende bovenlaag ergens in de schepping. Door de eeuwen is gebleken dat deze bovenlaag zich soms vriendelijk, dan weer wreed lijkt op te stellen en altijd even onbegrijpelijk. Er is eigenlijk geen touw aan vast te knopen. Ik vergeet nooit de man die de Bijlmerramp overleefde en die in tranen voor de camera God daarvoor bedankte. Waarom die andere stakkers dan wel moesten verbranden bleef een raadsel. Dat sommige mensen al heel lang niet veel verwachtten van Boven lees je bij de Atheense historicus Thucydides die om zich heen keek toen de pest in zijn stad woedde in 530 v.C. ‘Wat de goden betreft, het leek niets uit te maken of men ze aanbad of niet, want goede mensen stierven net zo vaak als slechte.’ Een dergelijke nuchterheid was echter ook in zijn tijd iets uitzonderlijks. Deze nuchterheid tegenover de slagen van het noodlot is iets dat wij als mensen slechts heel geleidelijk hebben weten te veroveren. Een verovering die we nooit zullen afronden om de eenvoudige reden dat we geen computers zijn maar levende wezens die lijden aan het bestaan, vooral door ziekte en dood. Ik heb nog nooit een mens ontmoet dat helemaal begrijpt wat ons hier op aarde overkomt: geboren worden en weer dood gaan. Rond lichamelijke aandoeningen hebben we na heel veel aderlating, mosterdpleisters, Lourdeswater enz. een zekere systematiek ontdekt, die ons tenminste een enigszins voorspelbare koers kan laten zien. De vele andere pogingen tot noodlotsbezwering (homeopathie, aurapoetsen, kaars opsteken, bidden, hypnose, St. Janskruid, joggen) ontberen nu juist dat ene, en dat is een redelijk voorspelbaar gevolg van de ingreep. Ze troosten wel degelijk maar de tumor groeit door. Ik zal dan ook de laatste zijn om een zieke die hoopt dat een Ajax-shirt, de Bijbel, een Intratuin-Boeddha, de Koran, of homeopathische druppels zijn lot kan verzachten, lastig te vallen met slimme praatjes over de wetenschappelijke methode. Maar ik ga niet net doen alsof Lourdeswater uit dezelfde kraan komt als wetenschappelijk gefundeerde geneeswijzen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God? In rouwadvertenties en op grafstenen is iedereen bijzonder. Gaan gewone mensen niet dood?</p>]]></description>
      <guid>https://www.trouw.nl/zorg/een-ajax-shirt-of-een-bijbel-kunnen-bij-ziekte-troost-bieden-maar-de-tumor-groeit-door~bfd5913f/</guid>
      <pubDate>Thu, 13 Jun 2024 00:00:00 +02:00</pubDate>
    </item>
    <item>
      <title><![CDATA[Mocht u iets horen over een nieuw dementiegeneesmiddel, vergeet het]]></title>
      <description><![CDATA[<p>In april 2017 schreef ik over vijf hoogleraren kankergeneeskunde die bij Matthijs van Nieuwkerk in De Wereld Draait Door een overweldigend initiatief kwamen aankondigen: zij gingen samenwerken. Niemand stelde de boerelullenvraag waarom ze dat kennelijk tot op dat moment níét deden. Om het allemaal indrukwekkender te maken werd er een filmpje met Obama bij gehaald waarin hij uitriep: “Laten we van Amerika het land maken dat kanker eens en voor altijd geneest.” Over hun vorderingen heb ik verder nooit meer iets vernomen. De vaktijdschriften staan er waarschijnlijk vol mee, maar voor de kankerpatiënten die ik kende, en die ik ken, heeft het niets merkbaars opgeleverd. Kanker verliest het tegenwoordig van dementie. Nu is alzheimer de meest gevreesde sloper. Ik ben het erg eens met deze machtswisseling, want dementie is veel erger dan kanker. Hoe dan? Nou, bij kanker blijf je als mens goeddeels overeind en in staat om van je geliefden te houden. En mocht het je dood worden, dan heb je het nog altijd in je om te zwaaien en afscheid te nemen. En dat zijn nou precies de dingen die dementie uit jou weghaalt. Je hebt geen alzheimer, je bent het. We zeggen: Tiny   heeft alzheimer, ze is dement. We zeggen niet: Tiny heeft leukemie, ze is kanker. Kanker gaf aanleiding tot beschamende fratsen van onderzoekers, en die rol lijkt nu geleidelijk overgenomen te worden door onderzoekers die dementie te lijf willen gaan. Mocht u iets horen via krant, app, mail, sms of voor mijn part via het astrale vlak over het nieuwe dementiegeneesmiddel dat er bijna is, vergeet het. De middelen die er nu zijn (Exelon bijvoorbeeld) doen niks. Het is Lourdeswater, voorgeschreven door artsen die beter zouden moeten weten. Het werd op de markt toegelaten omdat er een marginale verbetering optrad in sommige scoringslijstjes. Overigens zonder dat huisgenoten dat effect opmerkten. Raadpleeg anders zelf maar het Farmacotherapeutisch Kompas. Toch gaf Wiesje van de Flier, wetenschappelijk directeur van het Alzheimercentrum Amsterdam, in de Libelle van 19 februari een lijst van maar liefst zes grote ontwikkelingen op het gebied van dementie. Eén:  nieuwe medicijnen. ‘Deze medicijnen zijn niet dé oplossing tegen deze ziekte, maar helpen wel om het ziekteproces bij een deel van de patiënten te vertragen. Het is in elk geval een zeer positief toekomstsignaal.’ Niks dus. Twee: betere diagnostiek. ‘Recent onderzoek van mijn collega’s heeft geleid tot de identificatie van vijf subtypes van alzheimer. Dat is echt een doorbraak. Dit opent de deur voor meer gepersonaliseerde behandelingen in de toekomst.’ Da’s alweer niks. Drie: veelbelovende bloedtests die goedkoper zijn. Ook niks dus. Vier: ‘… er vinden ook veel ontwikkelingen plaats om vragenlijsten en tests te digitaliseren’. Ze noemt het echt. Nog minder dan niks. Vijf: Aboard Cohort. Dat is een landelijke dataverzameling voor meer inzicht in de ziekte van Alzheimer. Meer inzicht? Ja, dat lijkt me een geweldige bijdrage. Zes: leefstijl natuurlijk. ‘Een gezonde leefstijl kán de kans op dementie verminderen, maar de vertaling naar effectieve behandelingen blijft een uitdaging.’ Collega S. zei dan altijd: “Ook een gezonde leefstijl leidt tot de dood.” Nog meer nieuwe ontwikkelingen? Ja, in Medisch Contact werd een promotieonderzoek besproken. Een kleine groep mensen heeft biomarkers die wijzen op alzheimer, en toch hebben ze geen alzheimer. Uitkomst: waarom ze geen alzheimer hebben is ‘grotendeels onbegrepen’.  En toch, hou je vast, staat er bij zo’n artikel: ‘Dit kan een nieuw aanknopingspunt zijn voor een effectievere medicatie tegen alzheimer’.  Vooral dat ‘effectievere’ is grappig. Als hier iets uit komt waardoor alzheimer geneest, dan ben ik bereid achteruit naar Rome te fietsen, over de Brennerpas, om aldaar de pauselijke zegen af te smeken over mijn heimelijke voorraad Lourdeswater. Fijn gefulmineerd, maar wat wil je nou? Ik wil dat dementieonderzoekers ophoepelen uit de publiciteit totdat ze iets anders te bieden hebben dan leeg gewauwel over positieve toekomstsignalen. Om te beginnen verminderen we daartoe het aantal alzheimeronderzoekers met 66 procent, zodat twee derde van de vele miljoenen die nu worden weggesmeten aan zinloos onderzoek wordt besteed aan het salaris van mensen die voor alzheimerpatiënten zorgen. Want daar gaat het niet over mallotige toekomstsignalen. Nee, daar gaat het over een onmiddellijk te realiseren beter leven voor de stakkers en hun geliefden, die nu worstelen met de onafwendbare ellende die dementie heet. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Is bij het ontstaan van het leven nog ruimte voor God? In rouwadvertenties en op grafstenen is iedereen bijzonder. Gaan gewone mensen niet dood? Het leven is al erg genoeg</p>]]></description>
      <guid>https://www.trouw.nl/zorg/mocht-u-iets-horen-over-een-nieuw-dementiegeneesmiddel-vergeet-het~b21612e6/</guid>
      <pubDate>Thu, 6 Jun 2024 00:00:00 +02:00</pubDate>
    </item>
  </channel>
</rss>
