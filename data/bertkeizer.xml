<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Aangrijpend levensverhaal van een bijzondere en ongelukkige psychiater]]></title>
      <description><![CDATA[<p>Amsterdam bestaat uit een verzameling dorpen, waaronder een medisch dorp. En zoals dat gaat in dorpen: als iemand zijn hond schopt, dan reist dat nieuws snel rond. Zo wisten wij artsen in een verpleeghuis in Buitenveldert al de dag na zijn opname in de Valeriuskliniek dat de befaamde psychiater Piet Kuiper was opgenomen wegens automutilatie. Tsja, beroepsgeheim. Ik kan het hier zeggen, want hij heeft er later uitvoerig over geschreven. Niet dat ik er iets van begreep. Ik had een aangename herinnering aan zijn colleges in de jaren zeventig. Kuiper stond graag voor een collegezaal. Hij was arrogant, scherp en grappig. Hij genoot van zijn scherpte, maar bleef daarnaast altijd een psychiater die met mededogen over psychisch leed sprak. Hij was de enige hoogleraar die weleens het woord ‘filosofie’ in de mond nam en hij had plezier in lastige vragen uit de zaal. Ik deed mijn co-schap in zijn kliniek, maar schrok terug voor de intellectueel snoeverige sfeer die hij in zijn assistenten aanwakkerde. Het was allemaal kamermuziek en Duitse denkers. Ik belde eens met een van zijn discipelen die zei: “Geef mij even om deze sublieme sonata tripartita van Occarinimatosati uit te zetten.” Nou ja, dat deed allemaal niks af aan zijn uitstekende leerboek Hoofdsom der psychiatrie. Zijn eerdere leerboek, Neurosenleer, vonden wij bijna grappig door de mallotige Freudiaanse oriëntatie en de beschrijving van homoseksualiteit als een perversie. Daar kwam ook nog het vage gerucht omheen te hangen over zijn eigen geslachtelijke polariteit als enigszins wisselend van aard. In de recent verschenen biografie van Kuiper, Strijd om de ziel, vertelt Koen Hilberdink wat er aan die opname voorafging. Hij beschrijft op perfecte toon de ontwikkelingen in de psychiatrie en de levensloop van Piet Kuiper. Ik noem de perfecte toon, omdat Hilberdink een hoeveelheid ellende beschrijft in de psychiatrische praktijk en in het leven van Kuiper, waarbij het mij niet zou lukken om niet uit de toon te vallen. Piet werd als kind belast en beladen met de predestinatieleer, een van de ergste methodes van zelfverwonding die de mensheid ooit bedacht. Het noodlot had nog meer in voorraad voor deze scherpe springerige geest, hij was homoseksueel. In 1930 in die kring een zeker recept voor pijnlijke frustratie. Als psychiater raakte hij geheel doordrenkt van Freud, die afwijkende seksuele oriëntaties op ingenieuze wijze meende te kunnen ontmaskeren als het gevolg van iets dat in de kindertijd mislukt was. Zo werd Kuiper eerst door zijn religie en vervolgens door Freud een hopeloze strijd in geduwd tegen zijn eigen persoonlijkheid. Hij mocht kiezen tussen een afgrijselijke zonde volgens de Bijbel en een ernstig gebrek volgens zijn wereldse profeet. Als ik het goed begrijp werd homoseksualiteit psychoanalytisch gezien als een negatief oedipuscomplex. De positieve versie van het oedipuscomplex was dat je je vader haatte omdat hij je moeder had. Je wilde hem dood hebben zodat zij er alleen voor jou was, zodat jij later van vrouwen hield. In de negatieve versie haatte je je moeder omdat ze je vader had. Dus wil je haar dood hebben zodat pappie er voor jou is en zodoende hield jij van mannen. Ik weet het, ik vertel het zo lullig mogelijk. Maar het is dan ook een hele toer om serieus te blijven bij het idiote gegoochel met een begrip als ‘penisnijd’ waarmee deze heren meenden ‘de vrouw’ te doorgronden. Gelukkig hoeven wij niet mee te maken hoe ons nageslacht zich straks giechelend op onze gezichtspunten zal storten. Hoe dan ook, Kuiper hield aan al deze denkbeelden een beroerd privéleven over, waarin hij vrouw, kind, minnaar, minnares en zichzelf veel verdriet bezorgde. Het eindigde slecht. In 1983 viel hij zelf in de afgrond van een ernstige depressie. Hij klauterde eruit en schreef een onvergetelijk verslag van zijn hellevaart in Ver Heen. Ik heb hem daarna nog een keer gezien in het Vondelpark met zijn twee honden. En ik dacht: godzijdank, hij wandelt, hij is er echt bovenop. Zo was het niet. De depressies kwamen terug. Hij dementeerde ook nog en verloor compleet de regie over zijn leven. Hij overleed in februari 2002. Hilberdink schreef een onthutsende kroniek van de psychiatrie in ons land en het aangrijpende levensverhaal van een bijzondere en ongelukkige psychiater. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/aangrijpend-levensverhaal-van-een-bijzondere-en-ongelukkige-psychiater~b3ed9ee0/</guid>
      <pubDate>Thu, 20 Apr 2023 00:00:00 +00:00</pubDate>
    </item>
    <item>
      <title><![CDATA[Het ging Oosterhuis niet om de machtsstrijd over een geestelijk domein]]></title>
      <description><![CDATA[<p>Ergens in 2014 zag ik Huub Oosterhuis met Antoine Bodar op de televisie. Omdat ik in veel opzichten niet deug zat ik er naar te kijken als een soort bokswedstrijd. Ik dacht: als Bodar tegen Oosterhuis vecht, wie wint er dan? Ze waren mooie tegenpolen. Oosterhuis ontvluchtte, onder andere, het celibaat. Bodar liep willens en wetens die kerker binnen. Wie het snapt mag het komen uitleggen. Bodar deed zijn best om de ontmoeting een beetje strijdend te maken. Met in zijn hand de biografie van Marc van Dijk probeerde hij Huub uit zijn tent te lokken door de inhoud van het boek plagerig samen te vatten in drie beweringen: Huub had gelijk, Huub heeft gelijk, en Huub zal gelijk blijven houden. Dit was het moment waarop ik hoopte dat Huub zou zeggen: Bodar zat er naast, Bodar zit er naast en Bodar zal er tot zijn dood (en mogelijk zelfs ook nog in de eeuwigheid daarna), voor altijd naast blijven zitten. Maar Huub daalde niet af tot dit niveau. Dat was zijn stijl niet. Het ging hem niet om de machtsstrijd over een geestelijk domein. In Volzin zei hij: ‘Waarvoor ik het liefst erkenning zou krijgen, is wat ik het demasqué van de transsubstantiatie noem, de ontmaskering van de roomse overtuiging dat Christus werkelijk aanwezig is in het brood en de wijn. De eucharistie als een truc, zonder enige politieke relevantie.’ Bodar probeerde dit kwetsend te vinden, maar dat lukte hem niet echt. De enige transsubstantiatie die Huub relevant vond is de maatschappelijke vertaling van wat je zondags zingt in de kerk. Godsdienst als beleving tegenover godsdienst als een politiek programma. De verticale en de horizontale as van het kruis. Ergens in de jaren zestig werd godsdienst als beleving en als politiek programma bijna helemaal van de kaart geveegd. Mijn generatie had het geluk dat onze opstandige fase, waarin je graag dingen ziet omvallen, mooi samenviel met de ineenstorting van onder andere de Kerk. Godsdienst als beleving werd doorverwezen naar De Efteling en godsdienst als politiek programma bleek een langdurige ramp. Eeuw in, eeuw uit, slaagde de Kerk er in om onder vrijwel alle regimes met een aan onfeilbaarheid grenzende consequentie de verkeerde kant te kiezen. Zei Jezus niet: ‘Waar meer dan twee in Mijn naam verenigd zijn, daar word ik opnieuw gekruisigd’? Nee, dat zei hij niet, maar hij had het beter wel kunnen zeggen. Wat die beleving betreft: het lijkt wel alsof het dak van de wereld af is zonder God, zodat we nu weerloos tegenover een onverschillig Heelal staan. Beckett beschreef alle pogingen om dat dak weer te herstellen als hopeloos. Maar voor Oosterhuis was het misschien wel de meest hoopvolle van alle hoopvolle bezigheden. Ik ben meer van Beckett, maar dat doet niets af aan mijn bewondering voor Huubs dichterlijke werk op het gebied van het godsdienstige lied. Wat ik nooit heb beseft is dat er een zekere heldhaftigheid, een grote theologische finesse en een bewonderenswaardige koppigheid voor nodig is geweest om te kunnen doen wat hij heeft gedaan: de stervende kerk verlaten en haar meteen meenemen naar elders, waar ze weer ruimte en lucht kreeg. Ik geloof niet dat het begrip ‘krachtmeting’ als een karakteristiek voor de verwikkelingen tussen Huub en de kerk misplaatst is, al zou hij het nooit zo zeggen. Bedenk dat de bisschoppen, die zo veel zielige energie staken in het weren van zijn liedteksten, bijna allemaal jaren eerder gewijd waren tijdens een viering waarin zijn liederen werden gezongen. Eén ding heeft hij gelukkig niet meegenomen naar zijn nieuwe kerk: de afschuwelijke Beatmis. Het is welhaast onbeschrijflijk hoeveel prachtige kerkmuziek in elkaar geramd werd door zielloos gehannes op een drumstel begeleid door een flutgitaar. Dergelijke narigheid trof je nooit in de Ekklesia. Hoewel men daar naar mijn indruk soms op wel erg dunne vleugels omhoog wiekte naar een symbolische stratosfeer die voor de voetgangers onder gelovigen onbereikbaar was. Met een blik op de katholieke kerk zoals die nu voorgoed uit het zicht aan het verdwijnen is, zou ik willen zeggen: wat zij om zeep hielpen door er aan vast te houden, dat heeft Huub omgetimmerd tot iets wat het misschien nog een hele tijd uithoudt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/het-ging-oosterhuis-niet-om-de-machtsstrijd-over-een-geestelijk-domein~b48edf12/</guid>
      <pubDate>Thu, 13 Apr 2023 00:00:00 +00:00</pubDate>
    </item>
    <item>
      <title><![CDATA[Ons zintuiglijk apparaat is als een rooster waar je pasta doorheen drukt]]></title>
      <description><![CDATA[<p>Omdat ik een boek probeer te schrijven over de geschiedenis van het geest-stof-probleem (de vraag hoe uit hersenen ooit een ziel is voortgekomen) verzeilde ik in het werk van Richard Rorty, die onthutsende ideeën heeft over wat wij waarheid noemen. Vervolgens belandde ik in Simon Blackburns Truth, a Guide for the Perplexed (De waarheid, een gids voor wie er niet uit komt). Een van de eerste dingen die Blackburn opruimt is de suggestie dat iedereen zo zijn eigen waarheid heeft. Je kunt niet op alle beweringen reageren met een schouderophalend: “Ja, dat zeg jij, maar dat is ook maar een mening”. Het onhoudbare van deze positie blijkt als je vraagt of dit relativisme zelf ‘ook maar een mening’ is. Zo ja dan is het dus onwaar. En als het niet zomaar een mening is, waar komt deze wijsheid dan vandaan? Hangt de relativist als een God boven alle menselijke meningen waardoor hij in staat is te zien dat het slechts meningen zijn die niet kloppen met de waarheid? Die goddelijke positie bestaat helemaal niet. Nee, het is onmogelijk om op goede grond te stellen dat iedereen zo zijn mening heeft maar dat de waarheid elders ligt. Misschien moeten we vooraan beginnen. De wereld komt binnen via onze zintuigen. Maar we horen geen hondenfluitjes, we zien geen ultraviolet licht, we voelen niks van elektromagnetische golven, kortom, het is echt niet zo dat de wereld bij ons binnen komt zoals hij in feite is. Beschouw ons zintuiglijk apparaat als een rooster waar je pasta doorheen drukt. De ongevormde deegmassa aan de ene kant is de wereld buiten ons. De aard van de gaatjes in het rooster bepaalt de vorm waarin het deeg er aan de andere kant uitkomt. Het deeg komt dan binnen als slierten of schelpjes of spiraaltjes of halve boontjes. Helaas kun je aan de hand van die vormen alleen iets zeggen over het rooster, maar niets over de vorm van het deeg aan de andere kant. Daarvoor moet je boven het rooster gaan hangen. Alleen als je je als mens zou weten los te maken uit je zintuiglijke apparaat zou je kunnen zien hoe de wereld er echt uitziet. Dit is onzinnig. Je kúnt als mens helemaal niet weg klimmen van mens-zijn om dan zintuigloos te ‘zien’ hoe de wereld er ‘echt’ bij staat. Dat neemt niet weg dat we naar de wereld kijken met een zekere onrust, een verlangen, een vermoeden dat er meer gaande is dan je zo op het oog zou denken. Wat is er nou werkelijk gaande? Of, denkend aan het verleden: wat is er nu echt gebeurd? De detective stelt zich die vraag bij het ophelderen van de misdaad. De historicus wil het weten rond de Franse Revolutie. De gelovige vraagt het zich af rond het paasgebeuren. Was er een echte verrijzenis? Gerard Reve meende dat de Bijbel tegen elke interpretatie kan, behalve de letterlijke. Over de verrijzenis schreef hij: ‘Of hij waarlijk is opgestaan doet er niet toe. Waar het om gaat is dat men in een lied uitbarstte bij het lege graf.’ Ik ken meerdere gelovigen die het hier niet mee eens zijn. Zij weten het zeker, het is een belangrijke waarheid, dat Hij waarlijk is opgestaan. Zij voegen daaraan toe: als dát niet waar is dan gaat mijn hele geloof nergens over. We komen hier niet uit met redeneren. Ik geef graag het woord aan de Engelse dichter A. E. Housman. Hij verkent beide mogelijkheden in dit paaslied: Als u in die tuin in Syrië slaapt, eeuwen voorbij, / Niet wetend dat u vergeefs stierf, / Zelfs niet dromend hoe de haat die u wilde doven / Maar slechts kon aanblazen / Als rook en vuur opstijgt bij dag en bij nacht, / Vergeet dan de ochtend mensenzoon, rust zacht. Maar, als het graf openscheurde, / de steen weg rolde, / En u aan de rechterhand zit van de hoogste majesteit / En als u, daar gezeten, nog van uw tranen weet, / Uw doodsstrijd, uw bloed en zweet / Uw kruis uw lijden, het leven dat u gaf, / Buig u dan naar hier uit de hemel, / en zie en red ons. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ons-zintuiglijk-apparaat-is-als-een-rooster-waar-je-pasta-doorheen-drukt~b1ae7547/</guid>
      <pubDate>Thu, 6 Apr 2023 00:00:00 +00:00</pubDate>
    </item>
    <item>
      <title><![CDATA[Gezegend zijn zij die mensen om zich heen hebben die lijden onder hun lijden]]></title>
      <description><![CDATA[<p>Ongeveer 400 jaar geleden schreef John Donne: ‘Geen mens is een eiland; in zichzelf een geheel. Elk mens is een stuk van het vasteland, een deel van het continent. Als de zee een brok zou weg spoelen dan slinkt Europa, evenzeer wanneer er een rotsformatie of uw land of het land van uw buren zou verdwijnen. De dood van een ander vermindert mij, omdat ik een deel ben van de mensheid; vraag u dus niet af voor wie de klok luidt, hij luidt voor u.’ Er zijn duizenden manieren waarop we onze verwevenheid met anderen elke dag ervaren. Eén mens is geen mens. Bedenk dat er zonder anderen geen taal bestaat, geen vakantie, geen verjaardag, geen Pasen, geen liefde, en inderdaad, ook geen haat. Mens-zijn is alleen maar mogelijk te midden van andere mensen. Iedereen zegt dat Sartre zei: ‘De hel, dat zijn de anderen.’ Hij vergat eraan toe te voegen dat die anderen tevens onze geestelijke zuurstof zijn. Je kunt alleen maar mens worden als je een heleboel anderen naar binnen werkt. Een mensenkind dat niet door mensen wordt grootgebracht wordt geen mens. Dat gezegd zijnde staan we meteen in een niet zo makkelijk te doorgronden tegenstrijdigheid. Het kan wel zijn dat je geen mens wordt zonder anderen, maar eenmaal mens geworden wil je vervolgens weer zien weg te komen bij die anderen. Je wilt graag ‘je eigen leven’ leiden. Het werk van Samuel Beckett is één lange poging om, weg van alle anderen, jouw geheel eigen versie van ‘au, dat doet zeer!’ te roepen als reactie op het leven. Hij schreef er uitvoerig over zodat wij het zouden weten, dat hij bij ons weg wil. Echt van ons allemaal weg wil. Zo heb je net geleerd om ‘wij’ te zeggen en dan begint meteen de volgende leergang waarin je leert wat ‘ik’ betekent. En daar moet dan zo min mogelijk ‘wij’ in zitten. Als je er zo over schrijft lijkt het een onontwarbare kluwen, maar als je door je dag heen rolt heb je er niet echt veel last van. Ik kom op dit ik-en-wij verhaal door een artikel op de voorpagina in Trouw van afgelopen zaterdag. De kop luidde: ‘Niet tot last willen zijn, dat telt zwaar bij denken over euthanasie’. Zo zijn er mensen die willen dat hun leven beëindigd wordt zelfs als ze redelijk gelukkig zijn in hun demente toestand, omdat ze hun kinderen dat schouwspel willen besparen. Niet tot last willen zijn. Meestal wordt er een mildere vorm van ‘tot last zijn’ bedoeld. Je ziet hoe jouw ziekte ook voor je man en je kinderen een hele sjouw aan het worden is. Het Nederlandse euthanasiebeleid is gebaseerd op autonomie en barmhartigheid. Die barmhartigheid, het meevoelen met andermans lijden, dat is niet zo ingewikkeld. Maar die autonomie? Ik heb maar één keer een euthanasie meegemaakt waarbij de man die het leven ging verlaten door niemand werd bijgestaan die hem persoonlijk liefhad. Het was tijdens de aidsepidemie. Er was alleen maar wat ik zou willen noemen ‘betaalde liefde’ in de gedaante van mijn persoon die hem de medicatie toediende. Hij was blind door een toen veel voorkomende ooginfectie. Ik vond het hartverscheurend. Omdat ik niet weg kon bij de gedachte dat ook hij, eens op een dag, verwelkomd werd in de wereld met de kreet: ‘Het is een jongetje!’ Terwijl er nu niemand was die hem nog één keer een kus zou willen geven. Zijn familie was als de dood voor zijn aids. Je zou kunnen zeggen (met de nadruk op ‘zou’): wel het toppunt van autonomie dit. Niemand die hem aanmoedigde. Maar wat een armoede evengoed. In het Trouw-artikel staat heel correct dat artsen zich rond euthanasie niet mogen laten leiden door de overweging dat de man of vrouw in kwestie het zo naar vindt voor hun geliefden dat ze ziek zijn. Want is dat niet een aantasting van hun autonomie? Wordt het zo geen bezoedeld besluit? Geen mens is een eiland. Natuurlijk vreet het aan je om te zien wat je ziekte met de anderen doet. Je weet zelfs dat jouw dood een brok van hun vasteland zal afbreken. Gezegend zij die mensen om zich heen hebben die lijden onder hun lijden. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/gezegend-zijn-zij-die-mensen-om-zich-heen-hebben-die-lijden-onder-hun-lijden~bd672013/</guid>
      <pubDate>Fri, 31 Mar 2023 00:00:00 +00:00</pubDate>
    </item>
    <item>
      <title><![CDATA[Ze beulen je af en dan, ziedaar het graf]]></title>
      <description><![CDATA[<p>In mijn column van vorige week over de nomadisch werkende huisarts schreef ik dat ik over één waarnemend huisarts hoorde dat zij driehonderd euro per uur vroeg. Dit leidde tot woedende reacties van waarnemende huisartsen. Men eiste een rectificatie en ik voldoe graag aan die eis. Temeer daar ik in een levensfase verkeer waarin je pardoes kunt worden uitgeleverd aan een waarnemende huisarts. Het juiste tarief is om en nabij de zeventig euro in kantooruren en rond de negentig euro in de avond en nacht. Helaas beet iedereen zich vast in die driehonderd euro en ging niemand in op mijn klacht over de teloorgang van de continuïteit in de arts-patiëntrelatie die het gevolg is van de zwervende huisarts. Over naar het thema van vandaag: het proefschrift van Manon Boddaert. Zij was al aan het woord in deze krant afgelopen zaterdag, maar het thema is zo belangrijk en wordt zo gretig veronachtzaamd dat ik het er graag nog een keer over heb. Haar proefschrift heet: Quality Palliative Care for All – WANT IT! – Towards Death, While Alive. Wat ik zou vertalen als: goede palliatieve zorg voor iedereen – vraag er nou om! – levend op weg naar de dood. Bladerend door het proefschrift werd ik herinnerd aan een ontmoeting in mijn verpleeghuis met een betrekkelijk jonge vrouw (begin vijftig) die na anderhalf jaar intensieve behandeling (chemo, operaties, bestraling) te horen kreeg dat de dokter was uitgepraat. Voor de onafwendbare fatale afloop werd zij overgeplaatst naar het verpleeghuis. Ze was woedend en legde het graag uit. ‘Ze hebben me anderhalf jaar lang geprest, pijn gedaan, ziek gemaakt, op me ingepraat, duizend keer geprikt, bloed afgenomen, gescand, bloed gegeven, ik heb anderhalf jaar lang meer gekotst dan gegeten, ik weet allang niet meer wat een maaltijd is, of een hele nacht slapen, het was één lange marteling, ik zie eruit als iets uit een spookfilm, ik voel me volledig uitgeruimd, afgebrand, geestelijk en lichamelijk, ik kan niet eens rechtop zitten in bed, en dat alles om aan het einde te horen te krijgen dat ze niks meer hebben en dat ik dood ga.’ Ze beulen je af, zei collega R., en dan, ziedaar het graf. Boddaert weet dat dit anders kan en heeft onderzoek gedaan naar de mate waarin het ook inderdaad anders gebeurt. Palliatieve zorg betekent dat het streven van de geboden hulp niet langer genezing is, maar comfort. Als de dood onafwendbaar nadert is het zinloos om de tumor zo klein mogelijk te laten zijn. Besteed dan in godsnaam aandacht aan het welzijn van de zieke. Helaas is het zo dat artsen én patienten ook in die laatste weken of maanden vaak bereid blijven tot zinloze behandelingen die niets opleveren, die duur zijn, die de zieke beschadigen zelfs, en die er vooral voor zorgen dat er geen of nauwelijks ruimte is om afscheid te nemen. Waarom? Doodsangst, onze meest hardnekkige reisgenoot. Palliatieve zorg betekent onder andere een zo nuchter mogelijke omgang met deze angst. Ja, dat kan en het is bijna altijd een zegen voor de betrokkenen. Specialistische geneeskunde kan zo veel schade aanrichten doordat men meent dat er slechts twee benaderingswijzen zijn van een ziek mens: vechten voor genezing of aan zijn lot over laten. Het is een vals dilemma, want je kunt ook voor iemand zorgen. Helaas ligt dat de gemiddelde specialist niet zo, vandaar dat ze doorgaan met ‘genezen’, nu tussen aanhalingstekens. Samuel Beckett schreef: ‘Wat ik vergeefs probeer te zeggen kan men op vele manieren vergeefs proberen te zeggen.’ Zo klinkt elk pleidooi voor een geneeskunde die zich menswaardig gedraagt in het zicht van de dood. Boddaert toont aan dat palliatieve zorg niet zo mismoedig hoeft te worden bekeken. Het betaalt, in alle opzichten. Wat ik moeilijk verteren kan is dat chirurgen als Dirven en Van Eijck in november als mensenredders werden onthaald bij Op1 door Charles Groenhuijsen omdat ze een uitzinnig efficiënte therapie meenden te hebben tegen een bepaalde hersentumor en tegen alvleesklierkanker. Het was allemaal woest speculatief en zal voorlopig echt helemaal niets opleveren voor de slachtoffers. Terwijl palliatieve aandacht onmiddellijk en aantoonbaar leidt tot lijdensverlichting bij stervende mensen. Maar er is niet één talkshow die Manon Boddaert heeft gevraagd. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ze-beulen-je-af-en-dan-ziedaar-het-graf~bb98954b8/</guid>
      <pubDate>Fri, 24 Mar 2023 00:00:00 +00:00</pubDate>
    </item>
    <item>
      <title><![CDATA[Het blijft een hachelijke zaak: nomadisch werkende huisartsen]]></title>
      <description><![CDATA[<p>Als u uitgetobd bent over stikstof, migratie en klimaat dan hebben we nog een zorgcrisis voor u. Hier een vignet, mij vorige week aangereikt door meneer F., 82 jaar oud en worstelend met prostaatkanker. Hij had pijn en ging naar de huisarts. Er was een nieuwe arts, of er waren een paar nieuwe, in zijn dorpspraktijk neergestreken. Bij wijze van openingszet deelde zij hem kittig mee: “U moet weten dat ik hier alleen op maandagen zit”. Waarop meneer F., veel bitser dan hij bedoelde, naar haar uitviel met de mededeling: “En u moet weten dat dit ons laatste gesprek is. Tot nooit meer ziens mevrouw”, en beende naar buiten. De pijn maakte hem narrig. Op dinsdag trof hij een andere, eveneens parttime werkende huisarts, “maar die zit er zowaar drie dagen”. Jonge huisartsen werken tegenwoordig vaak nomadisch. Ze trekken rond van praktijk naar praktijk, doen veel waarneming en verdienen op die manier meer dan genoeg. Ik hoorde laatst van een jonge waarnemer die 300 euro per uur in rekening bracht voor haar onschatbare inbreng. In Medisch Contact van 2 maart legt Danka Stuijver (zelf waarnemend huisarts) uit waarom jonge huisartsen niet zelf een praktijk willen runnen. ‘Het kan worden opgevat als een vorm van staken … ze geven aan zich een onbetekenend radertje te voelen in een log, bureaucratisch, wantrouwend en conservatief systeem’. Ze weten wel dat ‘de vaste huisarts de kracht en kern vormt van het huisartsenvak, maar zij durven die persoon niet te zijn. Ze willen zich niet committeren als praktijkhouder uit angst te worden opgeslokt in een zorgsysteem van steeds meer eisen, regels en taken die bij de huisarts over de schutting worden gegooid.’ En zo verdwijnt een van de belangrijkste aspecten van de relatie tussen een dokter en een ziek mens: continuïteit. Dat een jonge arts in alle rust beargumenteert waarom zij geen kwaliteit kan leveren, en ook niet zál gaan leveren, is behalve een gotspe ook nogal slecht nieuws voor mijn generatie. Het betekent dat je bij acute nood buiten kantooruren, bezocht wordt door een arts die jou nog nooit gezien heeft. En die zal je sneller naar een Spoedeisende Hulp sturen. De nomadisch werkende huisarts betekent het wegvallen van een filter dat voorkwam dat de verkeerde problemen op de Spoedeisende Hulp belandden. Er is nog een oorzaak van te veel ouderen op de Spoedeisende Hulp: de sluiting van de verzorgingshuizen. Het gebeurde onder staatssecretaris Martin van Rijn, van de PvdA, die daarmee moeiteloos de mensen waar zijn partij iets voor zou moeten betekenen in de shit liet zakken. Het is met gemak de domste, schadelijkste en uiteindelijk duurste manoeuvre ooit bedacht binnen een Haags bureel. Opnieuw werd er een filter verwijderd tussen thuis en ziekenhuis, dit keer in de vorm van de verpleegkundige in het verzorgingshuis die in samenspraak met de huisarts onnodige ziekenhuisopnames kon voorkomen. Het grijpt allemaal mooi in elkaar om de hoeveelheid ellende te vergroten. Door de sluiting van de verzorgingshuizen zijn ouderen er in de thuissituatie vaak veel beroerder aan toe dan voorheen. En ze worden buiten kantooruren bediend door huisartsen die deze mensen helemaal niet kennen. Vervolgens is er in het ziekenhuis na acht uur ’s avonds te weinig grijs haar aanwezig. Dat wil zeggen: te weinig oudere, ervaren artsen die niet meteen op diagnosejacht gaan. Artsen die de tijd durven nemen om misschien wel helemaal niets te doen. Ja, dat kost meer tijd dan de protocolmachine aan het draaien te zetten. Ik was zelf ooit een jonge arts en weet nog heel goed hoe ik mijn verlegenheid rond de vraag wat te doen wist te begraven onder een barrage van diagnostische fratsen. We eindigen op een noot van hoop. Ook binnen geneeskunde is men zich bewust van deze misstanden en er zijn initiatieven rond de gebroken heup bijvoorbeeld, of bij kanker op hogere leeftijd, om medische interventies te doseren. Daarnaast is het aan ouderen om zich te wapenen tegen de ellende waar je in kunt belanden met je oudere lijf door iets op te schrijven over wat je niet wilt dat er met je gebeurt. En iemand aan te wijzen die het voor je opneemt, zo mogelijk een van je kinderen. Maar het blijft een hachelijke zaak: nomadisch werkende huisartsen en de gevolgen van hun zwervende bestaan. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/het-blijft-een-hachelijke-zaak-nomadisch-werkende-huisartsen~b2797903/</guid>
      <pubDate>Fri, 17 Mar 2023 00:00:00 +00:00</pubDate>
    </item>
    <item>
      <title><![CDATA[Pas op, want nu volgt het einde van alles]]></title>
      <description><![CDATA[<p>Tegen beter weten in begon ik te lezen in Katie Macks boek The End of Everything (Astrophysically Speaking). Zij is astrofysicus met als specialisatie (of obsessie) de bestudering van de vraag hoe het verder gaat met het heelal. Een van de opvallendste aspecten van onze ideeën over de kosmos is dat we menen dat daar niet veel gebeurt. En als er al eens iets gebeurt dan is dat zo ver weg dat het ons nauwelijks raakt. Mack trekt dit vloerkleedje schielijk onder al je meubilair vandaan met als gevolg dat de hele boel in de lucht komt te hangen. Ik begrijp niet veel van haar tekst. De meeste toestanden die fysici beschrijven, bestaan voor 80 procent uit wiskundige vergelijkingen die zich op astronomische afstand bevinden van de wereld zoals ik die begrijp. Zo kan ik het niet helpen om aan het begin van het heelal te denken als een compacte bal ongeveer het formaat van, zeg eens wat, de maan? Nee, kleiner. Ik moet er wel omheen kunnen lopen. Deze bal bevindt zich in een ruimte en vliegt ineens in brand en dan wordt alle materie alle kanten op geslingerd en dat stolt dan totdat je sterren krijgt. En die sterren draaien allemaal om elkaar heen want ze trekken elkaar aan. En een van die sterren is onze zon waar wij omheen draaien. Mack toont in haar boek aan dat dit de welhaast uitzinnig vervormde versie is van het werkelijke gebeuren. Er was geen compacte bal. Er was geen ruimte. Er was geen tijd. En het begon 14 miljard jaar geleden met ‘een ogenblikkelijke groei’. Fysici proberen zicht te krijgen op wat er gebeurde in de eerste biljoenste van een biljoenste seconde. Er is namelijk een echo aanwezig van die uitgangsklap in de vorm van de Cosmic Microwave Background, een signaal dat is blijven hangen. Door de eigenschappen daarvan te bestuderen kunnen we conclusies trekken over hoe materie er toen misschien uitzag. Er waren nog geen atomen bijvoorbeeld. Voordat ze oversteekt naar het einde van alles werpt ze eerst, bijna in het voorbijgaan, een blik op wat ons hier staat te wachten, lang voordat de kosmos ermee ophoudt. Over ongeveer vijf miljard jaar zal de zon opzwellen tot wat astrofysici een rode reus noemen, een bekende fase in het leven van sterren. De zon wordt dan zo groot dat Mercurius en waarschijnlijk ook Venus zullen worden opgeslokt. De oppervlakte temperatuur op aarde zal dan zo’n 1500 graden zijn. Al ‘ons’ water zal verdampen en er blijft niets over behalve een verkoolde rots. Dat ‘verkoolde’ klinkt goed, maar alles wat kan verkolen is dan kooldioxyde geworden en er rest alleen gloeiend gesteente. Wij kennen geen enkele levensvorm die daar zou kunnen bestaan. Misschien hebben we ons tegen die tijd zodanig omgevormd dat we daar best tegen kunnen. Of, andere mogelijkheid, misschien zijn we dan reeds lang verhuisd naar een planeet die een beetje op de onze lijkt. Maar dan zijn we echt nog niet uit de brand hoor. Pas op, hier raakt de astrofysica in haar element, want nu volgt het einde van alles. Het gebeurt langs wegen die ik niet begrijp en dus ook niet kan navertellen. Ik geef u de Disneyversie. U weet dat verre sterrenstelsels zich met onwaarschijnlijke snelheden van ons verwijderen. Als alles in het heelal van elkaar blijft wegvliegen dan dooft uiteindelijk het licht en blijft er een donkere lege ruimte over met hier en daar een steenklomp die in een eindeloze leegte rond zweeft. Het kan ook zijn dat de hele boel als de omhoog gegooide steen weer naar beneden komt zodat het allemaal eindigt in die compacte bal waaruit het vertrok. En dat bergt dan weer de mogelijkheid in zich dat het hele feest opnieuw begint. Er zijn optimisten die geloven dat we misschien iets van een erfenis zouden kunnen doorgeven aan ‘de mensen’ die in ‘het volgende heelal’ hun kans gaan krijgen. Dat lijkt me nou echt een Disney-mogelijkheid. En trouwens, wat zouden we doorgeven: ‘Kijk uit!’? Mack eindigt met de vraag of er iets nog zin heeft als ooit echt alles verloren zal gaan? Want wij zijn, vrees ik, niet langer geschreven in de palm van Zijn hand. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/pas-op-want-nu-volgt-het-einde-van-alles~bd360fcb/</guid>
      <pubDate>Thu, 9 Mar 2023 00:00:00 +00:00</pubDate>
    </item>
    <item>
      <title><![CDATA[Zo hartverscheurend slecht sterven als Keats overkwam, dat doen we elkaar niet meer aan]]></title>
      <description><![CDATA[<p>Iets meer dan tweehonderd jaar geleden stierf John Keats in Rome. Hij was pas 25 jaar oud. Keats was een uitzonderlijk begaafde jonge dichter, tijdgenoot van Lord Byron en Percy Bysshe Shelley maar afkomstig uit een heel ander milieu. Byron en Shelley behoorden tot de aristocratie en waren altijd verzekerd van drie maaltijden per dag en een fraai dak boven hun hoofd. Keats was van eenvoudiger komaf. Zijn vader was herbergier in Londen. Hij stierf in 1804 na een val van zijn paard. In 1810 volgde Keats’ moeder, zij stierf aan tuberculose. In 1818 trof dezelfde ziekte zijn jongere broer Tom die hij verpleegde tot zijn einde. Tuberculose was toen grotendeels onbegrepen en men aarzelde over een erfelijke component. Het was inderdaad zo dat de ziekte binnen sommige families veel slachtoffers maakte. Nu weten we waarom. Keats werd zelf mogelijk geïnfecteerd toen hij zijn jongere broer Tom liefdevol verzorgde in zijn laatste dagen. Keats volgde een medische opleiding in Guy’s Hospital maar dreef geleidelijk het literaire leven in. Op de avond van 3 februari 1820 nam hij de koets uit de stad terug naar huis. Hij had geen overjas aan en reed op zijn goedkoopst buiten op de koets mee. Het was bitter koud en toen hij zijn huis binnenstrompelde had hij hoge koorts. Hij ging meteen naar bed, waar zijn vriend en huisgenoot Charles Brown hem een nachtmutsje bracht. Keats hoestte en er viel een druppel bloed op het laken. “Geef mij de kaars Brown, laat mij kijken naar dit bloed.” Hij keek zijn vriend aan en zei: “Ik ken de kleur van dat bloed. Het is slagaderlijk bloed. Die druppel bloed is mijn doodvonnis. Ik moet sterven.” In de nu volgende maanden werd zijn ziekte steeds ernstiger. Hij was verliefd op Fanny Brawne en zij op hem, maar hij was te arm en te ziek om haar ten huwelijk te durven vragen. Vrienden en weldoeners kwamen op het onzalige idee om Keats naar een warm klimaat te sturen in de hoop op genezing. De keuze viel op Italië. Joseph Severn werd zijn reisgenoot. Hij was beginnend schilder en meer goede bekende dan dierbare vriend. Severn wilde best voor Keats zorgen, maar zag ook een kans om zijn artistieke carrière een zetje te geven door in Rome wellicht de grote Canova te ontmoeten. Ze vertrokken op 17 september 1820 uit Londen en kwamen op 15 november in Rome aan. De reis viel Keats erg zwaar. Hij twijfelde al gauw aan de wijsheid van het besluit om zich los te scheuren van Engeland, en vooral van Fanny, om ergens in een vreemd land zijn zekere dood tegemoet te gaan. In Rome werden ze terzijde gestaan door een Engelse arts, dokter Clarke, die zich keurig hield aan wat men toen dacht dat zich afspeelde in het menselijke lichaam. Aderlaten was nog altijd een geliefde remedie. Artsen deden toen dingen die zieke mensen alleen maar zieker maakten (ja, komt ook nu voor, ik weet het). Zo besloot dokter Clarke om de broodmagere doodzieke bloedhoestende Keats bloed af te tappen. Ook vond hij dat de maag van de zieke het niet meer goed deed, zodat hij spaarzaam te eten kreeg. Helaas was collega Clark ook erg zuinig met de opium die Keats’ sterven had kunnen verzachten. Severn trok zich daar gelukkig niet veel van aan. Hij was trouwens veranderd van goede kennis in een toegewijde eindeloos geduldige verpleger. Keats smeekte letterlijk dagelijks om de dood. Elke brief uit Engeland maakte hem wanhopiger omdat zo’n schrijven hem meenam naar een wereld die hij nooit meer zou zien. Hij vroeg Severn de brieven te verbergen. Keats was niet gelovig en moest het in zijn ellendige laatste uren zonder God doen ‘en zonder filosofie’ voegde Severn eraan toe, want hij verloor bij vlagen alle geestelijke overzicht. Op 23 februari rond vier uur riep hij: “Severn – ik – beur me op – ik sterf – ik zal makkelijk sterven – wees niet bang – flink zijn en godzijdank het is zover!” Hij stief in Severn’s armen. Slecht sterven komt nog altijd voor, maar zo hartverscheurend slecht sterven als Keats overkwam (terwijl er ook toen goede pijnstilling met opium voorhanden was), dat doen we elkaar niet meer aan. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/zo-hartverscheurend-slecht-sterven-als-keats-overkwam-dat-doen-we-elkaar-niet-meer-aan~b0e93c43/</guid>
      <pubDate>Fri, 3 Mar 2023 00:00:00 +00:00</pubDate>
    </item>
    <item>
      <title><![CDATA[De wilsverklaring doet denken aan kaarsenbranderij]]></title>
      <description><![CDATA[<p>Er zijn nu 290.000 mensen in Nederland die worden getroffen door dementie, hoorde ik op de televisie. Een van de wegen waarlangs men zou willen ontsnappen uit het instortende brein, is de schriftelijke wilsverklaring. De NVVE, de Nederlandse Vereniging voor een Vrijwillig Levenseinde, heeft een wilsverklaring ontworpen. Het lijkt alsof daarin alle hoeken en gaten van je toekomstige ellende worden genoemd, plus daarbij de door de arts te nemen of na te laten maatregelen als al die ellende werkelijkheid wordt. Veel mensen denken dat het invullen van dit formulier ertoe zal leiden dat een dokter hun leven zachtjes zal doen eindigen als ze dreigen weg te zakken in dementie. Zo werkt het niet. De wilsverklaring doet denken aan kaarsenbranderij. Ik weet waar ik het over heb, ik doe het zelf ook. Je steekt een kaars op en hoopt daardoor Maria of het Noodlot te vermurwen, zodat je geliefde geneest van haar ziekte of slaagt voor haar examen. Het grappige is dat je heel goed weet dat het zo niet werkt. En toch stelt het gerust, want als ze niet geneest of toch zakt, dan weet jij dat het in ieder geval niet aan jou ligt. De wilsverklaring heeft een vergelijkbaar ritueel aspect. Hier is wat meer uitleg op zijn plaats. Allereerst: je hebt helemaal geen wilsverklaring nodig zolang je zelf kunt zeggen dat je dood wilt. Dat je dementeert wil niet altijd zeggen dat je geen samenhangende doodswens meer zou kunnen uiten. Je zult het wellicht niet meer uitvoerig weten te betogen, maar dat hoeft ook niet. Een goede verstaander heeft ook hier genoeg aan een half woord, of nog een beetje minder zelfs. Een wilsverklaring helpt dan wel, maar is niet strikt noodzakelijk. Toch is de wilsverklaring niet volkomen zinloos. Hij is zelfs onontbeerlijk als je in de latere stadia van dementie wilsonbekwaam bent en bij het invullen nu al besluit dat je straks euthanasie zou willen. Om dat voor elkaar te krijgen moet je wel ongelukkig zijn in je dementie. En iemand moet een arts voor je zien te vinden die bereid is om euthanasie te verlenen aan een persoon die niet snapt wat hem of haar wordt aangedaan. Die arts is niet zo makkelijk te vinden, maar ze zijn er wel. Ik zei net: zo werkt het niet. Ik vertel u hoe het dan meestal gaat. Mevrouw Jansen is 75. Haar man vindt dat ze erg veel vergeet. Verder heeft ze een bizar voorraadbeheer. Er zijn dertig pakken koffie in huis, nergens afwasmiddel en drie closetrollen in de diepvries. Diagnose alzheimer. Wilsverklaring ingevuld. Na twee jaar gaat het thuis niet meer. Want ze is ’s nachts onrustig, meneer slaapt niet meer, hij wordt kribbig, wanhopig en soms zelfs agressief naar haar toe. Mevrouw vindt dat het best wel gaat. En zij vindt dit, omdat dementie je meestal berooft van het vermogen om te zien hoe het met je is. Ze heeft dan ook geen idee hoezeer de ziekte haar man sloopt. Verpleeghuisopname nadert en haar zoon herinnert haar aan de wilsverklaring waarin ze het verpleeghuis zeer beslist afwijst. Haar reactie: “Wou jij je moeder soms dood hebben?” Ze moet ervan huilen. Gelukkig waait dat snel weer weg. En ze belandt in het verpleeghuis met in haar handen het document dat dit had moeten voorkomen. Ze is in het verpleeghuis eigenlijk niet eens zo ongelukkig. Haar man en kinderen zijn dat wel en bovendien zijn ze boos, omdat mevrouw er alles aan gedaan had om niet in het verpleeghuis te eindigen. Ze vinden een arts die bereid is tot euthanasie bij wilsonbekwamen. Die gaat twee keer bij haar op bezoek en zegt: “Uw moeder is niet hopeloos ongelukkig, sorry.” En hij gaat weer. Dit is hoe het bijna altijd gaat en dit is waarom er zo’n 40.000 Nederlanders wegens dementie in het verpleeghuis zitten, vaak mét de wilsverklaring die dat had moeten voorkomen. Kaars opgestoken en toch doodziek geworden. Moeten we hier niet iets tegen ondernemen? Ik zou niet weten wat. Dit is planeet aarde. Dementie is een van de vele zaken hier, die beslist niet goed geregeld zijn. U kent er vast nog wel een paar. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-wilsverklaring-doet-denken-aan-kaarsenbranderij~bdff784c5/</guid>
      <pubDate>Fri, 17 Feb 2023 00:00:00 +00:00</pubDate>
    </item>
    <item>
      <title><![CDATA[Ramon y Cajal en de ontdekking van de synaps]]></title>
      <description><![CDATA[<p>In The New York Review of Books las ik een artikel over Ramon y Cajal (1852 – 1934) de Spaanse neurowetenschapper. Deze kwalificatie is nogal voorbarig omdat de neurowetenschap eigenlijk nog nauwelijks bestond in zijn tijd. We wisten al wel dat spierbewegingen en geestelijk leven door de hersenen gestuurd worden, maar over de precieze aard van deze sturing tastte men nog in het duister. Wij eigenlijk ook nog hoor, maar ons tasten is wel veranderd. Ik kom daar zo op terug. Om het revolutionaire aspect van Cajal’s werk te waarderen moeten we eerst naar de Italiaanse arts Camillo Golgi (1843 – 1926) die menselijk weefsel onder de microscoop bestudeerde. Als je weefsel in heel erg dunne plakjes snijdt om die onder doorvallend licht in de microscoop te bekijken dan zie je nauwelijks iets. De plakjes zijn bijna doorzichtig. Je kijkt door een microscoop nooit óp een stukje weefsel, maar er doorheen. In 1873 ontdekte Golgi een methode om cellen aan te kleuren zodat je ze van elkaar kon onderscheiden. Hij gebruikte zilvernitraat (‘helse steen’) dat binnen de cel tot een zwart neerslag van zilversulfide leidt. In zenuwcellen zag hij dat die lange uitlopers hadden, axonen, die een onontwarbare kluwen vormden. Men beschouwde de hersenen toen als één netwerk van cellen met hun uitlopers. Cajal vond dit onwaarschijnlijk omdat hersenen enigszins vervormbaar moeten zijn. Hoe zouden we anders nieuwe dingen kunnen leren? Als de zenuwcellen één netwerk vormen waarin de connecties voor altijd vast liggen dan kan er nooit iets nieuws ontstaan. Onze dagelijkse ervaring is dat er steeds iets nieuws ontstaat. Wijzigingen moeten mogelijk zijn dus deugt er iets niet aan dat netwerkidee. In 1877 had een Engelse onderzoeker, Sharpey-Schafer, ontdekt dat de zenuwuitlopers in kwallen wel verstrengeld waren maar geen contact maakten. Hij meende terecht dat hij als eerste een zenuwstelsel beschreef dat bestond uit afzonderlijke eenheden. De Royal Society betwijfelde zijn werk en hij werd verzocht het in te trekken. Cajal begon met Golgi’s kleurmethode in 1886 en zag dat zenuwcellen toch echt onafhankelijk van elkaar bestonden. Het duurde even voordat dit nieuws inzonk. In 1906 kreeg hij samen met Golgi de Nobelprijs voor geneeskunde. Bij die gelegenheid hielden ze allebei een toespraak. Golgi verdedigde nog steeds het netwerkmodel. Cajal verwierp het. Ik weet niet of ze elkaar waardeerden of verachtten. Cajal was ook een begenadigd tekenaar. Zijn anatomische tekeningen zijn onmiddellijk herkenbaar als ‘een Cajal’. Dat is enigszins bedenkelijk. Hij werkte als volgt: hij bestudeerde een aangekleurd plakje hersenweefsel, ging vervolgens naar het café en keerde dan wat later terug om het geziene uit zijn hoofd te tekenen. Hij meende dat een letterlijke versie onbegrijpelijk zou zijn. Wat we hier ook van denken, zijn anatomische ontdekking was baanbrekend, want nu was de weg vrij voor de ontdekking van de precieze aard van de connecties in de hersenen. De ruimte die Cajal zag tussen de zenuwcellen en de uitlopers noemen we nu de synaps. Zenuwcellen kunnen elkaar een stootje geven via deze spleet die gevuld is met stoffen die het doorgeven van een stootje kunnen tegenhouden of makkelijker maken, de neurotransmitters. En door hun steeds wisselende concentratie in de synapsen veroorzaken zij die duizelingwekkende variatiemogelijkheid die betekent dat er altijd nieuwe wegen zijn waarlangs een impuls kan reizen in onze hersenen. Hetgeen verklaart waarom we iets kunnen leren, en afleren, en herinneren en vergeten. Men hoopt met psychomedicatie (slaappillen, antipsychotica, antidepressiva enzovoort) de activiteit van neurotransmitters zodanig te wijzigen dat je van je geestelijke probleem af raakt. Ja, dat is inderdaad een sprong in het duister, omdat we van de meeste geestesziekten nog altijd geen idee hebben welke neuronen zich anders zouden moeten gedragen om het probleem op te lossen. Dat neemt niet weg dat we soms wel degelijk raak schieten al weten we niet goed waarom het raak is. Dit is één variant van rondtasten in de neurowetenschap. Er bestaat ook een andere variant, en die is voor de filosoof. Cajal dacht, weifelend, ‘psychische cellen’ te hebben ontdekt, die nauw zouden samenhangen met geestelijk leven. Op dit punt zijn we nog steeds waar ook Cajal wel vermoedde dat we waren: het is nog altijd onduidelijk hoe geestelijk leven uit hersenen voortkomt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ramon-y-cajal-en-de-ontdekking-van-de-synaps~be96631f0/</guid>
      <pubDate>Fri, 10 Feb 2023 00:00:00 +00:00</pubDate>
    </item>
  </channel>
</rss>
