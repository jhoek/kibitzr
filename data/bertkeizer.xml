<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Ik word gek van de gretige verontwaardiging over de Nederlandse euthanasiepraktijk]]></title>
      <description><![CDATA[<p>Ergens in 1996 zat ik in Engeland in een tv-interview over euthanasie in Nederland. Men zag het als een collectieve omleggerij waarin je als weerloos oud mens geen kans had. Vandaar dat veel ouderen een credo-card op zak hebben, waarin ze de dokter vragen hen niet dood te maken als ze in de Spoedeisende Hulp van een ziekenhuis belanden. Credo-card? Ik had er nog nooit van gehoord. Ontkennen is zinloos in zo’n situatie want er ontspint zich dan toch een gesprek over die verrekte credo-card, die er volgens jou helemaal niet is. O nee? Waarom hebben we het er dan over?</p>
<p>We zijn nu zesentwintig jaar verder en via zijn nieuwsbrief kreeg ik een recent interview te horen van Raphael Cohen-Almagor, hoogleraar politicologie aan de universiteit van Hull, over euthanasie in Nederland.</p>
<p>Hij vertelt dat hij zich zorgen maakt over de toestanden in Nederland waar de euthanasiepraktijk volkomen uit de hand gelopen is. Dat komt onder andere doordat er hier geen onderscheid wordt gemaakt tussen euthanasie en hulp bij zelfdoding. Bij euthanasie injecteert de arts het dodelijke middel. Hulp bij zelfdoding betekent dat de man of vrouw in kwestie zelf een drankje moet drinken. Hij meent dat dat injecteren onvermijdelijk leidt tot het doden van patiënten die dat eigenlijk niet willen.</p>
<p>Hij zegt dat ouderen die levensmoe zijn in Nederland gewoon euthanasie krijgen al hebben ze geen lichamelijke kwalen die hun verzoek zouden kunnen rechtvaardigen. Hij vertelt de interviewer dat hij de Nederlandse euthanasiepraktijk reeds vele jaren van zeer nabij volgt en grondig bestudeert. Het Brongersma-arrest, waarin de Hoge Raad stelt dat het lijden bij euthanasie veroorzaakt moet zijn door een medisch classificeerbare ziekte, is kennelijk aan hem voorbijgegaan.</p>
<p>Maar dit zijn slechts de inleidende beschietingen, het echte werk komt als we afdalen naar de anekdotiek. Wat gebeurt er nou echt in de euthanasiepraktijk daar in Nederland? De euthanasie-onderzoeker stuit hier op een hindernis waar hij niet omheen kan: hij moet het doen met wat mensen zeggen dat ze doen. Er is een vergelijkbaar probleem met onderzoek naar seksuele activiteiten. De beroemde Kinsey-rapporten uit 1948 en 1953 over wat mannen en vrouwen zoal doen op geslachtelijk gebied waren uitsluitend maar dan ook geheel gebaseerd op wat deze mannen en vrouwen zeiden dat ze deden. Wat ze in werkelijkheid deden, bleef ontoegankelijk voor de onderzoeker die zich immers niet steels ophield in slaapkamer of struweel.</p>
<p>Onze professor wordt hier niet zenuwachtig van. Zo vertelt hij dat hij van een jurist in Groningen hoorde dat de tweede opiniearts, die door de uitvoerende arts moet worden geraadpleegd, volstaat met een telefoontje naar de collega, waarmee de zaak geregeld is. De reden waarom het zo gaat is dat Nederland zo’n groot land is en dus niet makkelijk te bereizen. De feiten: SCEN-artsen, zoals ze heten, zijn actief in hun eigen regio. In Amsterdam zijn er veertig waarvan er wekelijks drie dienst hebben.</p>
<p>De interviewer vraagt hem vervolgens om een voorbeeld te geven van de gruwelen die hij in ons land aantrof. Zijn voorbeeld: hij was in gesprek met een Nederlandse psychiater en die vertelde hem dat de vrouw van een bevriende collega beviel van een kindje met downsyndroom. Toen het kind twee jaar was, besloot deze arts om het kind te doden omdat het geen menswaardig leven had. Het werd gerapporteerd als een natuurlijke dood. Desgevraagd zei de psychiater dat hij zich hier wel in kon vinden. U vraagt zich af wat de heimelijke moord op een kind met downsyndroom te maken heeft met de Nederlandse euthanasiepraktijk? Ik heb hem deze vraag voorgelegd. Zijn antwoord: het is endemisch. Wat is endemisch? Het vermoorden van kinderen met downsyndroom? Nee, het gemak waarmee men hier dodelijke middelen injecteert. Dan krijg je onvermijdelijk dit soort toestanden.</p>
<p>Het is de gretige verontwaardiging, gekoppeld aan een gelukzalig besef van eigen voortreffelijkheid, waar ik gek van word en ik weet niet hoe het te ondergraven, zonder mijn voet in dezelfde hondenhoop te zetten.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ik-word-gek-van-de-gretige-verontwaardiging-over-de-nederlandse-euthanasiepraktijk~bab1a89d/</guid>
      <pubDate>Fri, 11 Nov 2022 01:00:00 +00:00</pubDate>
    </item>
    <item>
      <title><![CDATA[De neiging om ons groepsgewijs af te zetten tegen die andere groep zit erg diep]]></title>
      <description><![CDATA[<p>Had u ook zo te doen met die voetballers die een band om moeten doen die bewijst dat ze helemaal vóór iets zijn waar ze het thuis beter niet over kunnen hebben? Je zult maar de speelbal zijn tussen twee drammerige groepen waarin je je beweegt. Toen ik als coassistent definitief in de witte jas was aangeland werd ik eens bezocht door een vriend en zijn vriendin in het Emma Kinderziekenhuis.</p>
<p>Ik had mijn lange haar nog om te bewijzen dat ik niet helemaal was overgelopen naar de vijand. De vijand? Ja, zij leefden macrobiotisch, veelal aan de hand van de I Tjing, zelfgekweekte groenten, een heilig geloof in De Natuur, vleugje Steiner erbij, beetje astrologie hier en daar en onder dit alles de rotsvaste overtuiging dat de medische wetenschap weinig anders deed dan de natuurlijke menselijke weerbaarheid ondergraven en daarvoor nog veel geld vragen ook.</p>
<p>Ze kwamen die avond naar het ziekenhuis om de sleutels van mijn huis op te halen en terwijl ik de trap afdaalde zag ik ze beneden in de hal walgend om zich heen blikken alsof ze in een concentratiekamp terecht waren gekomen. Geheel in die sfeer namen ze mijn huissleutels in ontvangst met de verzuchting: ‘Jezus, dat jij hier werkt!’</p>
<p>Niet dat ik hun wereldbeeld deelde, maar ik hield wel van ze. Als ik met ze probeerde te praten over geneeskunde dan werd ik steevast in de hoek gezet van rationeel, wetenschappelijk en dus emotioneel gehandicapt en waarschijnlijk ontoegankelijk voor de diepere roerselen van de menselijke ziel. Kortom, een medisch specialist in wording. Ze zagen bij wijze van spreken mijn Porsche al de oprijlaan in draaien van mijn villa in Aerdenhout.</p>
<p>Ik kwam zelf ook enigszins uit die hippiehoek, hoewel ik nooit veel ophad met het bij volle maan gezaaide gedachtegoed, waarin mens en kosmos op weldadige wijze één werden. Jak. Maar wat ik me pijnlijk goed herinner uit die dagen is de gretigheid waarmee wij minachtten. Iedereen met een stropdas en een redelijk inkomen was eigenlijk een collaborateur.</p>
<p>Ik besefte niet dat ik zelf afkomstig was uit een groep die zich angstvallig bleef definiëren als stukken beter dan die andere groep. Ik kwam uit de rooms-katholieke zuil die rustte op alweer zo’n rotsvaste overtuiging dat enz. enz. Ik zat bij de katholieke verkenners, een heel andere club dan de protestante padvinders. ‘Padvinders’, het woord alleen al had iets stroefs en onaardigs. Wat een gedoe dit. Groepen.</p>
<p>Een Joodse grap vertelt over een man die na schipbreuk alleen op een onbewoond eiland eindigt. Na vele jaren wordt hij ontdekt door een langsvarend schip. Zijn bevrijders vragen hem waarom hij twee synagogen heeft gebouwd op zijn eiland. Zijn antwoord: ‘Die ene aan de westkant, da’s mijn sjoel, maar die aan de oostkant, daar zie je me nóóit!’</p>
<p>De neiging om ons groepsgewijs af te zetten tegen die andere groep is niet onuitwisbaar, maar het zit wel heel erg diep. En ik geloof dat die alle-liefde-deugt-band niet werd geweigerd door de afkeer van een specifiek soort liefdesrelatie, maar door de angst buiten de groep gezet te worden. Lale Gül weet daar denk ik veel meer van.</p>
<p>Tenslotte een positieve noot. Ik heb jaren in verpleeghuizen gewerkt en veel verzorgenden waren moslima, de meesten met hoofddoekje. Er was er een die het pendelen tussen de verschillende groepen moeiteloos volbracht door bij binnenkomst in de hal van het verpleeghuis haar hoofddoekje af te doen om het na de dienst net zo nonchalant weer om te doen. Ze moest er zelf ook om lachen.</p>
<p>In het werk heb ik nooit ervaren dat moslima’s problemen hadden of veroorzaakten als het ging om het verzorgen van mannen of het toedienen van morfine of het omgaan met euthanasie. Niet dat ze euthanasie aanvaardbaar vonden, maar die mening werd niet op hinderlijke wijze uitgevent. Ik was niet zo lang geleden betrokken bij een euthanasie in een verpleeghuis en de meneer in kwestie was diep geroerd door de lieve manier waarop de zusters de avond tevoren afscheid van hem namen. ‘Ook de hoofddoekjes hoor,’ was zijn commentaar. Een van hen zei: ‘U weet wat ik ervan vind, maar ik respecteer uw keuze.’</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-neiging-om-ons-groepsgewijs-af-te-zetten-tegen-die-andere-groep-zit-erg-diep~bf2dc847/</guid>
      <pubDate>Fri, 28 Oct 2022 11:15:00 +00:00</pubDate>
    </item>
    <item>
      <title><![CDATA[Einstein zei al: ‘Het onbegrijpelijke van de natuur is dat ze begrijpelijk is’]]></title>
      <description><![CDATA[<p>De Nobelprijs voor natuurkunde van 2022 gaat naar de Fransman Alain Aspect, de Amerikaan John Clauser en de Oostenrijker Anton Zeilinger wegens hun werk aan quantumverstrengeling. Margriet van der Heijden, natuurkundige en hoogleraar wetenschapscommunicatie, legt het uit in de</p>
<p>NRC</p>
<p>: “De crux is dat elk bouwsteentje van de natuur zich op de kleinste schalen in meerdere toestanden tegelijk kan bevinden én als golf kan worden beschreven.”</p>
<p>Het ligt niet aan Van der Heijden, maar hier wordt niets gecommuniceerd. Elke uitleg over atomaire of sub-atomaire gebeurtenissen wordt gedaan in termen van ‘deeltjes’, ‘bouwsteentjes’, ‘golven’, ‘stralen’, ‘velden’ enzovoorts. Termen ontleend aan de wereld zoals wij die kennen, als we in en om ons huis lopen. In een baanbrekend artikel uit 1963 noemt de Amerikaanse filosoof Wilfred Sellars dit “het manifeste wereldbeeld”. Daar vind je tafels, wind, andijvie, regen, stoplichten, schoenen enzovoorts.</p>
<p>Dit manifeste wereldbeeld is ergens in de prehistorie ontstaan. Uit de oudste rotstekeningen kun je zien dat we al heel lang zo naar de wereld kijken. Wat we niet kunnen zien, is hoe dit beeld geleidelijk ontstond. Voor het wetenschappelijke wereldbeeld ligt dat anders. We hebben het direct voor onze ogen zien ontstaan. Het ging om een bewuste wijziging en die wijziging was nodig omdat we ontevreden waren over het manifeste wereldbeeld.</p>
<p>Ontevreden? Ja, we snapten bijvoorbeeld niet waarom elk voorwerp dat je loslaat meteen omlaag beweegt. Ter verklaring kwam Isaac Newton (1642-1726) op de zwaartekracht en hier begint het gemieter al meteen. Hebt u de zwaartekracht weleens gezien? Nou, gezien ... Maar als je een zware steen probeert op te tillen, dan voel je die kracht wel. Laten we zeggen dat het is als een onzichtbaar touw waaraan wordt getrokken.</p>
<p>Bij een zware steen kan ik er nog wel inkomen, maar zwaartekracht en de maan? Snapt u waarom de maan zo trouw bij ons blijft? Zeker, door de aantrekkingskracht van de aarde en die is des te groter naarmate de aarde zwaarder is. Hoe doet de aarde dat over een afstand van 384.954 kilometer? De zon doet dat trouwens ook, maar dan over een afstand van 150 miljoen kilometer. Het lijkt mij nogal sterk allemaal, maar iedereen zegt het. We zijn zo gewend aan ‘de zwaartekracht’ dat we die bijna hebben ingelijfd bij het manifeste wereldbeeld.</p>
<p>Dat geldt niet voor de deeltjesfysica. We praten over moleculen, elektronen, protonen, neutronen en Higgsdeeltjes alsof het om een samenspel van touwtjes en balletjes gaat. Maar deze begrippen zijn er juist om het manifeste samenspel van balletjes en touwtjes te verklaren en die verklaring kan niet in termen van balletjes en touwtjes, want dan zijn we weer terug bij af.</p>
<p>Daarom zegt Sellars onomwonden: “De basale objecten binnen de hedendaagse theoretische fysica zijn notoir onwaarneembaar en onvoorstelbaar.” Wat gebeurde er nou precies in onze geestesgeschiedenis toen we overstaken naar onzichtbare dingen om de zichtbare beter te begrijpen? We hebben het hier over een sprong die dieren niet kunnen maken.</p>
<p>Uw kat kan wel een muis vermoeden achter het behang, maar achter behang en muis kan ze geen moleculen verzinnen. Dit gaat dus eigenlijk over ons vertrek uit het dierenrijk. We hebben het over het allereerste hoofdstuk uit de geschiedenis van mens-zijn.</p>
<p>Ik hoorde een kattenkenner eens praten over de aard van de kat en de vraag was: hoe kijken katten naar ons? Zijn onmiddellijke antwoord was: ze zien ons als onhandige katten. Sellars zegt (ongeveer): zo keken onze verre voorouders om zich heen, omringd door onhandige versies van zichzelf. Een boom, een onweersbui, een koe, ze werden beschouwd als vergelijkbare leden van de ene stam op aarde.</p>
<p>Over de eeuwen verdween dat persoonlijke uit de ons omringende natuur. We vallen niet langer smekend neer voor een onweersbui. Dat weten we nu wel. Maar de hardnekkige vraag blijft: waarom gingen we dieper? Waarom wij wel en de chimpansee niet? En hoe zit dat precies, dat we voorbij de manifeste wereld op een wereld stuiten die niet direct waarneembaar is maar die ons in staat stelt om de manifeste wereld grondig te beheersen? Denk aan de benzinemotor of het poliovaccin.</p>
<p>Einstein vroeg zich dit af toen hij zei: “Het onbegrijpelijke van de natuur is dat ze begrijpelijk is.”</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/einstein-zei-al-het-onbegrijpelijke-van-de-natuur-is-dat-ze-begrijpelijk-is~b44273ea/</guid>
      <pubDate>Fri, 21 Oct 2022 01:00:00 +00:00</pubDate>
    </item>
    <item>
      <title><![CDATA[We kunnen eindelijk de Jodenvervolging in ons land onder ogen zien]]></title>
      <description><![CDATA[<p>In 1974 maakte Joseph Losey een film onder de titel</p>
<p>Monsieur Klein</p>
<p>. Het gaat om een malafide kunsthandelaar die in 1942 in Parijs wanhopig vluchtende Joden hun kunst afhandig maakt tegen schandalige prijzen. Op een dag krijgt monsieur Klein een oproep om zich te melden voor deportatie. Maar hij is helemaal geen Jood.</p>
<p>Hij en zijn vrienden zetten alles in het werk om deze, waarschijnlijk dodelijke, administratieve vergissing recht te zetten. Inmiddels raakt Klein verstrikt in een doolhof van telefoontjes, controles, verhoren, stempels en politieauto’s om uiteindelijk terecht te komen in de chaos van een stadion waar de Joden worden verzameld voor transport. Heel geleidelijk breekt er iets in meneer Klein.</p>
<p>Hij kijkt naar de ellende om zich heen en schuifelt mee richting de trein naar zijn ondergang. Op het laatste moment vechten zijn vrienden zich vergeefs een weg door de mensenmenigte, zwaaiend met het verlossende document. Klein keert zich van hen af en stapt de trein in. De onuitgesproken gedachte is: wie ben ik dat ik mij aan dit lot mag onttrekken terwijl zij, die net zo onschuldig zijn als ik, het moeten ondergaan?</p>
<p>Tijdens het lezen van Judith Koelemeijers biografie van Etty Hillesum moest ik vaak denken aan meneer Klein. Het bijzondere van Loseys film is dat je enigszins begint te begrijpen waarom meneer Klein zich niet onttrekt aan zijn onherroepelijke ondergang. Zo probeert ook Koelemeijer duidelijk te maken waarom Etty zich niet wil onttrekken aan het lot van wat ze beschouwt als haar volk.</p>
<p>Ik vond het een moeilijk boek om te lezen, omdat de schrijfster je heel nauwgezet meeneemt naar het stapsgewijze bijeendrijven, deporteren en vermoorden van de Nederlandse Joden. Sebastian Haffner zei over het frustrerende van geschiedschrijving ‘dat het nageslacht altijd weet hoe het verderging’. Inderdaad, en daarom is het lezen van dit indringende verslag van wat er bij ons met de Joden gebeurde een bedrukkende ervaring. Temeer omdat wat in dit boek beschreven wordt zich afspeelde in straten en op pleinen waar ik al jarenlang probleemloos rondfiets.</p>
<p>Etty werkte voor de Joodse Raad. Ze moest er wel toe worden overgehaald, maar het betekende een sperre voor haar, haar broer Mischa en haar ouders. Koelemeijer beschrijft het wanhopige gespartel van wellicht het meest cynische instrument dat de nazi’s bedachten.</p>
<p>Hoewel, nee, zo schrijft ze niet. De lezer mag zelf uitzoeken wat hij ervan vindt. Zo werden er bij de razzia in Amsterdam-Zuid op 15 juli 1942 zevenhonderd Joden bijeengedreven op de binnenplaats van de Zentralstelle aan de Euterpestraat. Jacques Presser zat daar bij. Asscher en Cohen, voorzitters van de Joodse Raad, arriveerden. ‘Cohen kreeg gedaan dat alle medewerkers van de Joodse Raad, zo’n dertig mensen, direct werden vrijgelaten.’</p>
<p>Etty reisde een paar keer heen en weer naar Westerbork. Vrienden en vriendinnen bleven aan haar trekken om onder te duiken, er was gelegenheid genoeg. Ze weigerde. Na Westerbork ontwaakt er in haar een steeds groeiend en weldadig godsbesef. Met de gestage afname van alle bewegingsvrijheid voor Joden ontdekt zij een almaar grootser wordende ruimte in haar ziel waar niets van het gruwelijke noodlot haar kan schaden.</p>
<p>‘Ik wilde dat ik alles in woorden kon</p>
<p>bewältigen</p>
<p>, die twee maanden tussen dat prikkeldraad, die de intensiefste en rijkste maanden uit mijn leven waren en die zulk een bevestiging waren voor de laatste en hoogste waarden uit mijn leven. Ik heb het zo lief gekregen, dat Westerbork, en ik heb er</p>
<p>Heimweh</p>
<p>naar.’</p>
<p>Als citaat lijkt het bijna pervers. Koelemeijer slaagt er enigszins in om dit anders te laten klinken. Ik zeg ‘enigszins’ omdat ik het ook na uitleg niet helemaal begrijp. Overigens is dit godsbesef niet Etty’s enige beweegreden. Ze noemt ook herhaaldelijk het argument van monsieur Klein: ben ik dan zo veel meer waard dan zij?</p>
<p>Ten slotte een verzuchting. Dit gebeurde zo’n 75 jaar geleden. En hoe verder het weg is, des te gedetailleerder, scherper en genadelozer durven we het te beschrijven. Nu het ons persoonlijk niets meer kost, nu je er het leven niet bij inschiet, nu het je niet eens je baan of een studiekans kan ontnemen, nu zijn we eindelijk in staat om onder ogen te zien wat de Joden in ons land werd aangedaan.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/we-kunnen-eindelijk-de-jodenvervolging-in-ons-land-onder-ogen-zien~bd4b3ea9/</guid>
      <pubDate>Fri, 14 Oct 2022 12:12:00 +00:00</pubDate>
    </item>
    <item>
      <title><![CDATA[Als je eenmaal begint aan euthanasie wordt het geen slachting, echt niet]]></title>
      <description><![CDATA[<p>De tv-zender ARTE organiseerde in een zoomsessie een Europees gesprek over euthanasie. Uit Frankrijk een palliatief specialist en de president van de Huntington-patiëntenvereniging, uit Duitsland een Bondsdag-lid en een woordvoerder voor Dignitas, uit Engeland een hoogleraar palliatieve zorg, uit Spanje een cardioloog, uit Zwitserland een palliatief verpleegkundige en uit Nederland, ik, zei de gek.</p>
<p>Niemand uit België, Italië of Griekenland. En natuurlijk helemaal niemand uit een Oost-Europees land. Het verschil tussen ‘niemand’ en ‘helemaal niemand’ zit ’m in het verwachtingspatroon. Uit Italië verwachten we nog wel enige bemoeienis met het thema, maar in Oost-Europa, denken we, vind je niemand die het interesseert.</p>
<p>Wat mensen elkaar wijsmaken over wat er gebeurt als je euthanasie op de een of andere manier toestaat is ongelooflijk.</p>
<p>Ergens rond 1835 werd de stoomtrein een feit in Engeland. Men meende dat je rond de spoorweg een hoge houten schutting zou moeten bouwen om te voorkomen dat het vee in de weilanden stapelgek zou worden bij de aanblik van een dergelijk groot ijzeren monster dat zich met die ongelooflijke snelheid voortbewoog. De euthanasietrein rijdt allang door ons morele landschap en we hebben onze zorgen, maar er is geen paniek.</p>
<p>De Duitsers hebben het er extra moeilijk mee vanwege Aktion T4, het nazi-programma dat ertoe leidde dat zo’n 275.000 tot 300.000 mensen werden vermoord, die onvolwaardig werden geacht wegens geestesziekte of lichamelijke gebreken. Het Bondsdaglid wilde hulp bij zelfdoding, waarbij de arts een overdosis aan de patiënt overhandigt, misschien wel onder ogen zien. Euthanasie, waarbij de arts een dodelijke injectie geeft, wees zij verontwaardigd af.</p>
<p>De ene Franse dame zag hier geen probleem omdat het allemaal zo dicht bij elkaar ligt. Je kunt immers een infuus aanleggen en dat door de stervende in gang laten zetten. De andere Franse dame vond dat het hele euthanasiedebat het werk van palliatieve zorg ondergroef. Mensen die in de palliatieve zorg werkten zouden de mogelijkheid van euthanasie als demotiverend ervaren. Ik denk dat ze iets wilde zeggen in de trant van: waarom zou je jezelf maandenlang uitputten in terminale zorg als je ze ook gewoon een dodelijke injectie kunt geven? Uit een dergelijke opmerking bleek welk een bizar idee zij had over wat euthanasie nou precies behelst.</p>
<p>De Eed van Hippocrates kwam ook nog even langs. Daarin staat inderdaad dat de arts geen dodelijke middelen zal verstrekken. Griekse dokters werden nogal eens door machthebbers gevraagd om vergif in het kader van het omleggen van een tegenstander. De historische Griekse weigering heeft geen enkele relevantie binnen het huidige euthanasiedebat. Nederlandse artsen doen wel een eed of belofte bij hun aantreden, maar die staat al sinds 1865 geheel los van de mythische Griekse dokter, heeft geen enkele praktische consequentie en is slechts een decoratief aspect bij de buluitreiking.</p>
<p>Ik had het meest te doen met de Spaanse collega, een bezorgde cardioloog, die met smart naar de ontwikkelingen in zijn land kijkt. Spanje heeft sinds een jaar een euthanasiewet. Ik ken de details van die wet niet maar de Spaanse collega kwam met bezwaren die tot nadenken stemden.</p>
<p>Hij zei dat in het huidige Europa ongeveer vijftig procent van alle stervende patiënten de juiste palliatieve zorg krijgt. In Spanje, zei hij, is dat slechts drieëndertig procent. Dat wil zeggen dat twee derde van alle stervenden in Spanje een onnodig slecht tot uitermate beroerd sterfbed ondergaan voordat ze hun ogen voorgoed mogen sluiten. In zijn ogen is het in een dergelijke toestand rampzalig om met de mogelijkheid van euthanasie te komen aanzetten. We wisten daar niets tegen in te brengen.</p>
<p>Een ander geliefd stokpaardje in deze contreien is het Hellend Vlak. Als je eenmaal begint aan euthanasie dan werkt het als een soort verslaving. Je gaat er steeds makkelijker toe over en het eindigt in een massale slachtpartij. Ik kon de collega’s niet helemaal geruststellen. Ja, er melden zich steeds nieuwe onvoorziene groepen van kandidaten. Maar een slachting wordt het niet, echt niet. Wat ik ze niet durfde te zeggen is dat je in ons land ook door je arts gedood kunt worden als je ondraaglijk lijdt door dementie, zelfs als je niet meer weet waar het over gaat. Je moet dan wel iets hebben opgeschreven over die toestand.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/als-je-eenmaal-begint-aan-euthanasie-wordt-het-geen-slachting-echt-niet~bbbeca7c/</guid>
      <pubDate>Fri, 7 Oct 2022 09:57:00 +00:00</pubDate>
    </item>
    <item>
      <title><![CDATA[Ik wil dat mijn ouders in de hemel zijn, al zegt de wetenschap van niet]]></title>
      <description><![CDATA[<p>Mijn moeder werd geboren in 1905, mijn vader in 1907. Vrome katholieken die zonder enige vorm van filosofische verwondering in alle rust hun tenten hadden opgeslagen in het middeleeuwse wereldbeeld. Mijn moeder stierf in 1959 na een slopend ziekbed.</p>
<p>Wij geloofden dat haar dood, hoe verdrietig ook, een overgang was. Na een tussenstop in het vagevuur, zou zij uiteindelijk wel in de hemel belanden. Ik schrijf dit nu wel zo op, maar niemand zou dat toen zo nadrukkelijk, in blokletters als het ware, gezegd hebben. Wij zuchtten niet onder de nadering van een mogelijk vernietigend oordeel. Het leerstuk der Predestinatie is geheel aan ons voorbij gegaan.</p>
<p>De middeleeuwen gleden uit mij weg. Ik ging filosofie studeren en de onsterfelijke ziel raakte volledig uit zicht. We zeggen nu dat geestelijk leven onmogelijk is zonder hersenen. Met geestelijk leven bedoel ik: het bedenken van een menu, een gedicht, een wet. Ook het proeven van chocola, het horen van muziek, het zien van een foto, het ruiken van vers gebakken brood en niet te vergeten het voelen van een streling en helaas ook het voelen van pijn.</p>
<p>Dat is allemaal onmogelijk zonder hersenen. Een van de opvallendste aspecten van geestelijk leven is immers dat je het nooit tegenkomt zonder dat er hersenen zijn. Het omgekeerde bestaat wel: hersenen zonder geestelijk leven. Als iemand droomloos slaapt bijvoorbeeld, of onder narcose is of in coma. Hoewel je moet oppassen met comateuze toestanden, omdat we op scans menen te zien dat daar wellicht toch nog wat geestelijk leven flakkert.</p>
<p>Hoe dat ook zij, in dode hersenen tref je de ultieme afwezigheid van geestelijk leven. Daar gebeurt echt niks meer. Het idee dat denken en voelen op de een of andere manier wordt voortgezet nadat de hersenen zijn gestopt is onbegrijpelijk. Was het niet de Boeddha die de vraag ‘waar blijft de ziel na de dood?’ vergeleek met de vraag ‘waar blijft de vlam als de kaars is uitgeblazen?’</p>
<p>Ik heb hier, al redenerend, geen moeite mee. Totdat ik terugdenk aan mijn ouders en hun ideeën hierover. Ik kan het niet goed hebben dat hun vertrouwensvolle geloof in een onsterfelijke ziel door latere redeneringen terzijde wordt geschoven. Tegelijkertijd kan ik niet onder dat redeneren uit. Integendeel, ik doe er graag aan mee. Maar ik vind het onverdraaglijk om te zeggen dat zij er op dit punt náást zaten.</p>
<p>Wat is dat trouwens voor een opmerking? Die mensen leefden een eerzaam leven en als je daarnaar kijkt dan zie je helemaal niets van het feit dat ze ergens ‘helemaal náást zaten’. Mijn zorgelijke betoogtrant komt voort uit het idee dat er één Waarheid is en dat het christelijke wereldbeeld daar niet mee in overeenstemming is.</p>
<p>De filosoof begint nu te lachen. Sukkel, zegt ze, mensen hebben God eruit gedaan en voor hem in de plaats De Waarheid op het altaar gezet. En die blijkt net zo lastig en onbevredigend. Er zijn nogal wat verhandelingen geschreven over het begrip Waarheid.</p>
<p>Over kleine waarheden worden we het wel eens: ‘de fiets staat in de schuur’. Als je twijfelt, ga dan maar kijken. Een dergelijk eenvoudig uit te voeren onderzoekje met een eenduidig oordeel als resultaat wordt al gauw ondoenlijk bij wat we zien als de Grotere Waarheden: ‘wij zijn toevallig ontstaan’, ‘na de dood volgt iets moois’, ‘wij zijn de steek die God liet vallen bij het breien’.</p>
<p>De pragmatische filosoof zegt: waarheid is het verhaal waar je het mee redt in het leven. Dat is een betrekkelijkheid waar ik niet goed mee uit de voeten kan. O nee? Je denkt toch niet dat de Grieken eigenlijk dachten dat Zeus een verzinsel was? Of dat mensen die in Predestinatie geloofden stiekem ook wel wisten dat dat onzin was? Nee, dat denk ik inderdaad niet.</p>
<p>Tegen al deze slimmigheid in wil ik evenwel niet dat mijn ouders in de vergetelheid verdwenen ‘in de context van een christelijk narratief’. Ik wil dat ze écht in de hemel zijn aangekomen. Jij snapt het niet, zegt de filosoof. Nou, ik vrees dat ik het wel snap. Hoe kwam ik hier nou op? Door de vraag of het graf van onze ouders geruimd moet worden.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ik-wil-dat-mijn-ouders-in-de-hemel-zijn-al-zegt-de-wetenschap-van-niet~bc6d98a8/</guid>
      <pubDate>Fri, 30 Sep 2022 13:33:00 +00:00</pubDate>
    </item>
    <item>
      <title><![CDATA[Wat als je zelf patiënt bent en arts?]]></title>
      <description><![CDATA[<p>De generatie artsen vóór mij vormden een redelijk gesloten bolwerk van nette, of eigenlijk meer, deftige, mensen, veelal afkomstig uit wat dan heet de hogere lagen van de burgerij. Het ging om een milieu waarbinnen al enkele generaties een gestage stroom bestond van jonge mannen die als vanzelf via het gymnasium in de universiteit belandden, waar de sukkels rechten gingen doen, de ijverigen geneeskunde of een taal en de scherpe geesten wis-, natuur- of scheikunde. Lekker, dit generaliseren.</p>
<p>Het idee dat men lid was van een verheven gilde dat zijn privileges kende, leidde onder andere tot het gebruik dat artsen elkaar nooit iets in rekening brachten. Op dit punt gold een erecode die nog eens benadrukte dat artsen niet tot het grauw behoorden dat met een potje ochtendurine in de rij moest gaan staan bij de dokter.</p>
<p>In de jaren zeventig maakte ik nog net het staartje mee van dit niet-betalen-principe. Een van mijn opleiders, de internist Willem S., reeds lang terug bij zijn Maker, kwam eens vloekend de poli binnen. Hij was onder het mes geweest voor zijn galstenen bij een bevriende chirurg en liet oudergewoonte een kistje ‘overdreven goeie wijn’ bezorgen na afloop. Maar hij kreeg tot zijn ergernis ook de rekening van het ziekenhuis, want ook toen draaide de papierwinkel al lekker, zodat hij ondanks zijn verzekering nog veel meer kwijt was.</p>
<p>Dit ons-kent-ons-principe maakte dat een arts liefst geopereerd wilde worden door de hoogleraar zelf. Geen slimme keuze, want de hooggeleerde sneed niet meer zo vaak en je was veel beter af bij de laag daaronder, de hardwerkende specialisten op wie de kliniek dreef.</p>
<p>In de jaren zestig betrad mijn generatie de universiteit, kinderen afkomstig uit de arbeidersstand of de lagere middenstand, vaak de eersten in hun familie die de academie binnengingen. Wat wij wisten van ‘het milieu’ was dat ze in andere straten woonden, anders spraken, anders aten, heel anders leefden eigenlijk. Met het gezin op vakantie, tennissen, skiën, een glas wijn op tafel, en helemaal het bezit van een auto, dat kenden wij allemaal niet.</p>
<p>U weet hoe het verder ging. We gaan nu allemaal skiën, autorijden en wijn vloeit overal. Nou ja, bijna overal. Er is dan ook niet langer sprake van ‘een artsenstand’ en het gilde-idee of het groepsgevoel van een elite is volkomen vervaagd. Het is niet helemaal weg. Elke arts heeft in haar regio wel een aantal collega’s bij wie ze iets van een voorrang kan regelen. Ik word zelf regelmatig voor zo’n karretje gespannen, en heb daar geen moeite mee. Maar er is niet langer sprake van een blok.</p>
<p>Wegens ziekte in mijn omgeving ben ik nogal eens in ziekenhuizen en het valt me op dat wij, de hedendaagse artsen, hoewel gek op protocollen, geen enkele gedragslijn of ongeschreven wet kennen, die je helpen als je patiënt arts is, of als je zelf patiënt bent en arts. Hulpverlening is ook machtsuitoefening en dat ervaart de arts die door het noodlot als patiënt het toneel op wordt geduwd op onontkoombare wijze.</p>
<p>Het komt eigenlijk nooit voor dat de collega vraagt naar je beroep. Dat is heel erg, maar daar hebben we het een andere keer over. Het gevolg is dat de arts tegenover de arts een Jip-en-Janneke-verhaal gaat houden over hartfilmpjes, gezwelletjes en klepjes in plaats van gewoon te zeggen dat het om een glomerulonefritis, een subarachnoïdale bloeding of een pendelend ependymoom gaat.</p>
<p>Al gauw blijkt dat ook de patiënt het idioom machtig is en dan volgt de bekentenis, of de ontdekking, dat de arts tegenover een arts zit. Nu gebeurt er iets grappigs: de behandelende arts voelt zich enigszins betrapt. Het tafereel doet denken aan de goochelaar op een familiefeestje die ontdekt dat er een goochelaar in het publiek zit. Die natuurlijk al zijn trucs doorziet. Hij wordt onzeker. Of vinnig, dat kan ook. Ik geloof niet dat je dit kunt vermijden door als patiënt bij binnenkomst te zeggen: ‘Mijn naam is Jansen, ik ben arts.’ Want daar klinkt toch iets door in de trant van: ‘Dat je ’t maar weet!’ en dat is niet je bedoeling. Het gaat hier om een verlegenheid waarvoor ik geen goede oplossing weet.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/wat-als-je-zelf-patient-bent-en-arts~b5dece28/</guid>
      <pubDate>Fri, 23 Sep 2022 10:40:00 +00:00</pubDate>
    </item>
    <item>
      <title><![CDATA[Neurostimulatie? Nooit meer iets van gehoord]]></title>
      <description><![CDATA[<p>Omdat we aan het verhuizen zijn, moeten er veel boeken weg. Op zich doenlijk, want er staat wel een en ander in mijn kast waar de vergetelheid bij staat te trappelen. En ook heel wat dat zeer bijzonder is, maar waar ik nooit aan toegekomen ben. Zo blijk ik de schuldbewuste bezitter te zijn van</p>
<p>Het Koninkrijk der Nederlanden in de Tweede Wereldoorlog</p>
<p>van dr L. de Jong in 28 paperbacks. Kennelijk kon ik het toen niet laten liggen.</p>
<p>Verder tref ik 22 proefschriften, die ik nooit de ramsj in zou durven schuiven, want stel je voor dat de doctor zijn of haar geesteskind tijdens een vakantie ergens in een hoop oude truien en T-shirts in een kringloopwinkel in Drenthe zou aantreffen? En ik werd nog wel zo hartverwarmend bedankt in het nawoord.</p>
<p>Helaas stuit ik ook op tijdschriften die echt niet weg kunnen zoals een</p>
<p>Katholieke Illustratie</p>
<p>uit 1967 waarin foto’s en een interview met Ruth First, die ik later in Londen zou leren kennen. En verder mappen vol boeiende krantenartikelen. Die ga je dan lezen om te zien of het weg kan of niet. Maar als herlezing nodig is, dan kan het per definitie weg, want je weet immers niet meer waar het over ging en opnieuw lezen kan slechts leiden tot opnieuw vergeten. Maar dit zijn reële overwegingen die ik niet wil horen terwijl ik met mijn boekenbezit aan het worstelen ben.</p>
<p>Tussen al dat moois trof ik ook een artikel uit</p>
<p>De Telegraaf</p>
<p>van 20 mei 1995 onder de kop:</p>
<p>‘Dode’ hersencellen zijn op te laden – frappante resultaten bij Alzheimerpatiënten na behandeling met fysiotherapie.</p>
<p>Het gaat over het promotie-onderzoek van een fysiotherapeut. Er staat een even korte als bondige samenvatting van het proefschrift bij: elektroden op de huid prikkelen zenuwuiteinden – neurotransmitters brengen de boodschap via zenuwbanen naar hersenen – hersencellen worden actiever – geheugen verbeterd. Kortom: kind kan de was doen.</p>
<p>Geheel à la</p>
<p>Telegraaf</p>
<p>blijken de resultaten verbazingwekkend. Na de neurostimulatie knappen patiënten zienderogen op. Verplegend personeel weet niet wat ze overkomt. Zoiets hebben ze nog nooit meegemaakt. Ook familieleden vinden moeder minder somber, mededeelzamer, actiever. Het korte- en langetermijngeheugen is verbeterd. Het past allemaal in de</p>
<p>use it or lose it</p>
<p>gedachte.</p>
<p>De hersenen worden in dat kader gezien als een spier die je moet blijven gebruiken anders verslapt hij. Deze gedachte wordt versterkt door het feit dat hoger opgeleiden minder vaak dementeren. Het lijkt mij echter onzin, want wie zegt eigenlijk dat hoger opgeleiden actievere hersenen hebben? Het is wel waar dat hoger opgeleiden beter eten en drinken, meer bewegen, minder roken en minder vaak te zwaar zijn. Dat is nogal een kluwen van factoren die onder andere betere bloedvaten oplevert, waardoor de kans op dementie inderdaad afneemt. Maar het heeft niets te maken met bezige of suffende hersenen.</p>
<p>In de 27 jaar die zijn verstreken sinds dit proefschrift is er niets, maar dan ook helemaal niets bereikt op het gebied van therapeutische regimes voor de ziekte van Alzheimer. De neurostimulatie werd indertijd gezien als een belangrijke stap in de richting van genezing of ten minste een aanzienlijke verbetering van het lot van Alzheimerpatiënten. Ik heb er nooit meer iets over gehoord.</p>
<p>Het idee dat je je hersenen moet gebruiken, anders verlies je ze, is inmiddels niet meer weg te schieten uit een aanzienlijke hoeveelheid hersenen. Het gevolg is dat de hersenen van heel wat Alzheimerpatiënten door hun omgeving aan het werk worden gezet om te voorkomen dat ze hun slagkracht verliezen. U kent het tafereel misschien wel waarin opa rustig zit mee te deinen tijdens een oeverloos familiegesprek om plotseling weggerukt te worden uit zijn veilige plekje door de snerpende vraag: ‘Hoeveel kleinkinderen zijn er nou pa? Gisteren wist je het nog. Mét alle namen er bij.’</p>
<p>Die nu dan weer vergeten neurostimulatie is een gaaf voorbeeld van hoe het vaak gaat met ‘opzienbarende’ ontdekkingen in geneeskunde. En daar horen ook de juichkreten bij van de eerste klinische rapportages. Ongelooflijk, wat een effect, nu hebben we eindelijk echt iets. En dan dooft het uit en hoor je er nooit meet wat van. Nou ja, totdat je de boekenkast gaat opruimen.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/neurostimulatie-nooit-meer-iets-van-gehoord~ba6e78c9/</guid>
      <pubDate>Fri, 16 Sep 2022 01:00:00 +00:00</pubDate>
    </item>
    <item>
      <title><![CDATA[Ook als soldaat vond Wittgenstein de goddelijke fluistering niet]]></title>
      <description><![CDATA[<p>Bij het uitbreken van de Eerste Wereldoorlog in de zomer van 1914 meldde Ludwig Wittgenstein zich meteen als vrijwilliger in het Oostenrijkse leger. Hij was toen 25 jaar oud en filosofisch al een eind gevorderd met het benodigde denkwerk waaruit de</p>
<p>Tractatus Logico- Philosophicus</p>
<p>zou ontstaan. Wittgenstein was hoog opgeleid, had ongetwijfeld de juiste connecties en zou moeiteloos een positie als officier kunnen kiezen. Maar in het kader van zijn niet altijd begrijpelijke neiging tot zelfkastijding koos hij voor de nederigste mogelijkheid: gewoon soldaat.</p>
<p>Zijn motivatie was vaderlandsliefde en een verlangen om zijn persoonlijke stevigheid te testen door te zien hoe hij zou reageren op het dodelijke gevaar aan het front.</p>
<p>Wittgenstein, die ethisch graag de hoogste eisen stelde aan menselijk gedrag (en die daardoor een uitermate lastige man was voor zichzelf en voor anderen), vond het kennelijk niet onethisch om een massale slachtpartij te gebruiken als een troostende persoonlijkheidstest. Maar niemand zag die oorlog toen als een zinloze slachtpartij. Hoewel: Bertrand Russell, toen nog zijn geliefde mentor, beschouwde deze oorlog wel degelijk als een zinloze verschrikking en droeg die mening ook uit. Het kostte hem zijn baan in Cambridge en hij belandde er zelfs door in de gevangenis. Het merkwaardige is dat Wittgenstein vanaf het front in het oosten graag schreef aan zijn dierbare Britse vrienden terwijl hij en zij schietend tegenover elkaar konden komen te staan.</p>
<p>Wittgenstein hield een dagboek bij. Op de linkerpagina’s schreef hij in code over zijn persoonlijke toestand. En rechts noteerde hij ongecodeerd zijn filosofische overwegingen die je kunt beschouwen als de</p>
<p>Tractatus</p>
<p>in wording. De filosofische overwegingen op de rechterpagina’s werden al in 1961 vertaald door Elizabeth Anscombe onder de titel Notebooks 1914 – 1916. Wat hij op de linkerpagina’s schreef werd met een zekere huiver aangeduid als een ‘geheim dagboek’. Deze zomer verscheen een tweetalige versie (Duits/Engels) vertaald door Marjorie Perloff onder de titel Private Notebooks 1914 – 1916.</p>
<p>Anscombe waagde zich niet aan die linkerpagina’s waarin de filosoof zijn ellende beklaagde en zelfs opschreef dat hij het weleens met zichzelf deed. Ze vond het denkelijk te vies. Anscombe was een van de meest scherpzinnige filosofen van haar generatie, maar dat Wittgenstein op mannen viel drong nooit tot haar door.</p>
<p>Zijn keuze om als soldaat het leger in te gaan leverde alleen maar narigheid op. De miljonairszoon uit een cultureel uiterst verfijnd milieu, bovendien behept met een unieke geestesscherpte en worstelend met zijn seksualiteit, moest in één bedompte ruimte slapen met arme ongeletterde jongens uit de verre provincies van het Habsburgse rijk, die zelfs nauwelijks Duits spraken. Hij werd gepest, helemaal toen bleek dat hij zich als vrijwilliger in deze zwijnerij had begeven. Hij zag ze alleen maar als zuipende en vechtende bruten. Hij ervoer ze als welhaast sub-menselijk.</p>
<p>Op 21 augustus 1914 schrijft hij: “Als we een Chinees horen zijn we geneigd zijn spreken voor ongearticuleerd gebrabbel te houden. Iemand die Chinees verstaat zal er de taal in herkennen. Zo kan ik vaak de mens niet in de mens herkennen.” Hij beschrijft ze als</p>
<p>graue Schufte</p>
<p>, grauwe schoften.</p>
<p>Inmiddels vindt hij wel wat hij zocht: hij blijft redelijk overeind onder vijandelijk vuur. Het ongelofelijke is dat hij zijn filosoferen boven al deze ellende wist uit te tillen, als iemand die een kolkende rivier doorwaadt terwijl hij zijn bundeltje boven zijn hoofd houdt. Toevallig stuit Wittgenstein op</p>
<p>Mijn kleine evangelie</p>
<p>van Tolstoj en hij vindt daar een onvermoede bron van troost voor zijn lot als mens. Hij wordt een gelovige in emotioneel opzicht, maar filosofisch vraagt hij zich af of godsgeloof mogelijk is. Hij schrijft daarover op 1 juni 1915: “Het grootste probleem, waar alles wat ik schrijf om draait, is: is er a priori een ordening in de wereld, en zo ja, waaruit bestaat die?” Oftewel: is er iets dat dit alles te boven gaat en wat is dat dan?</p>
<p>Zoals astronomen in de kosmos de laatste zwakke echo van de oerknal hebben opgespoord, zo hoopte Wittgenstein op het spoor te komen van een laatste, wellicht goddelijke, fluistering, iets dat aan alles voorafgaat, iets dat de wereld op de een of andere wijze bestiert. Hij vond het nooit, althans niet in zegbare vorm.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ook-als-soldaat-vond-wittgenstein-de-goddelijke-fluistering-niet~b9c5d80b/</guid>
      <pubDate>Fri, 9 Sep 2022 01:00:00 +00:00</pubDate>
    </item>
    <item>
      <title><![CDATA[Heel dicht op de dood hebben we het nooit over het grote niks aan de andere kant]]></title>
      <description><![CDATA[<p>Wij zijn nuchter, we schrijven de dood met een zeer kleine ‘d’. Als je dood bent, is het gedaan. Er is gelukkig niks aan de andere kant, stel je voor zeg, dat je daar weer aan de bak moet.</p>
<p>Deze stoïsche kalmte is goed te doen op veilige afstand van een overlijden. Het is net als je voornemen om niet zo kinderachtig te zijn bij de tandarts als de volgende afspraak pas over zes maanden is. Maar als ze de boor eenmaal in je kies zet, dan zou je het liefst door het plafond naar buiten willen springen. Je hele bolwerk van stoïsche sereniteit in de as gelegd door één steekvlammetje van pijn.</p>
<p>Heel dicht op de dood, als de boor echt de kies in gaat, hebben we het eigenlijk nooit over het niets. Een arts zal in de laatste minuten voor euthanasie nooit zeggen: ‘U gaat nu dus wel dood, hè? Beseft u dat goed? Dit is het absolute einde hoor. Nu komt er echt niks.’ Het zou als een grofheid ervaren worden.</p>
<p>Vooral kort na een overlijden vinden we dat de doden nog niet echt weg zijn. De vader van een vriendin was bij leven niet erg makkelijk voor zijn twee dochters. Na de dood van zijn vrouw stelde hij zich erg afhankelijk op en de dochters waren vooral de laatste jaren vaak voor hem in touw. Net iets vaker dan leuk was eigenlijk.</p>
<p>Afijn, hij overleed en werd op zo’n koelplaat op zijn bed gelegd. De begrafenisondernemer installeerde de boel aan het eind van de middag en ging naar huis. Hij was nog geen uur weg of de koelplaat hield ermee op. Begrafenisondernemer gebeld. Die zei: blijf maar even wachten, ik ga een nieuwe motor zoeken. Nou, dat duurde bijna drie uur. Om tien uur die avond concludeerden de dochters: ‘Hoe krijgt ie het voor mekaar? Zelfs nu heeft hij ons weer een hele avond aan het werk gezet.’</p>
<p>Omdat we de finale afwezigheid zo omfloerst mogelijk tegemoet treden, klinken sommige uitingen waarin dat verhullende doorbroken wordt opvallend fris. Een mooi voorbeeld was meneer D. een weduwnaar van 90-plus, geplaagd door een falend hart. Hij was vroeger een stoere vent. In 1947, hij was toen 18, reed hij de Elfstedentocht. In mijn ogen nog altijd een door niets te evenaren sportieve prestatie.</p>
<p>De avond voor zijn overlijden belde ik hem. We hadden elkaar een week niet gezien, dus ik dacht: even checken of we het nog helemaal eens zijn over wat er gaat gebeuren. Ik vroeg dus of hij nog steeds bereid was. ‘Ja natuurlijk. Morgen gaan ik eerst die auto verkopen. Dan douch ik. En dan komen jullie.’</p>
<p>De volgende dag begroette hij mij met een brede lach op zijn gezicht. Auto goed verkocht, kennelijk. Via marktplaats. Zijn dochter had geholpen, hoor. Hij bleef lachen, dus vroeg ik wat er zo leuk was. ‘Ga maar even zitten. We doen eerst een bakkie en dan zal ik het je vertellen.’ Hij was tijdens zijn laatste nacht wakker geworden met een stekende pijn in zijn borst. Nu had hij al wat infarcten achter de rug, dus hij dacht: daar gaan we.</p>
<p>Hij kon het niet helpen, maar hij werd midden in het duister, moederziel alleen, mogelijk aan de rand van de dood, ineens vrolijk bij de gedachte: ‘Zal ik me daar die dokter op het allerlaatst toch nog vóór wezen en mooi op eigen kracht doodgaan?’ Want hij had zijn leven lang alles op eigen kracht gedaan. ‘Nou, dat valt wel mee pap’, relativeerde zijn dochter.</p>
<p>We kwamen ook nog te spreken over zijn vrouw die zeven jaar eerder stierf. Hij bezocht trouw haar graf, soms samen met zijn dochter, liefst op haar sterfdag. Tijdens zo’n bezoek keek hij eens rond naar alle graven en de opschriften en vroeg aan zijn dochter: ‘Weet jij waar alle vervelende mensen liggen?’</p>
<p>Voordat hij het drankje nam, probeerde zijn dochter nog iets in de richting van: ‘Nou ga je naar moeder’, maar hij weerde het af. ‘Nee lieverd, echt niet, ze is al zo lang dood.’ Voor de zekerheid voegde hij eraan toe: ‘En ze zweeft ook nergens’.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/heel-dicht-op-de-dood-hebben-we-het-nooit-over-het-grote-niks-aan-de-andere-kant~b7a8c3fb/</guid>
      <pubDate>Fri, 2 Sep 2022 13:40:00 +00:00</pubDate>
    </item>
  </channel>
</rss>
