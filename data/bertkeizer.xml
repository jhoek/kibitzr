<?xml version="1.0" encoding="utf-16"?>
<rss version="2.0">
    <channel>
        <title><![CDATA[Bert Keizer]]></title>
        <link>https://www.trouw.nl/auteur/bert-keizer</link>
        <description><![CDATA[Bert Keizer]]></description>
        <item>
            <title><![CDATA[Door filosoof Wittgenstein ben ik geneeskunde gaan studeren]]></title>
            <description><![CDATA[<p>Ik las nu pas een boek dat al in 1999 verscheen: Portraits of Wittgenstein - abridged edition. Het gaat voornamelijk om herinneringen van collega’s en studenten. Ludwig Wittgenstein werd in Wenen geboren in 1889 en stierf in Cambridge in 1951 aan prostaatkanker. Vader Karl was een potentaat die wel zou uitmaken wat zijn jongens gingen doen in hun leven. Dat leidde in twee gevallen tot zelfdoding op jonge leeftijd, een mogelijkheid die Wittgenstein een leven lang met zich meesleepte. In zijn technische studie stuitte hij op wiskundige problemen waardoor hij zich afvroeg wat het fundament eigenlijk was van wiskunde. In 1911 ging hij te rade bij Bertrand Russell en vanaf deze ontmoeting werd hij gegrepen door filosofie en dat zou hij blijven, welhaast tot zijn laatste adem. Dit boek gaat meer over zijn persoonlijkheid, dan over zijn filosofie. Mocht u ooit denken dat filosofie een kwestie is van ideeën noteren die in je opwellen dan is Wittgensteins leven een overtuigende bijscholing op dit punt. Over die eerste uitwisselingen met Russell schreef hij later: ‘Mijn geest was toen als een vuur’. Een verterend vuur want hij werd bijna gek van de inspanning om wat hem voor ogen zweefde in leesbare taal te noteren. Een van de opvallendste kenmerken die iedereen in hem aantrof was een verzengende twijfel aan zichzelf en aan de waarde van zijn filosofische arbeid. Hij kwam dan ook uit een milieu met een ziekelijk hoog streefniveau waarin je jezelf nooit eens een voldoende kon geven. Daar kwam nog bij dat hij homoseksueel was, iets dat hij uiteraard weghield van anderen, maar helaas ook trachtte weg te houden van zichzelf. Om redenen die hij zelf nooit onder ogen zag had hij een afkeer van vrouwen. Met enkele uitzonderingen. Zo benoemde hij Elizabeth Anscombe (later zelf een groot filosoof) tot ere-man, een dubieuze kwalificatie die zij zich echter graag liet aanleunen. En dat is een tweede aspect van zijn persoonlijkheid: iedereen boog voor zijn striemende scherpte, zijn meedogenloze analyse van anderen. Hij zag zijn eigen leven als half, of helemaal, mislukt en wilde anderen een dergelijk echec besparen. Dus adviseerde hij werkelijk al zijn studenten om zich niet verder met filosofie bezig te houden. Allereerst omdat het zinloos is. En omdat hij zag dat ze het nooit op zijn niveau zouden kunnen. Ook mensen buiten de filosofenwereld voorzag hij geheel gratis van zijn vernietigende oordeel over hun carrièreplannen. Soms pakte dat goed uit, als een student arts werd. En soms rampzalig, toen hij een briljante wiskundige, zijn geliefde, maande om als schroefjesdraaier te gaan werken in een apparatenfabriek. De familie van die jongen was begrijpelijk woedend, maar zo intens kon Wittgenstein je naar zijn hand zetten. Zijn colleges waren omgeven door een angstwekkend aura. Alleen genodigden en liefst geen vrouwen. Uitkijken met vragen of opmerkingen want je was aanwezig bij de moeizame geboorte van inzichten die hij ter plekke trachtte los te wrikken uit de rotsachtige ondergrond van zijn verpletterende onwetendheid. Zo ongeveer. Het waren nogal dramatische voorstellingen die met lichte huiver werden bijgewoond door de uitverkorenen. Het wonderlijke is dat deze man, die eigenlijk nooit iemand bij zich binnen liet, zichzelf in deze setting zonder enige terughoudendheid, met overgave zelfs, ten toon spreidde voor die tien of twaalf toehoorders. Zijn filosofie begrepen ze vaak niet erg goed, maar de onthutsende ernst waarmee hij zijn denken probeerde vorm te geven was iets dat ze hun leven lang bijbleef. Die ernst werd gauw tot drammerigheid. Zo wilde de echtgenote van een collega filosoof niet dat hij nog met haar man over filosofie zou spreken omdat de frêle oude man onder deze stoomwals zou kunnen bezwijken. U mag lachen, maar het was door Wittgensteins veroordeling van academische filosofie dat ik niet in de filosofische faculteit ben blijven hangen en geneeskunde ging studeren. Over invloed gesproken. Nee, nooit spijt van gehad. Nooit? Doen we een andere keer. Vrijwel iedereen spreekt over Wittgensteins leven als diep ongelukkig. Maar niet lang voor zijn dood schreef hij aan een oud-leerling: Die Freude an meinem Gedanken ist die Freude an meinem eigenen seltsamen Leben. Wat ik misschien goed vertaal als: ‘De vreugde die ik beleef aan mijn denken is de vreugde in mijn eigen vreemde leven.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een sterven maakt altijd minder lawaai dan je zou willen Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het</p>]]></description>
            <guid>https://www.trouw.nl/zorg/door-filosoof-wittgenstein-ben-ik-geneeskunde-gaan-studeren~b1dd96c0/</guid>
            <pubDate>Thu, 27 Jun 2024 00:00:00 +02:00</pubDate>
        </item>
        <item>
            <title><![CDATA[Een sterven maakt altijd minder lawaai dan je zou willen]]></title>
            <description><![CDATA[<p>In 2009 stierf plotseling een lieve vriendin, ze was pas veertig. En elk jaar op haar verjaardag proberen we bij elkaar te komen in het café bij haar om de hoek, in de buurt van het Sarphatipark in Amsterdam. We zijn nu vijftien jaar verder en er is wel het een en ander gebeurd in die jaren. De buurt zelf is op deze zachte lenteavond één groot kwetterend buitenterras geworden waar honderden mensen tussen de twintig en dertig genieten van het weer, de drank en elkaar. De atmosfeer is prettig geladen met jeugd. Nou ja, prettig, als zeventigplusser en Beatle-fan loop je rond op een markt waar jij niks te bieden hebt en al zie je veel dat je wel aanstaat, vergeet het maar. In al dat gewoel vroegen we ons af hoe onze vriendin zich daar nu zou bewegen en hoe ze naar ons zou kijken. Wij meenden wel te weten hoe we naar haar zouden kijken: met verdriet en machteloosheid, maar ook met een mogelijke invulling van haar plannen. Want die had ze. Een jaar of wat na haar dood kwam ik haar man tegen in Artis, met zijn nieuwe vrouw, en hun pasgeboren dochtertje. Ik kon het eigenlijk niet uitstaan dat het hem zo goed ging terwijl zij dood was. En dan nog wel met een kind, want zij had geen kinderen. Ik vond dat hij na haar dood, door smart verteerd, weg had moeten kruipen in een onvindbare diepte om zich daar desnoods voor eeuwig te blijven pijnigen met het feit dat ze er niet meer was. Wat een onzin. Ik leefde zelf toch ook door? Kijk daar heb je hem al, het totaal versleten maar in zijn akeligheid nog altijd ergerlijke cliché: ‘Het leven gaat door!’ William Blake zei: ‘Gewoon doorploegen, boven de beenderen van de doden’. Het is de onuitstaanbare gedachte dat eens op een dag de wateren zich weer zullen sluiten, ook boven de gruwelijkste gebeurtenissen. Mijn irritatie over het gemak waarmee mensen doorleven na een overlijden is niet uniek. In 1967 stierf Spencer Tracy, de grote liefde van Katherine Hepburn. Ze trouwde hem nooit want hij wilde niet scheiden wegens zijn katholicisme. Kort na zijn dood vroeg een verslaggever haar wat zij voelde na Spencers overlijden. Ze antwoordde: “Ik vind het moeilijk te verkroppen dat een vervelend mens als u nog leeft, terwijl hij...” Je kunt niet verwachten dat de hele mensenwereld tot stilstand komt door één overlijden. Maar dat is wel wat je zou willen, dat de wereld zich vult als het ware, met de rouw om jouw dode. Hoe omvangrijk een dood zou moeten zijn werd duidelijk gemaakt door de Griek die maar niet kon geloven dat Alexander de Grote gestorven was. Hij zei: ‘Als Alexander dood was dan zou de hele wereld stinken.’ Maar zo is het niet. Een sterven maakt altijd minder lawaai dan je zou willen. En precies om dat gevoel van weerloze nietigheid te weerleggen, zegt Jezus dat God zelf zich elk overlijden aantrekt. Er valt immers geen mus van het dak of de Vader weet er van. Matteüs 10:29: ‘Wat kosten twee mussen? Zo goed als niets. Maar er valt er niet één dood neer als jullie Vader het niet wil.’ Ik had liever dat Hij dat dood neervallen tegenhield, maar ik snap wel dat dat te veel gevraagd is. ‘Maar hij houdt dat juist wél tegen.’ Ik denk het niet. Zullen we dit niet doen? Ik voel meer voor de man die zegt: ‘Na mijn dood houdt het heelal op.’ Zoals het heelal er niet was voordat ik werd geboren. Georg Christoph Lichtenberg (1742-1799) vond dan ook dat wij, de levenden, uit de dood zijn opgestaan. Elk kind vraagt wel een keer aan zijn ouders: ‘Maar waar was ik dan voordat jullie samenkwamen?’ Nou, nergens, en je had er geen last van. Het idee dat we daar weer naar toe gaan moet dan troostend, of op zijn minst verzachtend, werken? Ik vind het niks. Het is ook niks. Boven al die lege eeuwen vóór mijn leven begon hing die geboorte in de lucht? En is die lucht dan nóg leger in de eeuwen na mijn dood? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
            <guid>https://www.trouw.nl/zorg/een-sterven-maakt-altijd-minder-lawaai-dan-je-zou-willen~b15ac332/</guid>
            <pubDate>Thu, 20 Jun 2024 00:00:00 +02:00</pubDate>
        </item>
        <item>
            <title><![CDATA[Een Ajax-shirt of een Bijbel kunnen bij ziekte troost bieden, maar de tumor groeit door]]></title>
            <description><![CDATA[<p>Vorige week schreef ik over bepaalde medicatie die wordt voorgeschreven om dementie te bestrijden. Ik zei dat die medicatie zinloos was en stelde het op één lijn met Lourdeswater. Een lezeres wees mij op het proefschrift van collega Kruijthoff  Healing after Prayer, an interdisciplinary case study. Zij meent dat ik gebedsgenezing in Lourdes niet noem om mijn wereldbeeld wat overzichtelijker te houden. Zij vindt dat ik afhaak als dingen ingewikkeld worden. Met behulp van mijn katholieke jeugd (en wiki) weet ik wel iets over Lourdes. Maria verscheen daar op 11 februari 1858 aan de veertienjarige Bernadette Soubirou. Maria sprak de woorden: ‘Que soy era immaculada councepciou’, hetgeen plaatselijk dialect was voor: ‘ik ben de Onbevlekte Ontvangenis’. Dat Maria verscheen was op zich al een hele gebeurtenis, maar des te wonderlijker was haar bevestiging van een pauselijk dogma dat door Pius IX in 1854 was verkondigd. De paus zei toen dat Maria, in wier lichaam Gods Zoon immers een tijdje zou doorbrengen, nooit bezoedeld was met de erfzonde. Lezers die niet weten wat die erfzonde dan precies is, mogen nu de zaal verlaten en iets leuks gaan doen. We gaan verder. Maria verscheen en de Onbevlekte Ontvangenis werd rechtstreeks vanuit de Hemel bevestigd. Bernadette Soubirou had natuurlijk nooit van die Onbevlekte Ontvangenis gehoord, daarom was het zo wonderbaarlijk dat zij dit begrip verwoordde. Tevens een bewijs van haar oprechtheid en van de authenticiteit van de Verschijning. Zo vatte Pius IX het dan ook op en hij besloot dat het hier echt om Maria ging. Er kwam een bron en een kerk en daar gaan mensen tot op de dag van vandaag heen om Lourdeswater op te halen dat geneeskrachtige werking heeft door Maria. Een van mijn eerste patiënten in het verpleeghuis had een Lourdesmedaille waar extra kracht van uitging omdat hij ‘aan de grot was aangestreken’, de grot waarin Maria verscheen. Het Lourdesverhaal roept een paar honderd vragen op die we evenwel laten liggen. Nou, eentje dan: waarom waren er toen velen die zoiets geloofden en nu nog slechts weinigen? Aan Maria ligt het in ieder geval niet. We bellen de godsdienstsocioloog. Waar het mij nu om gaat is dat een ziek mens hulp en troost zoekt bij een goedwillende bovenlaag ergens in de schepping. Door de eeuwen is gebleken dat deze bovenlaag zich soms vriendelijk, dan weer wreed lijkt op te stellen en altijd even onbegrijpelijk. Er is eigenlijk geen touw aan vast te knopen. Ik vergeet nooit de man die de Bijlmerramp overleefde en die in tranen voor de camera God daarvoor bedankte. Waarom die andere stakkers dan wel moesten verbranden bleef een raadsel. Dat sommige mensen al heel lang niet veel verwachtten van Boven lees je bij de Atheense historicus Thucydides die om zich heen keek toen de pest in zijn stad woedde in 530 v.C. ‘Wat de goden betreft, het leek niets uit te maken of men ze aanbad of niet, want goede mensen stierven net zo vaak als slechte.’ Een dergelijke nuchterheid was echter ook in zijn tijd iets uitzonderlijks. Deze nuchterheid tegenover de slagen van het noodlot is iets dat wij als mensen slechts heel geleidelijk hebben weten te veroveren. Een verovering die we nooit zullen afronden om de eenvoudige reden dat we geen computers zijn maar levende wezens die lijden aan het bestaan, vooral door ziekte en dood. Ik heb nog nooit een mens ontmoet dat helemaal begrijpt wat ons hier op aarde overkomt: geboren worden en weer dood gaan. Rond lichamelijke aandoeningen hebben we na heel veel aderlating, mosterdpleisters, Lourdeswater enz. een zekere systematiek ontdekt, die ons tenminste een enigszins voorspelbare koers kan laten zien. De vele andere pogingen tot noodlotsbezwering (homeopathie, aurapoetsen, kaars opsteken, bidden, hypnose, St. Janskruid, joggen) ontberen nu juist dat ene, en dat is een redelijk voorspelbaar gevolg van de ingreep. Ze troosten wel degelijk maar de tumor groeit door. Ik zal dan ook de laatste zijn om een zieke die hoopt dat een Ajax-shirt, de Bijbel, een Intratuin-Boeddha, de Koran, of homeopathische druppels zijn lot kan verzachten, lastig te vallen met slimme praatjes over de wetenschappelijke methode. Maar ik ga niet net doen alsof Lourdeswater uit dezelfde kraan komt als wetenschappelijk gefundeerde geneeswijzen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God? In rouwadvertenties en op grafstenen is iedereen bijzonder. Gaan gewone mensen niet dood?</p>]]></description>
            <guid>https://www.trouw.nl/zorg/een-ajax-shirt-of-een-bijbel-kunnen-bij-ziekte-troost-bieden-maar-de-tumor-groeit-door~bfd5913f/</guid>
            <pubDate>Thu, 13 Jun 2024 00:00:00 +02:00</pubDate>
        </item>
        <item>
            <title><![CDATA[Mocht u iets horen over een nieuw dementiegeneesmiddel, vergeet het]]></title>
            <description><![CDATA[<p>In april 2017 schreef ik over vijf hoogleraren kankergeneeskunde die bij Matthijs van Nieuwkerk in De Wereld Draait Door een overweldigend initiatief kwamen aankondigen: zij gingen samenwerken. Niemand stelde de boerelullenvraag waarom ze dat kennelijk tot op dat moment níét deden. Om het allemaal indrukwekkender te maken werd er een filmpje met Obama bij gehaald waarin hij uitriep: “Laten we van Amerika het land maken dat kanker eens en voor altijd geneest.” Over hun vorderingen heb ik verder nooit meer iets vernomen. De vaktijdschriften staan er waarschijnlijk vol mee, maar voor de kankerpatiënten die ik kende, en die ik ken, heeft het niets merkbaars opgeleverd. Kanker verliest het tegenwoordig van dementie. Nu is alzheimer de meest gevreesde sloper. Ik ben het erg eens met deze machtswisseling, want dementie is veel erger dan kanker. Hoe dan? Nou, bij kanker blijf je als mens goeddeels overeind en in staat om van je geliefden te houden. En mocht het je dood worden, dan heb je het nog altijd in je om te zwaaien en afscheid te nemen. En dat zijn nou precies de dingen die dementie uit jou weghaalt. Je hebt geen alzheimer, je bent het. We zeggen: Tiny   heeft alzheimer, ze is dement. We zeggen niet: Tiny heeft leukemie, ze is kanker. Kanker gaf aanleiding tot beschamende fratsen van onderzoekers, en die rol lijkt nu geleidelijk overgenomen te worden door onderzoekers die dementie te lijf willen gaan. Mocht u iets horen via krant, app, mail, sms of voor mijn part via het astrale vlak over het nieuwe dementiegeneesmiddel dat er bijna is, vergeet het. De middelen die er nu zijn (Exelon bijvoorbeeld) doen niks. Het is Lourdeswater, voorgeschreven door artsen die beter zouden moeten weten. Het werd op de markt toegelaten omdat er een marginale verbetering optrad in sommige scoringslijstjes. Overigens zonder dat huisgenoten dat effect opmerkten. Raadpleeg anders zelf maar het Farmacotherapeutisch Kompas. Toch gaf Wiesje van de Flier, wetenschappelijk directeur van het Alzheimercentrum Amsterdam, in de Libelle van 19 februari een lijst van maar liefst zes grote ontwikkelingen op het gebied van dementie. Eén:  nieuwe medicijnen. ‘Deze medicijnen zijn niet dé oplossing tegen deze ziekte, maar helpen wel om het ziekteproces bij een deel van de patiënten te vertragen. Het is in elk geval een zeer positief toekomstsignaal.’ Niks dus. Twee: betere diagnostiek. ‘Recent onderzoek van mijn collega’s heeft geleid tot de identificatie van vijf subtypes van alzheimer. Dat is echt een doorbraak. Dit opent de deur voor meer gepersonaliseerde behandelingen in de toekomst.’ Da’s alweer niks. Drie: veelbelovende bloedtests die goedkoper zijn. Ook niks dus. Vier: ‘… er vinden ook veel ontwikkelingen plaats om vragenlijsten en tests te digitaliseren’. Ze noemt het echt. Nog minder dan niks. Vijf: Aboard Cohort. Dat is een landelijke dataverzameling voor meer inzicht in de ziekte van Alzheimer. Meer inzicht? Ja, dat lijkt me een geweldige bijdrage. Zes: leefstijl natuurlijk. ‘Een gezonde leefstijl kán de kans op dementie verminderen, maar de vertaling naar effectieve behandelingen blijft een uitdaging.’ Collega S. zei dan altijd: “Ook een gezonde leefstijl leidt tot de dood.” Nog meer nieuwe ontwikkelingen? Ja, in Medisch Contact werd een promotieonderzoek besproken. Een kleine groep mensen heeft biomarkers die wijzen op alzheimer, en toch hebben ze geen alzheimer. Uitkomst: waarom ze geen alzheimer hebben is ‘grotendeels onbegrepen’.  En toch, hou je vast, staat er bij zo’n artikel: ‘Dit kan een nieuw aanknopingspunt zijn voor een effectievere medicatie tegen alzheimer’.  Vooral dat ‘effectievere’ is grappig. Als hier iets uit komt waardoor alzheimer geneest, dan ben ik bereid achteruit naar Rome te fietsen, over de Brennerpas, om aldaar de pauselijke zegen af te smeken over mijn heimelijke voorraad Lourdeswater. Fijn gefulmineerd, maar wat wil je nou? Ik wil dat dementieonderzoekers ophoepelen uit de publiciteit totdat ze iets anders te bieden hebben dan leeg gewauwel over positieve toekomstsignalen. Om te beginnen verminderen we daartoe het aantal alzheimeronderzoekers met 66 procent, zodat twee derde van de vele miljoenen die nu worden weggesmeten aan zinloos onderzoek wordt besteed aan het salaris van mensen die voor alzheimerpatiënten zorgen. Want daar gaat het niet over mallotige toekomstsignalen. Nee, daar gaat het over een onmiddellijk te realiseren beter leven voor de stakkers en hun geliefden, die nu worstelen met de onafwendbare ellende die dementie heet. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Is bij het ontstaan van het leven nog ruimte voor God? In rouwadvertenties en op grafstenen is iedereen bijzonder. Gaan gewone mensen niet dood? Het leven is al erg genoeg</p>]]></description>
            <guid>https://www.trouw.nl/zorg/mocht-u-iets-horen-over-een-nieuw-dementiegeneesmiddel-vergeet-het~b21612e6/</guid>
            <pubDate>Thu, 6 Jun 2024 00:00:00 +02:00</pubDate>
        </item>
        <item>
            <title><![CDATA[Is bij het ontstaan van het leven nog ruimte voor God?]]></title>
            <description><![CDATA[<p>Cees Dekker is een internationaal gelauwerde expert in moleculaire biofysica. Hij werkt al jaren aan het uiteenrafelen van de moleculaire mechanismen die de activiteiten van de levende cel gaande houden. Hij is naast wetenschapper ook een gelovige. Dekker is, zo lees ik in wiki, een theïstisch evolutionist. Als ik het goed begrijp gaat deze denkrichting er van uit dat biologie ondenkbaar is zonder evolutie. Het theïstische zit ‘m daarin dat er ondanks de evolutionaire gang van zaken toch werk overblijft voor de Schepper. Wat nogal raar is omdat de essentie van evolutie nu juist is dat het zonder Schepper kan. Wacht, het kan ook zo zijn dat Hij reeds lang vóór dat tijdstip begon door de oerknal te veroorzaken. Gerard Reve meende dat God niet zo goed wist wat Hij daar aanrichtte. Hij had per ongeluk de verkeerde fles uit het gootsteenkastje gepakt toen hij daar in zat te rommelen. Hoe dit ook zij, op internet las ik dit rijtje theïstisch evolutionisten: Cees Dekker - Theodosius Dobzhansky - Wim Eijk - Andries Knevel - Pierre Teilhard de Chardin. Waarbij Dobzhansky mijn favoriet is, wat een prachtige naam. Knevel zal zelf ook wel in de lach schieten daar tussen een kardinaal die geen idee heeft in welke eeuw we zitten, en de Chardin, de begaafde jezuïet. Teilhard de Chardin probeerde op een heel ingenieuze wijze de evolutieleer te verknopen met de christelijke God. Hij werd dan ook doodgetreiterd door het Vaticaan. Hoe kwamen we nou op Cees Dekker? O ja, sorry, altijd dat gezeur over het Vaticaan. Dekker kreeg veertig miljoen euro toegekend voor een onderzoeksprogramma getiteld ‘Evolving life from non-life’ (EVOLF). “Onze droom is een levende cel te creëren uit levenloze moleculen. Ons doel is om cellulaire functies in één synthetische cel te integreren die autonoom kan repliceren, communiceren en evolueren. Daarnaast gaan we het wetenschappelijke werk nauw verbinden met filosofisch en ethisch onderzoek.” Daar klinkt een sterk besef in door van wat men hier aan het doen is. We gaan er van uit dat leven op aarde spontaan ontstond. Ergens in de diepzee, rond een heet water spuitende geiser, paar miljard jaar geleden, in diepe duisternis, daar gebeurde het. Gebeurde wat? We weten het nog steeds niet precies. We hebben er ook een filosofisch belang bij om dit te weten te komen. Want als blijkt dat ‘leven’ onmogelijk uit ‘levenloos’ kan ontstaan dan zit je voordat je ‘oeps’ kunt zeggen weer bij God op schoot. En daar waren we nou juist net van af gesprongen. Ergens in de 19e eeuw gaven we het vitalisme ontslag. Dat wil zeggen: vanaf toen geloofden we dat lichamen van bacteriën, muggen, andijvie, hond en mens uit precies hetzelfde spul waren gemaakt als zand, lucht, water en steen. Maar dan wel in een andere samenstelling. En we waren daar zo zeker van omdat ze bijvoorbeeld allemaal als kool eindigen bij verbranding. Een andere samenstelling dus, en niet een stapel moleculen waar nog iets extra’s in zit: ‘leven’. Levende dingen zijn in zekere zin heel raar. Een bal rolt langs een helling omlaag. Dat snappen we. Maar een hond loopt tegen een helling omhoog. Hoe gaat zoiets? De vraag is of Dekker en zijn collega’s erin gaan slagen om moleculen zodanig bijeen te brengen dat er een levende cel ontstaat. Als dat lukt, is dan het eerste ontstaan van leven in de diepzee definitief ontmaskerd als een toevallige samenloop van omstandigheden? Laten we daar maar ‘ja’ op zeggen. En daar staat de volgende  vraag al: hoe verklaar je dat die tot leven bijeengebrachte moleculen gaan voelen? En nog veel lastiger: als je eenmaal bij de voelende en proevende dieren bent aangekomen, hoe verklaar je vervolgens dat er eentje tussen al die dieren ineens zijn nek boven alle koppies uitsteekt om zich af te vragen hoe leven ooit kan zijn ontstaan? Nou, eerst maar eens zien wat Dekker en zijn collega’s gaan bouwen. Dan kunnen we later bekijken of ze dat voelen, en vervolgens ook dat denken, en misschien zelfs het voelende denken van de kunstenaar, binnen de veilige omheining van de cel kunnen krijgen. Ik denk niet dat God daar nog bij kan, want het wordt zo ook al proppen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het In rouwadvertenties en op grafstenen is iedereen bijzonder. Gaan gewone mensen niet dood?</p>]]></description>
            <guid>https://www.trouw.nl/zorg/is-bij-het-ontstaan-van-het-leven-nog-ruimte-voor-god~b4c78016/</guid>
            <pubDate>Thu, 30 May 2024 00:00:00 +02:00</pubDate>
        </item>
        <item>
            <title><![CDATA[In rouwadvertenties en op grafstenen is iedereen bijzonder. Gaan gewone mensen niet dood?]]></title>
            <description><![CDATA[<p>In 1804 liep de Engelse schrijver Charles Lamb (1775 – 1834) met zijn zus Mary over een kerkhof en vroeg aan haar: “Waar liggen eigenlijk alle vervelende mensen?” Want volgens de grafschriften lagen er alleen maar onvergetelijke liefhebbende toegewijde trouwe moedige en oneindig dierbare moppies begraven. En dat terwijl Charles, en hij niet alleen, zeker wist dat daar ook een fiks percentage minkukels, intriganten en zeurpieten onder de zoden lag. Rond de dood gieten we emmers met honing over alle bitterheid heen en het is niet te geloven hoezeer we net doen alsof we er in geloven. Rouwadvertenties bieden de beste illustratie van deze neiging. Ik lees ze gretig om te checken of er niet te veel van mijn jaar (1947) uit de boot vielen. Als de overledene veel jonger was, dan zucht ik. Als ze veel ouder waren dan ik, dan denk ik: ja, wat had je dan gedacht? Maar als het dicht bij mij in de buurt komt dan schrik ik. Ik weet wel dat ik niet meer onder aan de lijst sta,  maar het blijkt hoe langer hoe duidelijker dat ik zelfs niet meer halverwege toef, het lijkt verdomme wel alsof ik elk jaar een jaar ouder wordt en dichter op de rand af schuif. Gezellig is het hier. “Wat een planeet”, zei Annie M.G. Schmidt al. Charles Lamb had het goed gezien, er gaan geen gewone mensen dood. Ook na een dor overlijden komt er toch een trompetje aan te pas. Zo las ik laatst: KENNISGEVING – na een bijzonder leven is overleden R.J.H. van B.  – Joke – Amerongen 1942 – Amsterdam 1924. Executeur notaris L. In gevolge de wens van de overledene heeft de crematie in stilte plaats gevonden. Daar klinkt een trieste eenzaamheid in door, denk je dan. Of misschien de allerlaatste stuiptrekking in een familievete waarin de overledene vanuit het graf de nabestaanden dit keer voorgoed van zich afschudt. Dat trompetje hoor ik in ‘na een bijzonder leven’. Zou het niet veel aardiger zijn om te stellen: na een nogal gewoon leven heeft Joke de emmer omgetrapt? Nee, dat werkt niet, omdat het hier niet zozeer gaat om het gewone van dit voorbije leven als wel om het zeer bijzondere van haar dood, die helemaal niet gewoon is. Cioran zei het al: ‘Ondanks de vele eeuwen waarin we hem kennen heeft de Dood nog altijd niets van zijn frisheid verloren.’ Onlangs zag ik op de televisie een jonge vrouw die wegens ernstige psychische ziekte om euthanasie had verzocht. Met haar vader en moeder en zus bezocht ze de plek waar ze begraven zou worden. Er ontspon zich een rustig gesprek over hoe het haar zou vergaan na de begrafenis. Ze ging op haar toekomstige grafplek staan en wees haar ouders hoe je vandaar uit alleen maar bomen kon zien. Je keek een bos in, een prachtig bos. Als in een sprookje. “Maar als het regent, word je wel nat”, wierp iemand tegen. “Nee hoor”, zei ze, “want dan lig ik onder de zoden.” Ik kan niet zo goed tegen een dergelijke, zeg maar, huiselijke omgang met de dood. Niemand gaat wonen in haar graf. Kom nou, doe niet zo raar. En tegelijk denk ik: kom jij dan maar met een tekst die het draaglijk maakt om boven dat zwarte gat te hangen. Ik heb niks beters dan Emily Dickinsons verzuchting als ze na zijn dood huivert over een mogelijk voortbestaan van haar vader. “Hoe moet dat nou, zonder lichaam?” Ja, hoe doen die doden dat? Ze doen het niet. Maar zo kort na de dood is er geen ruimte voor de dood. Daarom stelt een jaarclub van het studentencorps nadat een lid is overleden: ‘Toch blijven we voor altijd bij elkaar in Astarte’. In NRC steekt men graag zijn academische opleiding, ridderordes en adellijke titels nog even omhoog alvorens in het graf te verdwijnen. Vooral obscure eretekenen (Erelid van de Cartusiaanse Orde van het Heilig Graf met Dubbel Zwaard) geven een extra schel gerinkel in de holte van het graf. De aardigste rouwadvertentie die ik ooit las kwam van een man die in ons verpleeghuis overleed. Hij had geen kinderen en instrueerde zijn vrouw over de tekst: Heden overleed Jaap Smit – bij leven loodgieter. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
            <guid>https://www.trouw.nl/zorg/in-rouwadvertenties-en-op-grafstenen-is-iedereen-bijzonder-gaan-gewone-mensen-niet-dood~b589d3fc/</guid>
            <pubDate>Thu, 23 May 2024 00:00:00 +02:00</pubDate>
        </item>
        <item>
            <title><![CDATA[Het leven is al erg genoeg]]></title>
            <description><![CDATA[<p>In Trouw van 6 mei schreef Saskia Bolte, adviseur van het Openbaar Ministerie, over de grenzen rond hulp bij zelfdoding. Dit naar aanleiding van een eerdere bijdrage van Boudewijn Chabot. Chabot is al jaren bezig met het verstrekken van informatie over manieren waarop je zonder artsenhulp op een humane wijze je leven kunt beëindigen. Het gaat hier om een precair domein waarin het strafrecht letterlijk op de loer ligt, onder andere in de gedaante van mevrouw Bolte. Hulp bij zelfdoding is strafbaar. Een arts mag dit verbod overtreden als zij of hij achteraf kan aantonen dat die overtreding de enig haalbare oplossing was om het lijden te lenigen. Leken mogen dit niet. De Coöperatie Laatste Wil heeft helaas aangetoond dat losse initiatieven makkelijk tot ellende kunnen leiden. Ondanks dat sta ik sympathiek tegenover hun streven. Mensen die zonder inmenging van een arts willen sterven worden vaak geholpen door familie. Chabot probeert in zijn boek Uitweg  zo duidelijk mogelijk neer te zetten wat kan en wat niet kan. Die adviezen zijn gedetailleerd en zo veel mogelijk gebaseerd op informatie uit de praktijk en een gedegen kennis van de rechtsspraak. Het is daarbij duidelijk dat Chabot ruimte zoekt om dergelijke hulp mogelijk te maken, terwijl mevrouw Bolte er alles aan doet om deze ruimte ontoegankelijk te houden. We hebben het steeds over de man of vrouw die in gesprek met zijn of haar geliefden zou willen sterven. Dit gaat niet over de eenzame zelfdoding, die nabestaanden verscheurd achterlaat. Dat de vraag naar een levenseinde in eigen beheer toeneemt, komt denk ik onder andere doordat we denken dat je niet meer op je lazer krijgt aan de andere kant. Voor zover daar nog iets gebeurt ziet vrijwel iedereen dat met vertrouwen tegemoet. Een andere factor is de hoge, lege ouderdom. Gezinnen zijn veel kleiner en die twee kinderen die je hebt, wonen nog maar zelden in dezelfde straat. Ze zijn trouwens erg druk en  hun liefdevolle aandacht zal je slechts mondjesmaat bereiken. Dus voor boodschappen, de was, een fijne ochtendwandeling of samen naar een oude vriendin kun je ze niet bellen. Ik ben er niet voor om de overdosis dan maar lukraak uit te delen, maar ik heb grote sympathie voor Chabots inspanningen om mensen op gewetensvolle wijze voor te lichten over hoe ze uit het leven kunnen stappen. Chabot wil omstanders uitleggen wat ze straffeloos mogen doen. Hij heeft een film gemaakt waarin een dochter haar moeder instrueert hoe ze het moet doen met stikstof. Hij noemt de dochter moedig. Mevrouw Bolte springt hier tussen en stelt dat wat Chabot beschrijft juist helemaal niet mag en zegt: ‘Zou het niet van minstens zo veel moed getuigen om ouderen in de laatste jaren van hun leven te helpen met leven in plaats van sterven.’ Ik word altijd een beetje pissig van deze veelgehoorde uithaal: maak ze niet dood, maak ze gelukkig! Elke huisarts kan haar zo een lijst met adressen geven waar ze aan de gang kan met gelukkig maken. Een dergelijke uiting toont een onvergeeflijke onwetendheid rond wat hier speelt. Mevrouw Bolte doet haar best om familie zo bang mogelijk maken rond het zelfgekozen levenseinde. Zij citeert een uitspraak van de Hoge Raad uit 2008 waarin staat dat van strafbare hulp bij zelfdoding sprake is als ‘de verdachte het door zijn handelen voor de ander mogelijk of gemakkelijker heeft gemaakt om zichzelf te doden.’ Ik zie uit naar mijn arrestatie, want ik heb Chabots boek Uitweg, dat gaat over humane zelfdoding, meerdere malen aangeraden aan mensen, soms met dodelijk gevolg. Uitweg  is echt een boek waarmee je het makkelijker maakt om zonder arts uit het leven te vertrekken. Ik zou het waarderen als ze dan ook Chabot arresteert want ik wil niet alleen de cel in. In plaats van welhaast parmantige nadruk op rechtsartikelen waarmee je deze maatschappelijke nood vergeefs de kop in zou willen drukken, zijn we meer gebaat bij een gemeenschappelijk zoeken naar manieren om dit wél mogelijk te maken. Door afschaffing van de strafbaarheid van hulp bij zelfdoding bijvoorbeeld. Het leven is al erg genoeg en wie een laatste portie ellende wil laten staan, die heeft mijn sympathie. Praten over suïcide kan anoniem bij 113 Zelfmoordpreventie: chat via www.113.nl, bel 113 of bel gratis 0800-0113 Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
            <guid>https://www.trouw.nl/zorg/het-leven-is-al-erg-genoeg~b04c2480/</guid>
            <pubDate>Thu, 16 May 2024 00:00:00 +02:00</pubDate>
        </item>
        <item>
            <title><![CDATA[Worden we door hersenschade een andere mens?]]></title>
            <description><![CDATA[<p>Je ziet soms bij hersenschade dat mensen gedrag tentoonspreiden of opinies verkondigen, die ze daarvoor niet tentoonspreidden of verkondigden. Meneer M., een in alle opzichten onverdachte linkse intellectueel, groot kenner van de Engelse literatuur, werd getroffen door een herseninfarct, een beroerte. In de nasleep was hij een ander mens geworden. U weet het: hersenschade betekent schade in de geest. Na de beroerte was M. een andere geest geworden. Het bleek met name tijdens bezoeken aan de polikliniek van het revalidatiecentrum waar hij uiterst pijnlijke, grof racistische uitlatingen deed naar Surinaamse verpleegkundigen. Ander voorbeeld: in augustus 2006 werd Mel Gibson om half drie in de ochtend door de politie aangehouden in Malibu, Californië. Hij reed 160 en was dronken. Hij begon de agent uit te foeteren en kwam met een analyse van zijn eigen leven en van de wereldgeschiedenis: “My life is fucked. … Fucking Jews. The Jews are responsible for all the wars in the world.” Het kwam wellicht des te harder aan omdat Mel Gibson in 2004 The Passion of the Christ over het leven van Jezus regisseerde. De volgende dag putte hij zich uit in excuses. Dat hielp niet echt omdat deze oprisping werd beschouwd als een treffend voorbeeld van het gezegde ‘in vino veritas’, drank legt de waarheid bloot. Of zoals professor Kuiper het veel beter uitdrukte: ‘Het Über-Ich is oplosbaar in alcohol’. Bij M. ging niemand ervan uit dat het ging om een onderdrukte ware aard, die na de hersenschade eindelijk een weg naar buiten vond. Maar bij Gibson was men het erover eens dat deze akelige denkbeelden er altijd al in zaten. Vandaar dat zijn apologie niet erg aansloeg. Een derde voorbeeld. Dit keer uit de vorm van hersenschade die we maar al te goed kennen: dementie. Als grootvader in zijn dementie grove seksueel getinte opmerkingen gaat maken tegen vrouwelijke verzorgenden, dan zeggen we: “Komt door de dementie. Zo is grootvader niet.” De gedachte dat het er altijd al in zat, is hier evenwel niet al te ver gezocht. Hier lijkt er sprake van te zijn dat het deksel wat losser is gaan zitten. Maar als grootmoeder, een bijterig en treiterig kreng, in haar dementie eindelijk knuffelbaar wordt en zelfs enigszins aandachtsvol naar haar dochters toe, dan zeggen we: “Het zat er altijd al in, nu durft ze eindelijk van ons te houden, maar het kon er eerder om de een of andere reden niet uit.” Er gebeurt nog veel meer in dementie. Niet zelden krijgt een van de partners, meestal de vrouw, het onuitroeibare idee dat haar man haar bedriegt met de buurvrouw, met de thuishulp, met haar zus, het kan niet op. Ze is daar zeer vasthoudend in, hoe geduldig en zorgzaam hij zich ook tegenover haar gedraagt. Vreselijk verwijt? Volgens collega S. wijst een dergelijke obsessieve ontrouwwaan op een verleden waarin de vrouw in kwestie dat wel degelijk heeft moeten doorstaan. Het zat er dus altijd al in. Voor zover ik weet bestaat er geen onderzoek naar het verband tussen de (waan)denkbeelden van mensen met Alzheimer en hun levensgeschiedenis. In psychotherapie bestaat dit idee al jaren, dat er veel meer onder je oppervlak zit dan je zelf in de gaten hebt. De lastige vraag is of dat verborgene in geval van hersenschade aan het oppervlak komt te liggen of dat het gedrag na hersenschade gewoon betekent dat je een ander mens bent geworden. Als je een andere persoon bent geworden dan is het hoopvolle, of akelige idee ‘dat het er altijd al in zat’ van de baan. Hoe waarschijnlijk is het eigenlijk dat hersenschade in een handomdraai iets kan bewerken waar maanden of jaren van psychotherapeutisch sjorren, wrikken en rukken voor nodig is? We hebben vooralsnog geen idee welke hersendelen hierbij een rol spelen en het is maar de vraag of we deze losse deksels ooit zullen weten te traceren in hersenactiviteit. Kun je in de hersenen zien of het om onderdrukking gaat die niet langer werkt, of om een brein dat anders functioneert dan voorheen? Was opa altijd al een seksist, maar het deksel bleef erop? Of is opa na de beroerte of de dementie, een seksist geworden? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
            <guid>https://www.trouw.nl/zorg/worden-we-door-hersenschade-een-andere-mens~b0a58a56/</guid>
            <pubDate>Thu, 9 May 2024 00:00:00 +02:00</pubDate>
        </item>
        <item>
            <title><![CDATA[Wij in 2024 zullen nooit begrijpen wat de Joden overkwam]]></title>
            <description><![CDATA[<p>Hanny Michaelis leefde van 1922 tot 2007 in Amsterdam. Van 1948 tot 1959 was ze getrouwd met Gerard Kornelis van het Reve. Nop Maas, de biograaf van Reve, heeft zich ook intensief beziggehouden met  leven en werk van Hanny Michaelis. Zij was de dochter van Joodse ouders. Al was dat niet iets dat ze meteen doorhad. Als kind speelde ze eens op straat met een saai jongetje met lange gebreide kousen en een bril. Ze kregen ruzie en ze schold hem uit voor ‘brillenjood’. ‘Hij sloeg me meteen met mijn kop tegen de muur. … Ik blèrend naar huis’. Haar moeder weigerde te arbitreren in straatruzies dus moest ze boven blijven. Al gauw ging de bel. De boze vader van dat jochie. ‘Wat geeft u uw kind voor opvoeding dat ze anderen voor Jood uitscheldt?’ Hanny’s moeder antwoordde: ‘Ik zal het u sterker vertellen: wij zijn zelf Joods.’ Toen de man weg was bleef Hanny ontkennen, totdat haar moeder zei: ‘“Weet je wel dat we zelf Joden zijn?” “Gadverdamme”, riep ik. Toen kreeg ik een oorvijg omdat ik niet mocht vloeken.’ Dit komt uit Verst verleden uit 2002 waarin ze haar jeugdherinneringen vertelt aan Nop Maas. Hij publiceerde ook haar oorlogsdagboeken Lenteloos voorjaar 1940-1941 en De wereld waar ik buiten sta 1942-1945. Op 29 april 1942 schrijft ze over het invoeren van de davidster: ‘Op het eerste moment vond ik het wel vervelend, nu kan het me niks meer schelen en ik vind dat ook anderen er om moeten lachen. Maar ze voorziet ook dat dit ‘… waarschijnlijk het voorspel is op een lawine van pesterijen, zoals b.v. niet na 9 uur ’s avonds op straat mogen, niet in de tram mogen, alleen met Joden mogen omgaan etc. etc. Wat zouden de Duitsers hier toch van verwachten? Het is zo intens kinderachtig.’ Bij dergelijke passages zou je willen roepen: vrouw kijk toch alsjeblieft uit, achter je! Was het maar kinderachtig. Het lukte haar onder te duiken. Haar ouders werden weggevoerd en in 1943 in Sobibor vermoord. Aan het eind van Verst verleden zegt ze ‘Toen ik in 1947 Gerard ontmoette, dacht ik dat ik het oude leed uit de oorlogsjaren voorgoed achter me had gelaten. Dat is tot op de dag van vandaag een vergissing gebleken.’ Recent bracht Nop Maas een boek uit waarin hij een aantal gesprekken die hij met haar had op papier zette: Vastgenageld aan de rand van het niets. Ze vertelt over haar terugkeer in Amsterdam na de oorlog: ‘Toen ik vanuit Leiden binnenkwam bij de familie Romein zag ik daar het kanten kleed liggen dat bij ons thuis het pronkstuk was. Ik was verrast maar zei er eerst niks over. De koffie werd geserveerd in de witte Meissen-koppen van mijn moeder. Ik zeg: “Was dat kleed niet van ons?” Er volgde een benauwd stilzwijgen. Er werd niet geantwoord.’ Wij in 2024 zullen nooit begrijpen wat de Joden overkwam en nog minder begrijpen hoe onze ouders daar op reageerden. Haar gedichten geeft ze zelf niet meer dan een magere zes. Nop Maas is een oprechte bewonderaar van haar poëzie. Daarover zegt ze: ‘…en dan vertelt Nop Maas mij waarom het wel goed is. Dan ben ik overgelukkig, maar hij is nog niet de deur uit of ik denk: nou ja, dat zegt hij maar omdat je tegen een vrouw van tachtig niet kunt zeggen dat het niet deugt.’ Gelukkig klinkt hier niet alleen misère in, er zit ook een glimlach bij. Iemand schreef in de krant dat Hanny’s poëzie evenveel kwaliteit had als die van de Nobelprijswinnares Wislawa Szymborska. Waarop Hanny reageert: ‘Maar die Szymborska is ook helemaal niet zo goed.’ Ten slotte een gedicht van Hanny, waarvan ik de laatste regel voorzichtig zou willen weerspreken. Met mijn moeder die las / en breide tegelijk / en mijn vader die zes uur / per dag piano speelde / heb ik jarenlang gepraat, / gelachen en ruzie gemaakt / totdat ze werden ingelijfd / bij de legendarische 6 miljoen. / Een getal, waarover na ruim / een halve eeuw nog steeds / wordt geredetwist. // Hun gezichten beginnen te vervagen. / De klank van hun stem is / al bijna ontkleurd. / Straks / ben ik er ook niet meer. Dan / zal het zijn alsof wij drieën / nooit hebben bestaan. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
            <guid>https://www.trouw.nl/zorg/wij-in-2024-zullen-nooit-begrijpen-wat-de-joden-overkwam~bc2449fc/</guid>
            <pubDate>Thu, 2 May 2024 00:00:00 +02:00</pubDate>
        </item>
        <item>
            <title><![CDATA[De schijnbare wereld is de enige wereld]]></title>
            <description><![CDATA[<p>Als je een gele bril opzet is de hele wereld geel. En als je hem afzet dan zie je de wereld zoals hij er echt uitziet. Maar je hebt het nog niet gezegd of je blinde buurvrouw zegt dat de wereld er voor haar helemaal niet uitziet als geel of welke kleur dan ook. Uit elk zintuiglijk apparaat wordt een wereldbeeld opgebouwd. En uiteenlopende zintuigen leveren uiteenlopende wereldbeelden. Zo is het niet makkelijk voorstelbaar hoe de wereld van de vleermuis eruitziet. Dat rondfladderen op echolocatie lijkt mij ondoenlijk. Onze twee ogen geven deels overlappende informatie zodat we diepte kunnen zien. Daarom kunnen we veilig van tak naar tak springen. Konijnen, we gaan naar weer een andere wereld, hebben aan elke kant van hun kop een oog en die gezichtsvelden overlappen niet. Dieptewaarneming lukt dan nauwelijks, maar ze zien wel bijna 360 graden in de rondte. Ontwikkeld om roofdieren in het open veld snel te kunnen zien. Paarden hebben ook hun ogen aan de zijkant, maar niet zo drastisch als konijnen en ze kunnen dus wel een beetje diepte zien. Daarom kunnen ze over een hindernis springen. Paarden zien geen kleuren naast groen en geel, maar ze kunnen erg goed zien in halfduister. Om al grazend in de schemer om zich heen te kunnen blijven kijken zitten hun ogen hoog boven het gras, waarbij ze extreem goed bewegingen op afstand registreren. Zien is voor de zienden zo’n beetje het belangrijkste zintuig. Zij kunnen het dan ook niet helpen te denken dat zien het meest informatieve zintuig is. Maar als het voor een organisme niet nodig is om zich te kunnen verplaatsen, dan heb je niks aan ogen. De boom kan niet opzij springen voor de naderende auto dus heeft hij er niks aan als hij hem ziet. De vlieg leeft visueel in weer een andere wereld: drie ogen bovenop haar kop en twee zogenaamde facet-ogen aan de voorkant. Die drie bovenop zien alleen beweging en zijn daar extreem goed in. Vandaar dat u vrijwel altijd misslaat. Die twee facet-ogen bestaan uit honderden kleine oogjes als het ware, waaruit een beeld wordt opgebouwd (nemen we maar aan). De filosoof zou over al deze verschillende ogen heen willen stappen om bij de wereld te komen zoals die er echt uitziet. Als je elk zintuiglijk apparaat beschouwt als een bril waardoor je naar de wereld kijkt, dan zou je die bril af willen zetten om zo bij de echte wereld terecht te komen. Dat gaat niet, want als je de zintuigen terzijde schuift, dan is er helemaal geen wereld. De gedachte dat wat je ziet afhangt van wie er kijkt werd in 540 v. Chr. al geformuleerd door de Griekse filosoof Xenophanes. Hij zei: ‘ … als koeien, of paarden, of leeuwen, handen hadden, of met hun handen konden tekenen en dingen doen die de mens kan, dan zouden paarden de goden als paarden afbeelden, koeien als koeien, en ze zouden de goden de lichamen geven die ze zelf hebben.’ Xenophanes ergerde zich aan het gedonderjaag van de olympische goden. Liegen, ruziemaken, seks met allerlei types, hij vond dat de goden onwaardig. De vraag hoe we ons de goden dan wel zouden moeten voorstellen beantwoordde hij radicaal met de mededeling: ‘Niet!’ Volgens hem was er maar één god, over wie verdere mededelingen onmogelijk waren. Kant was de filosoof die deze xenophane overwegingen niet zozeer meenam naar ons godsbeeld, maar naar ons hele wereldbeeld. Stel je de wereld voor als een vormloze deegmassa die door een rooster met gaatjes geperst wordt. Uit de vorm van de resulterende slierten kun je wel afleiden wat de vorm van die gaatjes is. Maar dan weet je nog niks over de vorm van de deegmassa voordat die door de gaatjes heen geperst wordt. Wij kunnen niet over het rooster van onze zintuigen heen stappen om te gaan kijken hoe de geestelijk onverteerde wereld eruitziet. Waarmee we het zoeken naar hoe de wereld echt is, zullen moeten opgeven. Nietzsche zei het erg kernachtig: ‘Die ‘scheinbare’ Welt ist die einzige: die ‘wahre’ Welt‘ ist nur hinzugelogen’. ‘De schijnbare wereld is de enige wereld; de werkelijke wereld is er maar bij verzonnen.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een Ajax-shirt of een Bijbel kunnen bij ziekte troost bieden, maar de tumor groeit door Mocht u iets horen over een nieuw dementiegeneesmiddel, vergeet het Is bij het ontstaan van het leven nog ruimte voor God?</p>]]></description>
            <guid>https://www.trouw.nl/zorg/de-schijnbare-wereld-is-de-enige-wereld~b43cfb93/</guid>
            <pubDate>Thu, 18 Apr 2024 00:00:00 +02:00</pubDate>
        </item>
        <item>
            <title><![CDATA[Boeiende tango rond de dood]]></title>
            <description><![CDATA[<p>Ook als je al een tijdje rondloopt in het euthanasiedomein blijken er steeds weer nieuwe... Nou, vergezichten is een beetje een scheve term hier. Ik heb het over orgaandonatie na euthanasie wegens psychiatrische ziekte. Tussen 2012 en 2021 kregen 634 mensen euthanasie op basis van een psychische stoornis. In 24 gevallen gevolgd door orgaandonatie. De meeste mensen die euthanasie krijgen zijn er lichamelijk nogal beroerd aan toe. Maar psychiatrische patiënten zijn veelal jong, zodat in hun geval donatie vaak mogelijk is. Mijn ideale en helaas onwerkelijke scenario voor orgaandonatie bij euthanasie ziet er als volgt uit. Je neemt afscheid van je familie en wordt naar de operatiekamer gebracht. Twee geliefden mogen mee naar binnen en houden je hand vast. De anesthesist zorgt voor de narcose en terwijl zij je zegt om tot tien te tellen is het bij ‘zes’ voor jou voorgoed voorbij. De geliefden verlaten nu het toneel en je organen worden onder narcose verwijderd. Ergens tijdens deze procedure zal je hart ook uitgenomen worden en dan ben je niet alleen in je eigen beleving, maar ook in de geest van de omstanders, dood. Als je het zo doet zijn de donororganen in perfecte conditie bij de transplantatie die onmiddellijk plaatsvindt. De ontvangers liggen immers in aanpalende operatiekamers klaar om hun orgaan geplaatst te krijgen. En dit is precies hoe het niet kan. Bij orgaandonatie volgend op euthanasie komen twee teams samen die echter vanuit een totaal andere richting op dit lichaam af koersen. Het is meestal de huisarts die met de patiënt het euthanasietraject heeft doorlopen. Er bleek sprake te zijn van ondraaglijk en uitzichtloos lijden en zij dient uiteindelijk de dodelijke injectie toe. Dit gebeurt in het ziekenhuis op of dicht bij de operatiekamer. Nu het andere team, dat klaar staat om de organen uit te nemen. Dat mag pas vijf minuten nadat het hart van de donor is gestopt met kloppen. Dat is jammer want in die vijf minuten zonder doorbloeding verliezen de organen kwaliteit. Mijn kennis is onvoldoende om te kunnen zeggen hoe groot dit kwaliteitsverlies is voor long, nier, hart of lever. Het is hoe dan ook een onvermijdelijke hobbel die natuurlijk niet voor niets in de procedure is opgenomen. Er is dus een wereld van verschil tussen de context waarin deze twee teams werken. De huisarts heeft een persoonlijke band met deze zieke mens die haar in staat stelt om tot euthanasie te komen. Het transplantatieteam heeft geen persoonlijke band met de man of vrouw in kwestie. Hun opdracht is er voor te zorgen dat de organen binnen het geldende protocol in zo goed mogelijke conditie bij de ontvangers terecht komen. Mijn gedroomde scenario is onverstandig omdat het voorbij gaat aan de totaal uiteenlopende belangen en vaardigheden van de arts die euthanasie verleent en de arts die organen uitneemt. Het is zowel vaktechnisch als moreel ondoenlijk om dit in één persoon samen te brengen. Mensen die euthanasie vragen wegens ondraaglijk en uitzichtloos psychisch lijden zijn veelal jong, soms zelfs erg jong. En sommigen van hen willen graag ‘dat er toch nog iets goeds gebeurt met mijn lijf’ zoals een vrouw het uitdrukte, en willen hun organen doneren na de euthanasie. Het is notoir ingewikkeld om in geval van psychische ziekte de ziekelijke doodswens te scheiden van de gezonde. Vandaar dat euthanasie in de psychiatrie zo veel lastiger is dan in het geval van lichamelijke ziekte. In geval van psychiatrische ziekte zou de beoogde orgaandonatie een factor kunnen zijn in het euthanasieverzoek. ‘Ik heb een rotleven gehad maar op de drempel kan ik er toch nog iets verlossends mee doen door aan anderen mijn organen te geven’. Ook zou je op voorrang bij euthanasie kunnen hopen door je organen alvast te beloven. Ik lees in het Nederlands Tijdschrift voor Geneeskunde van 4 april dat men in geval van orgaandonatie bij euthanasie op basis van psychische ziekte de wilsbekwaamheid twee keer moet testen. Eerst ten aanzien van het euthanasieverzoek. En vervolgens ten aanzien van de orgaandonatie. In het buitenland wordt soms gegnuifd over hoe de euthanasiepraktijk in Nederland steeds dieper weg zakt in een normloos moeras. Ik zie eerder een boeiende tango rond de dood waarbij er steeds ruimte is voor een nieuwe danspas. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een even lieflijke als onhandige versie van de canonieke tekst Hoe langer de moord op de Joden geleden is, hoe erger we het vinden Hoelang blijft het zelfgewilde levenseinde in gesprek met je geliefden nog een zaak waar de dokter zich mee moet bemoeien?</p>]]></description>
            <guid>https://www.trouw.nl/zorg/boeiende-tango-rond-de-dood~b31770e7/</guid>
            <pubDate>Thu, 11 Apr 2024 00:00:00 +02:00</pubDate>
        </item>
        <item>
            <title><![CDATA[Maak het niet erger, zei Hippocrates. Helaas doen artsen dat soms toch]]></title>
            <description><![CDATA[<p>Het meest bekende maar vaak niet gevolgde advies van Hippocrates aan artsen was: maak het niet erger. Hij zal er, ook toen al, zijn reden voor gehad hebben. Ik dacht aan deze mythische oude Griek bij herlezing van De historie van mejuffrouw Sara Burgerhart van Betje Wolff en Aagje Deken. We zijn in 1782. Saartje is een dartel meisje (niet mijn woorden hoor) dat zich in haar onschuld echt helemaal per ongeluk in de wellustige armen van een duivelse verleider blijkt te bevinden. Ze wordt ternauwernood gered uit een toestand die haar vrouwelijke eer, ja haar hele leven had kunnen verwoesten. Ze struikelt uit de koets die haar thuis brengt haar woning binnen in een staat van diepe geestelijke ontreddering. Ze wordt verwelkomd door haar lieve vriendin die vraagt of ze niet naar bed wil gaan. ‘Saartje knikte van ja en wees dat zij moest adergelaten worden.’ Alsof het om een valiumpje gaat. De chirurgijn komt meteen langs. Nog geen dag later bezoekt haar beminde Hendrik haar. De op het nippertje goed afgelopen ontvoering van Saartje heeft hem minsten zo diep verwond als haar. Ze ziet hoe beroerd hij er aan toe is en maant hem iets te drinken. Hij stelt haar gerust: ‘Ik ben adergelaten en ik denk, dat, zo de Hemel u herstelt, mijn gezondheid spoedig zal wederkomen’. Waaraan de schrijfsters toevoegen: ‘zij drukte hem zediglijk de hand’. Er zit een verhaal achter dat aderlaten, dat doen we een andere keer. Wat we nu doen is constateren dat het alleen maar schade aanrichtte. Zeker als men het bij blijvende koorts nog een paar keer herhaalde. We hebben keurige medische rapporten van de betrokken artsen die in 1799 George Washington en in 1824 Lord Byron letterlijk de dood in joegen. En men ging er eeuwenlang mee door. Doen we dit soort dingen niet meer? Wat dacht u van de anti-vaxers, nu er enkele kinderen zijn overleden? Hedendaagse aderlaters? Ze zullen ongetwijfeld een verhaal hebben, dat wetenschappelijk bezien als flauwekul kan worden afgedaan. Ik hoorde een collega zeggen dat die ouders moeten worden aangeklaagd wegens dood door schuld. Maar zijn ze al niet genoeg gestraft door het verlies van hun kind? In De Telegraaf zegt huisarts Leenstra: ‘Het is een keer klaar met dat domme zweverige gelul’. Ook een benadering, waarbij we van geluk mogen spreken dat Leenstra niet in de Navo-top zit. De uitoefening van geneeskunde trekt zo veel mensen aan omdat het vak uiteindelijk gebaseerd is op het ernstigste dat wij kennen: het welzijn van je medemens. Aderlaten en niet vaccineren zijn beschadigend voor dit welzijn en daarom zo verwonderlijk. Er zijn helaas ook andere wegen waarlangs artsen het erger maken. Onlangs promoveerde Maike Schepens op een onderzoek naar de gevolgen van prostaatverwijdering. In het ene ziekenhuis werd 19 procent van de mannen incontinent, in het andere 85 procent. Verrassend? Ik zou liever zeggen: schokkend. En des te schokkender omdat ze niet kon zien om welke ziekenhuizen het gaat. Overigens moet je hier wel oppassen met verontwaardiging, want het kan best zijn dat de patiëntengroep in het ene ziekenhuis veel ouder, jonger, dunner, dikker of anderszins gecompliceerder was dan in het andere. Net nóg iets schokkender is de reactie van ‘het veld’. Men verzet zich tegen de mogelijkheid om die ziekenhuizen te traceren. Er zou immers kunnen blijken dat dokter A beroerder opereert dan dokter B. Hoe weet je dát nou weer? Nou, er was een motie in de Kamer voor nodig van VVD-Kamerlid Jacqueline van den Hil, om de verschillende kwaliteitsbewakers in de gezondheidszorg aan te zetten tot kwaliteitsbewaking. De motie stelt dat het Zorginstituut Nederland, de Inspectie en de Nederlandse Zorgautoriteit ‘moeten zorgen voor begrijpelijke en inzichtelijke informatie voor patiënten over verschillen in uitkomsten van behandelingen en kwaliteit van zorg’. Men wringt zich echter in allerlei bochten om dit te vermijden. Ik denk uit angst voor de mogelijkheid dat het niet door uiteenlopende patiëntengroepen komt, maar dat er iets echt niet goed gaat in een aanwijsbaar ziekenhuis. Mogelijk zelfs in een aanwijsbare arts. Nachtmerrie voor die ene arts? Nou, vooral voor haar of zijn patiënten. Hippocrates legde zijn vinger precies op de achilleshiel met zijn aansporing: maak het nou niet erger. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
            <guid>https://www.trouw.nl/zorg/maak-het-niet-erger-zei-hippocrates-helaas-doen-artsen-dat-soms-toch~b8e4db2a/</guid>
            <pubDate>Thu, 4 Apr 2024 00:00:00 +02:00</pubDate>
        </item>
        <item>
            <title><![CDATA[Een even lieflijke als onhandige versie van de canonieke tekst]]></title>
            <description><![CDATA[<p>Op NPO1 hoorde ik dat het ei symbool staat voor Jezus’ opstanding. Het ei is levenloos, werd er beweerd, zoals Jezus dat ook was. Door het uit te broeden komt het tot leven. Zoals ook Jezus tot leven kwam in het graf? Hedendaagse quatsch, waar ik niet goed tegen kan. Jezus lag wel in het graf, maar was niet dood. Hij bezocht in die tussentijd het voorgeborchte. In de afbeeldingen uit de Oosterse kerken breekt hij met geweld de poort open terwijl er links en rechts duivels weg vluchten. Ja, die stonden daar sinds de zondeval in de hoop dat ze de rechtvaardigen daarbinnen toch nog zouden kunnen meeslepen naar de hel. Als Jezus zijn reddende hand naar binnen steekt, wordt die gegrepen door Adam, de eerste ziel immers die naar die plaats werd verbannen. In dergelijke beelden zie je het Jezusverhaal ineens in een frisse gedaante tevoorschijn komen, geheel ontdaan van al die eeuwen van slimmigheid, organisatiedwang en logistiek geharrewar over de beste routes naar hemel of hel. Voor mij is een hoogtepunt in deze regio het middeleeuwse verhaal Vanden Levene ons Heren. De schrijver beweegt zich ver onder alle theologie. Dit is het evangelie naverteld voor ‘eenvoudige lieden’. Ik heb geen idee hoe het toen klonk, maar het leest nu als een even lieflijke als onhandige versie van de canonieke tekst. In deze versie bezoekt Jezus de hel. Dat voorgeborchte kwam later, denk ik. Ja, met theologie waarschijnlijk. De schrijver heeft geen enkel probleem met de historische setting. Hij verplaatst de gebeurtenissen naar zijn eigen tijd, de tweede helft van de dertiende eeuw, zodat Kajafas ‘bisschop’ wordt en de Romeinse soldaten van Pilatus ‘ridders’. Het grappigste is wel Maria Magdalena, die toegeeft dat ze nooit naar de mis ging. Herodes doodde honderdduizend kinderen, toe maar, en stierf aan een vreselijke ziekte. ‘Herodes was koning in diere stont – Gierig en wreed, fel als een hond.’ Stont is uur. Denk aan stonde. De engel waarschuwt Josef hoe te ontkomen aan Herodes. ‘God in de hemel die al voorziet – Dacht alle kwaad alvoor het geschiedt – Zendt zijn engel in de nacht – Waar Jozef sliep, zoet en zacht – De engel sprak ‘Jozef slaapt u, goede vriend – Die God altijd zo goed heeft gediend’.’ Ik heb de taal een beetje aangepast. Over Jezus’ werkzaamheid: ‘Allen die ziek waren in het land – die geloofden heelde hij met zijn hand – Die kreupel waren, blind of doof – Heelde hij met zijn hand, hadden ze geloof – Menige dode deed hij leven – Blinden zien, dit staat geschreven.’ Over Petrus’ ontkenning zegt Jezus: ‘Dijn mont sal liegen, dijn herte niet.’ Als Jezus zijn benardste uur beleeft in de Hof van Olijven: ‘Onze here viel in kniegebede dan – Hij vreesde zijn dood, want hij was man.’ Korte dichtregels zijn het en steeds precies raak. ‘O Judas met uw zondig lijf – zo slecht was nog nimmer een man of een wijf.’ Pilatus treft in Jezus de eenvoud van een kind: ‘Naar wat ik geloven kan – is niet te vinden in deze man – zonde, misprijzing of laagheid – maar zachtheid, deemoed, matigheid.’ Jezus bezingt het kruishout en besluit: O kruis, heilig en goed – waaraan ik spoedig sterven moet.’ Onder het kruis verschijnt zijn moeder: ‘Toen kwam Maria, onze vrouwe – met grote zeer, met bittere rouwe – en de evangelist Sint Jan – kwam mee als een gepijnigd man.’ Maria beweent haar zoon: ‘Lieve kind, waarom hangt gij daar – gij waart geen schurk en geen zondaar – lieve kind, wie was zo boud – zo fel, zo fier, zo kwaad, zo stout – dat hij u aan het kruis hing – gij zijt immers eeuwig koning?’  Ze wil de spijkers voelen die dwars door zijn voeten gaan: ‘Betasten, ocharme, dat ik ze betast – wat helpt het, ze zitten zo vast – ze zijn zo lang, zo zwaar, zo groot – zij brengen uw hart ter dood.’ Als de Maria’s daags daarna naar het graf gaan treffen ze: ‘Een jongeling wit en schoon – dat was de engel van de troon – De engel zei hen het is waar – dat Jezus is verrezen daar – gij vrouwen, zei hij, wanhoopt niet – wees blij met wat u hier nu ziet – Jezus die gij zoekt nu – hij is verrezen, dat zeg ik u.’ Zalig Pasen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Hoe langer de moord op de Joden geleden is, hoe erger we het vinden Hoelang blijft het zelfgewilde levenseinde in gesprek met je geliefden nog een zaak waar de dokter zich mee moet bemoeien? Een taboe: diefstal in de zorg</p>]]></description>
            <guid>https://www.trouw.nl/zorg/een-even-lieflijke-als-onhandige-versie-van-de-canonieke-tekst~b568cb8d/</guid>
            <pubDate>Thu, 28 Mar 2024 00:00:00 +01:00</pubDate>
        </item>
        <item>
            <title><![CDATA[Hoe langer de moord op de Joden geleden is, hoe erger we het vinden]]></title>
            <description><![CDATA[<p>De ‘meidagen’ begonnen al vroeg dit jaar. Dat kwam door de opening van het  Holocaustmuseum een paar weken geleden. Ik durf  er niks over te zeggen want dat is een mijnenveld. Je rent heen en weer tussen de Palestijnse gruwelen en de Israëlische wandaden en je weet gewoon niet waar je moet gaan staan om er een beetje fatsoenlijk uit te komen. Maar het brengt me wel op die herdenkingen. Die worden steeds intenser. Hoe langer de moord op de Joden geleden is hoe erger we het vinden. Ik heb moeite met de plechtige verontwaardiging waarmee wij in 2024 zeggen hoe schandalig de Holocaust was. Die steeds groeiende verontwaardiging over wat er gebeurde is als een medaille in het Verzonnen Verzet. We menen hierdoor ethisch ineens helemaal vooraan te staan in de dappere gelederen van strijders tegen onrecht. Om het echt potsierlijk te maken komen we ook nog met die gedurfde vraag over onszelf: ja, maar zou ik wel de moed gehad hebben om onderduikers in huis te nemen? Met deze twijfel erbij ben je volkomen geslaagd voor het diploma ‘Zeer Goede Mens’ zonder dat je er iets voor hebt hoeven doen om dat daadwerkelijk te bewijzen. Maar wil je dan dat we er eindelijk eens over ophouden? Nee, dat durf ik ook al niet te zeggen. Rudy Kousbroek zei: ‘Gij zult niet herdenken’. In zijn geval werd dat meen ik ingegeven door de houding van veel slachtoffers van de Japanse Internering en wat er aan ellende volgde in de jaren daarna. Herdenken werd in gekwetste postkoloniale kringen tot een eindeloos herkauwen van een nare brok die ze beter konden doorslikken. Het gevolg was immers wrok en verongelijktheid, twee probate middelen om de wond open te houden. Terwijl het wijzer was om te trachten het van je af te zetten en het leven maar weer op te pakken. Ik kan het niet helpen te denken bij al het herdenken: ‘Dit brengt niet één Jood terug’. Een ander wonderlijk aspect bij deze plechtigheden is het bezweren van de toekomst: wij moeten er voor zorgen dat dit nooit meer gaat gebeuren, ‘daarvoor staan wij hier’. Ik zou de beetje lullige vraag willen stellen: en denkt u dat het gaat helpen? Men preekt bij dergelijke gelegenheden altijd tot de reeds bekeerden. Je gaat naar Lourdes om van je verlamming te genezen. Maar niemand gaat naar een Holocaustherdenking om van zijn Jodenhaat af te komen. Integendeel, de echte antisemiet laaft zich juist aan ‘al dat gejank’. Op de televisie zien we een heel andere vorm van herdenken, de EO-serie De Joodse Raad. Het enige dat daar draaglijk aan is, is de zekerheid over wie dader is en wie slachtoffer. De tussencategorie van trambestuurders en ijverige politiemannen komt denk ik niet erg in beeld. Ik schrok toen David Cohen, voorzitter van de Joodse Raad, zijn dochter tegen haar zin uit de trein naar Westerbork liet weghalen. Het is echt gebeurd en bewijst, denk ik wel, dat hij het ergste vreesde voor degenen die in die trein moesten blijven zitten. Tenslotte een buiging naar Avishai Margalit, de Israëlische filosoof die The Ethics of Memory schreef. Margalit beschrijft op subtiele wijze ons geestelijke landschap waarin hij probeert aan te wijzen waarom wij zouden moeten herdenken, moeten kunnen vergeten en onvermijdelijk ook wanneer we zouden moeten vergeven. Margalit schrijft ver voorbij wat ik hier te berde breng over herdenken. Het gaat niet om het terugbrengen van de doden, of een verzekering voor de toekomst. Het gaat om een uiting van beschaving die zijn waarde niet per se ontleent aan de gevolgen. Ik ken geen wijzer boek over dit onderwerp. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Hoelang blijft het zelfgewilde levenseinde in gesprek met je geliefden nog een zaak waar de dokter zich mee moet bemoeien? Een taboe: diefstal in de zorg Nee, je laatste uur hoef je echt niet moederziel alleen door te brengen</p>]]></description>
            <guid>https://www.trouw.nl/zorg/hoe-langer-de-moord-op-de-joden-geleden-is-hoe-erger-we-het-vinden~b85f4f97/</guid>
            <pubDate>Thu, 21 Mar 2024 00:00:00 +01:00</pubDate>
        </item>
    </channel>
</rss>
