<?xml version="1.0" encoding="utf-8"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Hulp verlenen heeft niets met naastenliefde te maken]]></title>
      <description><![CDATA[<p>In Medisch Contact, hét lijfblad voor alle artsen in Nederland, werd het tuchtrecht weer eens besproken. Er werd een enquête gehouden waar 6827 artsen aan meededen. Onder de kop: ‘Ik ben niet meer de spontane arts die ik vroeger was’, wordt de ellende die een tuchtklacht teweegbrengt breed uitgemeten. Een citaat: ‘Door alleen maar het idéé dat zij tijdens hun loopbaan te maken kunnen krijgen met een tuchtklacht overweegt maar liefst een tiende van de respondenten het vak te verlaten.’ Artsen die een tuchtzaak moesten doorstaan klagen over slapeloze nachten, angst, boosheid, frustratie, machteloosheid, controleverlies en zelfs gedachten aan zelfdoding. Artsen voelen zich bij een tuchtklacht schietschijf, vogelvrij, eenzaam, angstig, vernederd, bestraft, geïntimideerd. Nog een citaat over een tuchtprocedure: ‘Het is eenrichtingsverkeer, waarbij de patiënt gal mag spuwen en de arts zijn ‘fout’ moet toegeven.’ Er klinkt ook één nuchter geluid: ‘Ik ben altijd verbaasd geweest over de alom aanwezige angst voor een klacht. Ik voel die angst niet. Bij een serieuze fout zal ik deze erkennen en vind ik het terecht dat ik word ‘verhoord’. Ik denk niet dat ik wakker zal liggen van het verschijnen voor het tuchtcollege, wel van de schade die ik iemand mogelijk heb berokkend.’ Medisch Contact wijdt maar liefst tien pagina’s aan deze enquête en dat is niet voor niks, want uit de antwoorden blijkt wel hoezeer het tuchtrecht een belangrijke aanwezigheid is in het beroepsleven van de arts. Er is echter niemand die zich afvraagt waarom artsen zo extreem reageren op de mogelijkheid van een tuchtklacht. Ik heb twee keer een tuchtklacht gehad. De eerste klaagster ging door tot het Centraal Tuchtcollege. De tweede klaagster was door een boosaardige manager aangezet tot klagen. Beide afgewezen. Ik heb één keer een familie gemeld dat ik een tuchtwaardige fout had begaan. Na een week beraad zeiden ze: je bent eerlijk geweest, we willen geen zaak. Ik heb zelf een paar jaar in het Centraal Tuchtcollege gezeten.  Ik vond de setting wel intimiderend. De zittingen vinden plaats in een gerechtsgebouw. Het papierwerk is ook niet niks. De dossiers zijn vaak heel erg dik. Als aangeklaagde arts moet je de klacht zowel eerbiedigen als weerleggen. Je kunt dus niet zeggen: ‘Deze patiënt is gestoord’, maar je kunt evenmin zeggen dat jij perfect bent. Dit is wel lastig allemaal, maar het verklaart niet waarom collega’s zo diep gekwetst zijn door een tuchtklacht. In de lawine van misère die Tuchtcollege heet, hoor ik nooit dat ene woord dat volgens mij veel verklaart: machtsuitoefening. Mensen denken bij macht meteen aan machinegeweren, maar er bestaat ook zoiets als goedaardige machtsuitoefening. Elke moeder, elke vader, elke leraar, elke hulpverlener doet aan goedaardige machtsuitoefening. Hulp verlenen heeft niets met naastenliefde te maken. We zijn er juist zo trots op dat we ook klaarstaan voor mensen die we niet sympathiek vinden. Hulpverleners doen het niet met een oog op een betere stoel in de hemel. Ook zij die zonder religie in de hulpverlening zitten doen hun werk met plezier. En dat komt omdat machtsuitoefening een intrinsieke vreugde is. Ook artsen die nooit iets genezen fietsen na hun werk voldaan naar huis. Goedaardige machtsuitoefening levert ook nog eens een heerlijk sociaal krediet op. Iets doen voor een ander maakt je tot een bovengemiddeld goed mens. Als een jong mens kiest voor het artsenvak dan zul je niet vaak horen: ‘Hè, wat jammer nou.’ Het is ontstellend hoe weinig belangstelling er is binnen de artsenstand voor de vraag waarom ze het eigenlijk doen. Hulp verlenen is onder andere zo leuk omdat het je onder de vlag van de nobelste gevoelens de ruimte geeft om op acceptabele wijze een machtspositie te bekleden. Overigens wordt deze gedachte bevestigd door het feit dát er een Tuchtcollege is. “Alle macht geeft rottigheid”, zei Lord Acton, “en ongebreidelde macht geeft ongebreidelde rottigheid.” Artsen zijn zó overtuigd van hun goedheid, zij vinden hun vorm van machtsuitoefening zó boven alle verdenking verheven, dat ze controle ervaren als een persoonlijke belediging. Als ze de moeite zouden nemen om iets beter na te denken over de redenen waarom ze hun werk doen dan zouden ze zich nooit op die grote hoogte plaatsen vanwaar de val na een tuchtklacht zo vreselijk diep is. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/hulp-verlenen-heeft-niets-met-naastenliefde-te-maken~b38be038/</guid>
      <pubDate>Thu, 6 Feb 2025 00:00:00 +0100</pubDate>
    </item>
    <item>
      <title><![CDATA[Weten dieren wat dood is?]]></title>
      <description><![CDATA[<p>In het Sealife Sydney Aquarium overleed Sphen de gay pinguïn op elfjarige leeftijd. Sphen ging door het leven met zijn partner Magic. Samen brachten ze een nest adoptiekuikens groot. Na zijn dood lieten ze hem aan Magic zien, die bij de aanblik van zijn dode levensgezel begon te zingen. De hele pinguïnkolonie  stemde in, en zelfs het personeel zong mee. Ik lees dit in The Times Literary Supplement van 20 december j.l.  rond de bespreking van Susana Monso’s boek Playing Possum – how animals understand death. De vraag is of Magic besefte wat er nou precies aan de hand was met Sphen. Weten dieren wat dood is? Je kunt het ze niet vragen. Je zult hun geestelijke leven moeten afleiden uit hun gedrag. Zo mag je op goede grond besluiten dat je hond een duidelijk idee heeft van jou als hij bij thuiskomst van blijdschap tegen je opspringt. Als je vervolgens kijkt naar wat ze doen met dode soortgenoten dan blijkt daar misschien iets uit? Een stapel dode vliegen wordt probleemloos verorberd door levende vliegen. Die hebben dus geen idee over wat daar ligt. Tijdens de gekke koeienziekte-epidemie kwam het nogal eens voor dat een grijper een of meerdere dode koeien in een laadbak kieperde. Een naar gezicht, dat evenwel zonder enige onrust werd gadegeslagen door het vee uit een naburig weiland. Ze zagen het wel, maar ze zagen het niet. Dieren die een jong verliezen reageren soms onwillig en accepteren niet dat het jong levenloos is. Het is gezien bij een orka met een jong kalfje en bij een chimpansee die een gestorven jong meedroeg tot het mummificeerde zelfs. Nou weet je niet goed wat je daarvan moet zeggen. Beseffen deze moeders dat hun jong dood is, of menen ze dat hun jong nu juist niet dood is? Om ruimte te vinden voor een doodsbegrip in dieren introduceert Monso een zo kaal mogelijk doodsbegrip dat niet per se vastzit aan ons verdriet: onomkeerbaar verlies van alle functionaliteit. Een merkwaardig voorbeeld van dierlijke omgang met dood vind je in de buidelrat die bij ernstig gevaar in foetale houding op zijn zij gaat liggen, mond en ogen open, doodstil, paarse tong, trage hartslag en een soort pus lekkend uit verschillende openingen. Achter dit tafereel houdt hij een scherp oog op het gevaar en springt weer op als de belager van consumptie afziet. Dit zegt niks over doodsbegrip bij buidelratten maar alles over onaantrekkelijke prooi voor roofdieren. Om de onomkeerbaarheid van alle functionaliteit te kunnen inschatten zou een dier een tijdsbesef moeten hebben, dat ze niet hebben. Je kunt je hond nu dreigen met een klap. Maar het heeft geen zin om te zeggen dat hij morgen een klap gaat krijgen. Omdat wij in de tijd leven weten we dat we doodgaan. Dieren leven niet op die manier in de tijd. Achter al deze overwegingen schuilt een hele andere vraag: weet een chimpansee of een orka of een leeuw dat ze zélf ooit zullen sterven? Bekend is dat nogal wat dieren zich afzonderen tegen het einde. Maar is dat omdat ze hun einde voelen naderen? Waaruit zou dat blijken? Semelpariteit is een voortplantingstechniek waarbij een dier vlak voor de dood één enkele reproductieve episode doormaakt. Zalmen zijn het sprekendste voorbeeld. Zouden zij een vorm van dicht bij het einde leven kennen? Niet als je ziet hoe ze zich tegen de waterval in omhoogspringend een weg banen naar hun sterfbed. En dan nog is het feit dat je meent snel te zullen sterven iets heel anders dan de wetenschap dat je ooit zult sterven. Duidelijk is dat dieren wel degelijk met verlies te maken hebben en daar onder lijden. Maar na de dood van een dierbaar maatje blijkt uit niets dat ze die fatale sprong maken naar hun eigen geval. Er zijn geen aanwijzingen dat pinguïn Magic na het overlijden van Sphen dacht: oei,  die doodsklok luidt ook voor mij. Overigens slagen ook wij er meestal erg goed in om niet te zien wat er te zien valt als het gaat om de dood. En maar goed ook. Ik las laatst ergens: ‘Op een dag ga je dood, op al die andere dagen niet.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Mijn ouders hebben hun leven lang gedacht dat een verzinsel de waarheid is Het heilige altaar waarop dieren geofferd worden Als de Bijbel een bron van liefde is, dan ben ik een zus van John Lennon</p>]]></description>
      <guid>https://www.trouw.nl/zorg/weten-dieren-wat-dood-is~be63de3d/</guid>
      <pubDate>Thu, 30 Jan 2025 00:00:00 +0100</pubDate>
    </item>
    <item>
      <title><![CDATA[Mijn ouders hebben hun leven lang gedacht dat een verzinsel de waarheid is]]></title>
      <description><![CDATA[<p>De Ierse bisschop James Ussher (1581-1656) kwam na vijftig jaar studeren in bronnen uit Rome, Griekenland, Syrië, Palestina, Babylonië, Perzië en Egypte tot de conclusie dat de schepping plaatsvond in 4004 voor Christus en wel in de nacht van 22 op 23 oktober. Ja, die nacht, in de herfst, maar ook daarvoor had hij een samenhangende argumentatie. Omdat ik geen idee had hoe Ussher tot deze conclusie was gekomen vond ik het voornamelijk komisch. Maar in Michael Taylors boek Impossible monsters. Dinosaurs, Darwin and the War Between Science and Religion wordt omstandig uitgelegd welk een enorme arbeid en leergierigheid verscholen zat in deze datum. Het duurde ongeveer tweehonderd jaar voordat er ernstig werd getwijfeld aan Usshers chronologie. Allereerst door de ontdekking van fossielen die men vanaf 1811 in de kalkrotsen aan de Engelse zuidkust aantrof. Dit waren dieren die er niet meer waren. Had God dan dieren geschapen die als soort ten onder gingen? Zo zat de schepping toch niet in elkaar? En de tweede ondermijning van Usshers chronologie kwam van de geoloog. John Ruskin schreef hierover: ‘Als de Geologen me nu eens met rust lieten dan redde ik het wel, maar die akelige Hamers! Ik hoor ze tikken aan het einde van elk Bijbelvers.’ Geologen vonden schelpen in rotsen honderden meters hoger dan de zee. Zij kwamen tot tijdvakken voor landschapvorming waarnaast 4004 v.Chr. een lachertje was. Dit leidde aanvankelijk tot woede. De anglicaanse priester George Bugg beschreef geologie als: ‘Verontrustend ondermijnend, in tegenspraak met alle bekende werking in de natuur en elk principe van rationeel begrip’. Hoe dan ook, de Bijbel kon niet langer letterlijk geïnterpreteerd worden. Darwin kwam in 1859 met zijn Origin of Species en toen was de schepping definitief een verhaal geworden. Ik ben zelf opgegroeid in letterlijke bijbellezing. Hoewel, wij waren katholiek en lazen geen Bijbel, dat deed de priester voor ons. Ik had evenwel geen moeite met die letterlijkheid. Toen mijn moeder stierf in 1959 besefte ik heel wel dat ze eerst even naar het Vagevuur moest (waar ik haar vaak uit gebeden heb) voordat ze de Hemel in kon, maar dat ze daar zou eindigen vond ik de normale gang van zaken. Ik was hierover in gesprek met vriend B. die van protestante huize is waar ze wél zelf de Bijbel lazen, elke dag zelfs. Hij zegt dat hij er nooit iets van geloofd heeft, ook niet als kind. Met name de tegenstrijdigheden stuitten hem reeds als vijfjarige tegen de borst. Hij denkt dat er in voorbije eeuwen eigenlijk altijd een aanzienlijke minderheid was die nooit letterlijk in de Bijbel geloofde. Dit leek mij zó onwaarschijnlijk dat ik te rade ging bij een andere vriend die theologisch wat meer in huis heeft dan B. en ik samen. Zijn antwoord: “Niemand minder dan de kerkvader Augustinus wrikte hier de hoeksteen los door vroom te beweren dat God zich bij de formulering van het scheppingsgebeuren aanpast aan het begripsvermogen van de gewone man”. Dat werd weer herhaald in Calvijns accommodatietheorie die inhoudt dat God zich aan ons begripsniveau aanpast. Dit gaat echter over de geloofsbeleving van de Hooge Heeren die zich met iets te veel onderwijs bogen over de Bijbel. Ik ben ervan overtuigd dat de vele ‘gewone mensen’ die diep onder dit niveau ook hun geloofsbeleving hadden geen probleem hadden met de letterlijke tekst en naar de Hemel meenden te kunnen gaan in de zin waarin je naar Londen kunt. Die letterlijkheid is nog steeds niet weg. Ik ken meerdere christenen die mij bezweren: als Jezus op die paasochtend niet fysiek uit het graf tevoorschijn is gekomen dan is de essentie van mijn geloof tenietgedaan. Waarom begin ik hier eigenlijk over? Omdat ik het niet kan uitstaan dat mijn ouders hun hele leven hebben gedacht dat een verzinsel de waarheid is. Alsof iemand hun weerloosheid misbruikt heeft. En ik kan nog minder tegen de suggestie dat dat oud nieuws is. Kopland dichtte over zijn moeder in het verpleeghuis: ‘Er is geen God, maar ik bezwoer // Hem Zijn beloften na te komen, haar te bewaren’. Dat bedoel ik. Mijn neef Ad belichtte dit thema erg spitsvondig bij de dood van zijn moeder: ‘Nu weet ze dat ze altijd bedrogen is’. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Lees hier alle artikelen over dit thema</p>]]></description>
      <guid>https://www.trouw.nl/zorg/mijn-ouders-hebben-hun-leven-lang-gedacht-dat-een-verzinsel-de-waarheid-is~b15dd9dd/</guid>
      <pubDate>Wed, 22 Jan 2025 00:00:00 +0100</pubDate>
    </item>
    <item>
      <title><![CDATA[Het heilige altaar waarop dieren geofferd worden]]></title>
      <description><![CDATA[<p>Op de tv komt er regelmatig een spotje langs waarin we gevraagd worden te doneren aan dierenhulp. Zielige zwerfkatten, verwaarloosde ezels, gewonde vogels, verweesde egeltjes en vooral die ene diepbedroefd kijkende hond die liefdevol gedoucht wordt, het snijdt door je ziel, zo veel leed. Het spotje sluit af met een medewerker die de missie nog eens uitlegt: ‘Het gaat erom dieren te helpen die gewond zijn, ook in de natuur!’ en hij maakt een weids gebaar naar de bossen om hem heen. Dat laatste is hoop ik maar een kreet, want als we gewonde dieren in de natuur gaan helpen dan krijgen we het erg druk. Een hospice voor stervende dieren in de natuur lijkt mij een misverstand. Een heel ander uiterste las ik in de NRC Wetenschap van 11 januari. Daar werd een virtualrealitybril voor muizen getoond, MouseGoggles. De muizen krijgen daarmee stimulatie van hun hele gezichtsveld terwijl hun oogbewegingen en pupilgrootte worden geregistreerd. Het is niet bedoeld om muizen ook eens iets leuks te laten meemaken. Nee, het gaat om ‘onderzoek’. Zo heet het heilige altaar waarop dieren al vele tientallen jaren geofferd worden om ons leven makkelijker te maken of om onze geest te voeden met ‘onderzoeksresultaten’. Er zijn muizen gemodelleerd om alzheimer te krijgen en die VR-bril helpt bij onderzoek naar wat hun demente breintje doet op het gebied van ruimtelijke oriëntatie en geheugen. Zo’n bril is tien keer het formaat van een muizenkopje. Het kan niet onder narcose, want de muis moet wakker zijn tijdens de experimenten, en stil blijven zitten natuurlijk. Fixeren zal het heten, maar het is gewoon vastbinden. Dat het werkt, blijkt als ze via de bril een steeds groter wordende zwarte stip laten zien die doet denken aan een naderend roofdier. ‘We zagen een duidelijke schrikreactie’, meldt de onderzoeker tevreden. En om het allemaal te zegenen staat er: ‘De onderzoekers denken dat het ook in de vroege ontwikkelingsfase van behandelingen voor geheugenaandoeningen kan helpen.’ En ik denk: bullshit! Een veel leuker verhaal over mensen en dier speelt op Borneo. Ergens in de negentiende eeuw tekende een reiziger op wat de plaatselijke bevolking te melden had over orang-oetans: ‘Ze doen net of ze niet kunnen praten, dan hoeven ze niet te werken.’ Dat dieren het makkelijk hebben wordt ook gesuggereerd door Jezus. Mattheüs 6:26: ‘Aanziet de vogelen des hemels, dat zij niet zaaien, noch maaien, noch verzamelen in de schuren; en uw Hemelse Vader voedt ze nochtans: gaat gij ze niet zeer veel te boven?’ Dieren hebben echter meestal een hondenleven, tenzij ze als hond, kat, cavia, paard, pony, konijn, kip of ezel enz. terecht weten te komen in een huisgezin. Dat is wel een gok, want in dezelfde stad waar ze in gezinsverband vertroeteld worden krijgen ze zeer subtiele ellende te verduren in een laboratorium of veel grovere ellende in de bio-industrie. Ten slotte de vraag: hoe is dat zo gekomen dat er een diersoort is ontstaan die in staat is om zo’n onschuldig muisje met behulp van aanzienlijke elektronische finesse te treiteren? Het is duidelijk dat onze aarde levenloos begon. Dat leven in de zee ontstond, aan land kroop, sneller ging lopen, vliegen zelfs. Maar het is onduidelijk hoe het kwam dat er een dier ontstond dat zich op een moeilijk te peilen afstand bevindt van alle andere dieren. Het ziet er naar uit dat dit een paar keer gebeurd is. Hoewel we niet goed weten of we in de Neanderthalers een vergelijkbare sprong zien. Het is evenmin duidelijk of wij, homo sapiens, de oorzaak zijn van hun uitsterven. In ons DNA zien we in ieder geval wel dat we af en toe bij elkaar langs gingen. Ik lees het paradijsverhaal in Genesis als de mooiste beschrijving van ons vertrek uit het dierenrijk. Het is daar helaas een gedwongen vertrek terwijl ik denk dat er toch ook wel iets te vieren viel? Niet dat mens-zijn mij makkelijker lijkt dan dier-zijn. Maar het is op een heel bijzondere manier wel erg anders. De meningen over dit anders-zijn lopen erg uiteen. Er klinkt meestal ontevredenheid door in de evaluatie. De meeste mensen vinden dat overal een barst doorheen loopt. ‘Niets is heel hier beneden’ schreef Emily Dickinson. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Als de Bijbel een bron van liefde is, dan ben ik een zus van John Lennon Als arts ben je in het land der stervenden een toerist Verpleeghuizen zitten vol met mensen die zich hadden voorgenomen daar niet te eindigen</p>]]></description>
      <guid>https://www.trouw.nl/zorg/het-heilige-altaar-waarop-dieren-geofferd-worden~b1ac5b29/</guid>
      <pubDate>Thu, 16 Jan 2025 00:00:00 +0100</pubDate>
    </item>
    <item>
      <title><![CDATA[Als de Bijbel een bron van liefde is, dan ben ik een zus van John Lennon]]></title>
      <description><![CDATA[<p>Rond de jaarwisseling was Annemiek Schrijver in gesprek met Antoine Bodar op de televisie. Hij is tachtig geworden. Wat mij opviel was dat Bodar erg dicht op zijn tranen zit. Hij wuifde zijn emotionaliteit weg met de verklaring: ‘Ach, ouwe mensen’ alsof iedereen makkelijker huilt naarmate de jaren vorderen. Is dat zo? Ik moet toegeven dat ik vroeger nooit huilde bij The West Side Story. En ja, nu wel. Maar voor de camera in gesprek met een welwillende Annemiek Schrijver? Ik denk wel dat ik daar zonder tranen doorheen kom. Bodar was aardig over zichzelf. Op de vraag of hij in de Hemel zou komen antwoordde hij: “Nee, nee, ik ben meer een Vagevuur-type. Ik ga naar Dantes Louteringsberg.” Waarna je, eenmaal gelouterd, toch naar de Hemel gaat? U lacht, maar zo gaan die dingen wel degelijk, als je er in gelooft. Zijn godsdienstigheid is voor mij onbegrijpelijk. Je krijgt dan dit soort uitspraken: “Als je dichter bij Onze-Lieve-Heer mag komen dan weet je hoe ver weg Hij is.” Lijkt op: hoe meer je ervan eet, hoe minder je binnenkrijgt. Er was later ook een fragment waarin Bodar in gesprek is met Wilfred Kemp. Beide mannen zijn gay. Kemp vraagt aan Bodar of die hem de hostie zou weigeren. Ik ben niet goed op de hoogte van het dogmatische gehannes binnen de katholieke kerk, maar kennelijk ben je als homo niet goed genoeg voor de hostie. Bodar komt met een typisch katholiek antwoord: “Kijk, je hebt de wereldkerk en die houdt ons een ideaal voor. Maar je moet goed onderscheiden wat je publiekelijk op de televisie vertelt, zoals nu, en wat je in een persoonlijk gesprek zegt en dan kan dat helemaal haaks op elkaar staan.” Kemp houdt aan en zegt: “Zou u mij de hostie weigeren?” Bodar vindt het gezeur en wil er verder niets over kwijt. Een fraaie illustratie van Weinbergs venijnige dictum: “Met of zonder religie kunnen goede mensen zich goed gedragen en slechte mensen ellende aanrichten. Maar religie slaagt erin om goede mensen slechte dingen te laten doen.” Zo’n hostieweigering treft mij als een fraai voorbeeld van liefdeloosheid, opwellend uit wat, naar men zegt, een bron van liefde is. Nou kan ik heel wat hebben, maar als de Bijbel een bron van liefde is, dan ben ik een zus van John Lennon. Geeft niet, het blijft eindeloos fascinerend: het begint bij de historisch niet scherp in beeld te krijgen Jezus, en eindigt in christelijke dogmatiek. De katholieke kerk heeft in de westerse wereld heel veel prachtige kunst opgeleverd en maatschappelijke bewogenheid. Zeker, en precies evenveel misère. Precies evenveel? Ja, dat is retoriek, weet ik ook wel. Niemand weet goed wat het antwoord is op de vraag of de misdaden die op veel grotere schaal binnen die organisatie plaatsvonden dan we dachten, opwegen tegen de goede dingen die eruit voortkwamen. Bodar zei rond het misbruik dat je het in een tijdsgewricht moet zien. Dat je de context moet schetsen waarbinnen zoiets gebeurde. Bij de padvinders, de welpjes en de verkenners gebeurde het ook. Dat lijkt me een hele opluchting voor de slachtoffers van misbruik, voor de meisjes die werden losgescheurd van hun ‘buitenechtelijke’ kind om jarenlange slavenarbeid te verrichten binnen een kloostergemeenschap met een ontstellend hoog percentage sadistische nonnen. Context? Je gaat het discrimineren van Joden in de ene stad toch niet vergoelijken, omdat ze in een andere stad ‘misschien nog wel veel erger’ tegen Joden tekeergaan? Er zijn mensen die zich op latere leeftijd weer aansluiten bij de katholieke kerk. Voor iemand als ik, die zonder God leeft, niet goed te volgen. Allereerst uit filosofische overwegingen, maar ook uit maatschappelijk ongemak. Wil je belijdend lid zijn van een organisatie waar lhbti’ers mogelijk wel enigszins welkom zijn, als ze maar niet te veel lawaai maken, maar waarbinnen vrouwen in ieder geval niet mogen doordringen tot een leidinggevende positie? Een organisatie bovendien waarin de voorgangers geacht worden zich nooit lichamelijk te verstrengelen met een lid van het andere geslacht, en helemáál niet met een lid van het eigen geslacht. En bespaar mij uw invulling van verdere variaties. Raymond Chandler zei het al: ‘Hoe ouder je wordt, hoe minder je begrijpt’. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Als arts ben je in het land der stervenden een toerist Verpleeghuizen zitten vol met mensen die zich hadden voorgenomen daar niet te eindigen Engelse collega’s keken minachtend naar ons euthanasiebeleid, nu zetten ze zelf hun eerste stappen</p>]]></description>
      <guid>https://www.trouw.nl/zorg/als-de-bijbel-een-bron-van-liefde-is-dan-ben-ik-een-zus-van-john-lennon~b2aa5fbe/</guid>
      <pubDate>Thu, 9 Jan 2025 00:00:00 +0100</pubDate>
    </item>
    <item>
      <title><![CDATA[Verpleeghuizen zitten vol met mensen die zich hadden voorgenomen daar niet te eindigen]]></title>
      <description><![CDATA[<p>Veel mensen denken na over dementie en zeggen dan tegen zichzelf en hun omgeving dat ze nooit naar een verpleeghuis willen, maar dat ze dan kiezen voor euthanasie. Ik feliciteer iedereen met dit voornemen, maar constateer tevens dat er in de Nederlandse verpleeghuizen zo’n 40.000 mensen zitten wegens dementie. En die hadden zich allemaal voorgenomen daar niet te eindigen. Dat geeft te denken. ‘Ik wil niet naar het verpleeghuis’ lijkt op ‘ik wil niet naar Soest’, maar het gaat om een heel ander willen. Vergelijk het maar met ‘ik wil niet oud en lelijk worden’. Ook daarvoor heb ik alle begrip, maar dat valt evenmin makkelijk te regelen. Over naar dementie. Het lastigste aspect van deze ziekte is dat je denkt dat je het niet hebt, of nauwelijks, of maar een heel klein beetje. Ik hoorde laatst een man zeggen: “Maar ik heb alzheimer-light!” Dat was niet het geval, maar zo voelde hij het. Laten we proberen wat helderheid te scheppen over het thema euthanasie bij dementie. We komen op vijf mogelijke scenario’s. Eén: je gaat achteruit, ziet zelf dat het niet goed gaat, je wilt niet verder en vraagt en krijgt euthanasie. Je blijft wilsbekwaam op het punt van je doodswens. Wilsverklaring prettig, maar niet nodig. Twee: je gaat achteruit, veel erger en fataler dan je beseft. Door nachtelijke onrust kan je niet meer thuis wonen. Je bent nog steeds wilsbekwaam op het punt van je doodswens, maar je wilt helemaal niet dood, want ‘het valt allemaal best mee’. Je eindigt in het verpleeghuis. Drie: in het verpleeghuis ben je niet al te ongelukkig en je zult daar je verdere dagen slijten. Dit is de meest voorkomende variant. Vier: in het verpleeghuis ben je doodongelukkig en nog altijd wilsbekwaam op het punt van je doodswens. Je beseft dat, en vraagt en krijgt euthanasie. Dit is niet zo zeldzaam als men denkt. Een wilsverklaring hierbij is wel prettig, maar strikt gesproken niet nodig. Want je bent nog steeds wilsbekwaam op het punt van je doodswens. Vijf: in het verpleeghuis ben je doodongelukkig, maar je bent niet meer wilsbekwaam op het punt van je doodswens. Nu treedt de wilsverklaring in werking en kun je alsnog euthanasie krijgen. Deze variant is de meest problematische, want het is niet makkelijk om een arts te vinden die het wil doen. Maar het is zeker niet onmogelijk. Een wilsverklaring is hierbij echt nodig. Rond euthanasie is dit de enige, maar dan ook de enige, situatie waarin een wilsverklaring zin heeft. En nu we hier toch zijn: wat moet je opschrijven in de wilsverklaring? Niemand die het goed weet. Iedereen schrijft op: als ik mijn vrouw/man en/of kinderen niet meer herken dan wil ik euthanasie. Waarbij men vergeet dat dit geen bron van lijden is voor de dementerende, wel voor de omstanders. In een recente uitspraak heeft de Hoge Raad gezegd: lees liever de geest dan de letter van zo’n wilsverklaring. Zie het als een verzoek om een einde aan het lijden en besteed niet te veel aandacht aan de vraag of de formulering wel klopt met de situatie waarin de man of vrouw zich nu bevindt. Ik zit kennelijk op mijn advies-stoel vandaag, dus nog twee sturende opmerkingen.  Medicatie: er is niks dat helpt tegen dementie. Helemaal niks. En toch zal elke neuroloog of geriater of huisarts Exelon voorschrijven. Er bestaan zelfs pleisters. ‘Nou als DAT geen teken is dat het werkt dan weet ik het niet meer.’ Als u mij niet gelooft, lees dan het Farmacotherapeutisch Kompas er op na via Google. Er zijn wel fikse bijwerkingen. Ook het beroemde lecanemab doet niks. Nou ja, het vertraagt de ziekte in sommige gevallen. Waarop collega R. zegt: “Geef mij t.z.t. maar een dementie-versneller, dat lijkt me prettiger dan een vertrager.” En als slotakkoord: het verpleeghuis is niet ‘de Hel’. Ik heb er 34 jaar gewerkt en dat zou ik nooit hebben volgehouden als het een hel was. Wij geven het gebouw de schuld van de inderdaad helse ellende die er naartoe gebracht wordt. Ik ga het verpleeghuis niet aanprijzen als de meest aantrekkelijke laatste halte voordat we echt moeten uitstappen. Maar het is niet de hel. Dementie daarentegen... Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Engelse collega’s keken minachtend naar ons euthanasiebeleid, nu zetten ze zelf hun eerste stappen Een preventieve bodyscan kan veel ellende veroorzaken Een bij­na-dood­er­va­ring komt uit de hersenen</p>]]></description>
      <guid>https://www.trouw.nl/zorg/verpleeghuizen-zitten-vol-met-mensen-die-zich-hadden-voorgenomen-daar-niet-te-eindigen~b99dc049/</guid>
      <pubDate>Thu, 19 Dec 2024 00:00:00 +0100</pubDate>
    </item>
    <item>
      <title><![CDATA[‘À la prochaine!’, zei Paul McCartney]]></title>
      <description><![CDATA[<p>Collega O. belde, of ik meeging naar een concert van Paul McCartney in Parijs. Naar Parijs? Voor één avond? Ik ben wel degelijk een Beatle-fan, maar Pauls solocarrière heeft mij nooit zo betoverd als het echte werk dat daaraan vooraf ging. Ik kwam echter tot bezinning wegens een eerdere blunder op dit gebied. In 1970 trad Jimi Hendrix op in het Isle of Wight Festival. Ik woonde toen in Nottingham, en wij dachten: ‘Nah, Isle of Wight, dan moet je daar helemaal naar toe…’. Sukkels. Dit mocht niet nog een keer gebeuren. Collega O. heeft zijn twee dochters een onberispelijke opvoeding gegeven, want ze wilden graag mee. Onderweg in de auto mocht ik mijn McCartney verhaal weer vertellen. Op mijn: ‘Had ik jou dit al eens verteld eigenlijk?’ reageerde hij grootmoedig: ‘Geeft niet, vertel het nog maar een keer.’ Het gebeurde in 1972. We zaten in de koffiebar van de universiteit in Nottingham. Paul McCartney liep binnen met een paar andere jongens en de vraag was: ‘Shall we have a gig here? Now?’ Het was echt ongelooflijk. Als Jezus zelf even later was binnengelopen dan zouden we gezegd hebben: ‘Zeker, ook best wel verrassend eigenlijk, maar sorry, we zijn nu even met Paul McCartney bezig.’ Het was echt Paul met zijn zojuist gevormde band Wings. Een uur later zaten we met een paar honderd mensen te luisteren naar hun allereerste optreden. Ik heb dit niet gedroomd want laatst werd het nog eens gememoreerd in het alumnimagazine. Nou jij weer. Ons concert was in de Défense Arena. We waren er om zeven uur en moesten in een ijskoude weifelende motregen twee uur lang nauwelijks voortschuifelen richting ingang. De organisatie was in de woorden van bezoekers om ons heen ‘a total fucking mess.’ Het leek alsof zo’n veertigduizend bezoekers door drie wc-raampjes naar binnen moesten klimmen. Iedereen werd gefouilleerd en bij het checken van mijn rugzakje bleek dat de verrekijker niet mee naar binnen mocht. Na twee uur schuifelen werd ik verwezen naar een nieuwe rij voor het inleveren van mijn verrekijker. Ik zei tegen de beveiliger: ‘Mourez lentement, avec mon binoculaire’ en schonk hem het kreng ter plekke. De bedoeling was: ‘Sterf langzaam, met mijn verrekijker.’ Maar in het Frans was het waarschijnlijk: ‘Overlijd zachtjes, en gij zult dubbelzien.’ Geeft niet, we waren binnen! Paul was halverwege het openingsnummer A hard day’s night. We konden meteen meezingen. Wat volgde was tweeëneenhalf uur muziek waarvan de meeste bezoekers elk woord en elke noot kenden. Paul zagen we af en toe heel even echt, een piepklein figuurtje in de verte, maar voornamelijk op gigantische schermen. We hadden staanplaatsen, niet slim voor midzeventigers met rugproblemen en plasangst, maar het betekende wel dat we op loopafstand van een bar stonden. De meisjes haalden drank en na slechts een half uur in de rij staan kwamen ze alweer terug. Ze hadden erg gelachen om een foeterende Ier die het hele McCartney gedoe niks vond. ‘Hij is zo traag, beweegt nauwelijks, terwijl Mick over het toneel danst.’ Helaas droegen de dames sneakers, anders was dit wel het moment voor naaldhak-in-kruis zou ik zeggen. Inmiddels zat Paul in Let it be of was het Obladi-oblada. En u zult lachen (hoop ik) maar ik lees de laatste maanden alleen maar over uitzichtloze ellende in de krant en hier waren veertigduizend mensen bij elkaar, niet omdat ze ergens tegen waren, maar gewoon om plezier te hebben met muziek. Buurvrouw, ik huilde, geen tranen met tuiten, maar toch. Gelukkig merkten mijn reisgenoten niks in het heerlijke tumult, niet dat ze gelachen zouden hebben, maar toch, tranen zijn dan ineens zo persoonlijk. Op de terugweg reden we in slechts acht uur weer naar huis. Zucht. Onderweg had ik wat hachelijke momenten omdat collega O. in staat is om bij 140 km per uur, met slechts één hand aan het stuur, te gaan frunniken aan het draaidopje van een waterflesje, terwijl vlak vóór ons een vrachtwagen plotseling onze baan op zwenkt. Ik nam het flesje uit zijn hand en maakte het voor hem open onder het motto ‘Ik wil nog niet dood, echt niet’. Want aan het einde van zijn concert zei Paul: ‘À la prochaine!’ Tot de volgende keer. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/a-la-prochaine-zei-paul-mccartney~b856f6d5/</guid>
      <pubDate>Thu, 12 Dec 2024 00:00:00 +0100</pubDate>
    </item>
    <item>
      <title><![CDATA[Engelse collega’s keken minachtend naar ons euthanasiebeleid, nu zetten ze zelf hun eerste stappen]]></title>
      <description><![CDATA[<p>De arts heette Maarten en hij verleende euthanasie aan meneer M. Op de dag van de uitvoering betrad de arts met de nodige nervositeit de woning. Tot zijn verrassing had meneer M. een cadeautje voor hem: een pijp. ‘Maar ik rook helemaal niet!’, zei de sukkel. En toen pas realiseerde hij zich dat meneer M. de pijp … nou ja, u snapte het meteen. Ja, maar u zit lekker thuis bij de open haard te doezelen terwijl deze dokter op weg was naar wat nog altijd een erg onalledaagse handeling is. Ik denk dat wij in Nederland heel geleidelijk een zekere ruimte hebben weten te creëren waarin er ook iets van een glimlach mogelijk is rond het zelfgewilde sterven. Dat ligt voorlopig nog even anders in Engeland waar men de eerste stap heeft gezet naar hulp bij zelfdoding door artsen. Hoezeer de sfeer daar verschilt, blijkt onder andere uit wat zich op straat afspeelde rond de stemming in het parlement. Aan de ene kant huilende voorstanders die hun jarenlange strijd eindelijk beloond zagen. Aan de andere kant huilende rolstoelers, dat wil zeggen mensen met een lichamelijke handicap. Zij hielden posters op met teksten als ‘help ons te leven in plaats van ons te helpen sterven’. Voor ons Nederlanders is dit een welhaast onbegrijpelijke reactie op de mogelijkheid van euthanasie. Ik kan niet pretenderen dat ik een erg gefundeerde kijk heb op Britse toestanden. Ik heb er iets meer dan vier jaar gewoond, van 1968 tot 1972 en dat is wel erg lang geleden. Ik heb wel altijd contact gehouden met een aantal vrienden en vriendinnen. Voor hen was brexit het slottafereel in een drama dat reeds lang gaande was. Gezondheidszorg en onderwijs werden steeds beroerder gefinancierd en bestuurd. Het postkantoorschandaal was een minstens zo grove misdaad als onze toeslagenaffaire. En dit alles tegen de achtergrond van een toenemende tweedeling, want zowel in onderwijs als in gezondheidszorg is er in Engeland een peperdure privésector. Daarbij vergeleken is de National Health Service een nationale ramp met wachttijden voor bijvoorbeeld een nieuwe heup die wij bizar vinden. Het is dus niet zomaar dat mensen die afhankelijk zijn van een gezondheidszorg waarin artsen en verpleegkundigen notoir slecht betaald en overbelast zijn, zenuwachtig worden als de zelfgekozen dood ineens op het menu verschijnt. Ook al is de wet waarin een en ander geregeld gaat worden in geen enkel opzicht een bedreiging voor gehandicapten. Hun angst zegt alles over een gebrek aan vertrouwen bij deze groep. Een mevrouw zei hierover: ‘Eerst stortten ze ons in de ellende en nu komen ze met de dood als oplossing.’ De wet (die nog moet worden uitgewerkt) volgt de Oregon Death with Dignity Law. Dat wil zeggen dat je om de dood mag vragen als twee artsen vinden dat je niet langer dan zes maanden te leven hebt en dat je wilsbekwaam bent op het punt van je doodswens. De definitieve toestemming krijg je vervolgens van een rechter, die zich niet bemoeit met de medische vraag of je wel terminaal bent, maar met de vraag naar je geestelijke weerbaarheid en of er geen dwang in het spel is. Vervolgens krijg je de dodelijke medicatie mee naar huis en dan mag je zelf bepalen of, en wanneer, je die gaat innemen. Het zal u niet verbazen dat dat in een aanzienlijk aantal gevallen nooit gebeurt. Want als je zeker weet dat je er op een zachte manier uit kunt stappen als het niet meer gaat, dan kun je veel meer aan dan wanneer je veroordeeld bent tot een blind voortstrompelen zonder uitzicht op verlossing. De verschillen met onze situatie zijn opvallend. In 2002 kwam onze wet tot stand. In de twintig jaar daarvoor hadden we stukje bij beetje een euthanasiepraktijk vormgegeven die uiteindelijk bevestigd werd in de wet. De Engelse collega’s hebben (schat ik in) nog geen enkele algemeen aanvaarde euthanasiepraktijk ontwikkeld, integendeel. Ze keken naar ons euthanasiebeleid met onverholen minachting. Zó diep hoopten zij nooit te zinken. Nou ja, we zullen zien hoe het zich verder ontwikkelt. Een katholieke bisschop (geen pleonasme) voorspelde diep bedroefd dat de criteria steeds verder zullen worden opgerekt. Goed gezien, zeggen wij dan. Maar geen reden tot droefheid. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een preventieve bodyscan kan veel ellende veroorzaken Een bij­na-dood­er­va­ring komt uit de hersenen Er wordt veel luchtgitaar gespeeld rond filosofie</p>]]></description>
      <guid>https://www.trouw.nl/zorg/engelse-collega-s-keken-minachtend-naar-ons-euthanasiebeleid-nu-zetten-ze-zelf-hun-eerste-stappen~be6044d6/</guid>
      <pubDate>Thu, 5 Dec 2024 00:00:00 +0100</pubDate>
    </item>
    <item>
      <title><![CDATA[Een preventieve bodyscan kan veel ellende veroorzaken]]></title>
      <description><![CDATA[<p>De Engelse journalist Claud Cockburn zei: “Je moet nooit iets geloven, totdat het officieel ontkend wordt.” Ach, had onze premier dat nou maar gelezen. Zijn dertien keer herhaalde ontkenning rond racisme in de Trêveszaal bewees het gelijk van Cockburn: nu wisten we het allemaal zeker. Wat mij frappeert is de opzichtige domheid van een dergelijke betoogtrant. Hij is niet dom, maar denkt hij dan dat wij dat wel zijn? Ik kom er eigenlijk niet uit. Sorry, ik zit ineens midden in het domein van collega Goslinga. Gauw naar de gezondheidszorg waar de firma Prescan op geheel eigen wijze ook iets doms doet. Ik hoorde op de radio een advertentie waarin een uitermate zelfverzekerde man vertelt dat hij alles onder controle heeft, ook zijn lichaam. Hij is niet zo’n sukkel die zich onderuit laat schoffelen door een of andere ziekte. Nee, hij neemt zijn lot in eigen hand door zijn lichaam te laten scannen bij de firma Prescan. William Burroughs beschreef deze mentaliteit die endemisch is onder zijn landgenoten: ‘Amerikanen laten niets aan het toeval over. Het liefst zouden ze willen afdalen in hun darmen om daar beneden te helpen de stront naar buiten te scheppen.’ Op de website van de firma lees ik: Bij Prescan kun je snel terecht voor een preventief gezondheidsonderzoek. Of je nu een gericht onderzoek laat doen voor een deel van je lichaam, of kiest voor een bodyscan, de uitslag geeft je een helder inzicht in je gezondheidstoestand. Zo houd je zelf de regie. En dat geeft rust en vertrouwen. Ik ken twee slachtoffers van deze neiging om de teugels in handen te nemen door middel van een bodyscan. De eerste was rond de tachtig en de scan (een verjaardagscadeau van de kinderen), wees op longkanker. Angst en beven was het gevolg. De longarts bemachtigde een weefselflard waarin enkele dubieuze kankercellen waren aan te wijzen. Het advies was: afwachten en in de gaten houden. Het leverde een vervelend jaar op waarin het cadeau als een tikkende tijdbom in zijn longen bleef liggen. Na een jaar dacht hij: sterf met je scan, we zien wel. Hij springt nog steeds rond. De ander was erger. Op de cadeauscan zagen ze een ependymoom, een bungelend trosje cellen in een van de vochtholtes in de hersenen. Zo’n trosje kan, met de nadruk op kán, problemen geven. Deze mevrouw, ze was rond de vijftig, stond erop dat ze geopereerd zou worden. Ze kwam eruit met een ernstig invaliderende ongeneeslijke spraakstoornis. We stuiten hier op een hardnekkig misverstand rond screenen. Het idee is: als je er op tijd bij bent dan kun je erger voorkomen. Waarop collega B. steevast antwoordde: ‘Bijna alles gaat vanzelf over, tenzij je er te vroeg bij bent.’ We weten namelijk niet goed wat er gebeurt als je niet screent. In die cadeauscans zie je nogal eens afwijkingen waarvan we weten dat ze tot ernstige problemen kunnen leiden. Het lastige is dat we de afwijkingen ook zien bij overledenen die echter via een heel andere route de uitgang bereikten. Bijvoorbeeld: een verwijde buikslagader kan openscheuren met als gevolg een fatale bloeding. Zo’n verwijding voel je niet, maar wordt ontdekt bij lichamelijk onderzoek of een röntgenfoto waarop je naar iets heel anders zocht. Of op zo’n cadeauscan. Het lijkt een goed idee om deze verwijding te opereren. Maar hoe groot moet die dan zijn? Nattevingerwerk. De grens ligt nu dacht ik bij 6 cm. Het vervelende is dat heel wat niet geopereerden ook het graf halen zonder last van die verwijding. Nog vervelender is dat we geen idee hebben hoeveel buikslagaderverwijdingen er eigenlijk zijn. Dus worden er heel veel buikslagaders geopereerd zonder dat we weten of ze een probleem zouden worden. Inmiddels grijpt de screeningskoorts om zich heen: voor darmkanker wil men nu vanaf vijftig jaar aan de gang. Longkankerscreening is misschien nog tegen te houden. Over borstkankerscreening wordt al jaren gestreden. Rond prostaatkankerscreening hoor je veel tegenstrijdige berichten. Het probleem is dat we ons maar niet kunnen voorstellen dat de poging om er vroeg bij te zijn zo veel ellende kan veroorzaken. Bij Prescan zijn ze erachter dat je er ook behoorlijk aan kunt verdienen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een bij­na-dood­er­va­ring komt uit de hersenen Er wordt veel luchtgitaar gespeeld rond filosofie Leren zien is minstens zo bewerkelijk als leren lopen</p>]]></description>
      <guid>https://www.trouw.nl/zorg/een-preventieve-bodyscan-kan-veel-ellende-veroorzaken~b6a3a3ce/</guid>
      <pubDate>Thu, 28 Nov 2024 00:00:00 +0100</pubDate>
    </item>
    <item>
      <title><![CDATA[Een bij­na-dood­er­va­ring komt uit de hersenen]]></title>
      <description><![CDATA[<p>In de NRC van 16 november staat een gesprek met Steven Laureys, hoogleraar neurologie. Hij doet onderzoek naar bewustzijnsstoornissen. Aan hem danken we de revolutionaire ontdekking dat sommige coma-patiënten niet helemaal bewusteloos zijn. Dat was een ongemakkelijke constatering. Ik weet eigenlijk nog steeds niet hoe ongelukkig deze mensen zijn in die absurde onbeweeglijkheid waarin zij leven. Laureys is ook geboeid door andere bewustzijnsstoornissen, met name de bij­na-dood­er­va­ring, de BDE kortweg. Het gaat om veelal positief gekleurde belevenissen van mensen die wegens zuurstofgebrek in de problemen komen. Denk aan hartstilstand, hersentrauma of andere levensbedreigende aandoeningen. In 15 procent van dergelijke gevallen belandt men in een BDE. Elke BDE is anders, maar er zijn wel wat algemene kenmerken die wat vaker voorkomen. Zo ziet men nogal eens licht aan het einde van een tunnel. Men heeft zijn lichaam achtergelaten en ontmoet overleden dierbaren. Bij ontwaken blijft de ervaring aanwezig als een overweldigende herinnering die zekerheid en troost biedt over hun lot na overlijden. Mensen praten er niet graag over, omdat types zoals ik zich afvragen: wat is hier nu eigenlijk aan de hand? Want één ding weet ik zeker: deze mensen zijn niet op bezoek geweest bij de doden. Laureys komt met een rare verklaring voor de tunnel die vaak in deze belevenissen voorkomt. Bij een hartstilstand treedt zuurstofgebrek eerst op aan de randen van het netvlies (de lichtgevoelige achterwand van het oog) maar in het midden blijf je nog helder licht zien: tunnel dus. Helaas moeten we hierbij aantekenen dat deze mensen vrijwel altijd hun ogen dicht hebben. Einde van de tunnel. En trouwens, in India ziet men vaak een rivier. In Amerika komt Elvis nogal eens opdagen. Boven het warrige landschap van de BDE hangt de alles overkoepelende vraag: is geestelijk leven mogelijk zonder hersenen? Of: overleven we de dood? De Nederlandse cardioloog Pim van Lommel vindt van wel. Hij zegt dat de hersenen tijdens een BDE echt helemaal niets doen en dat wat mensen dan meemaken binnenkomt via een kosmische antenne die informatie opvangt uit, ja, de kosmos. U lacht, maar het boek waarin hij dit betoogt werd wel door 400.000 mensen gekocht. Yippie! Laureys veegt dit van tafel. Hij heeft immers aangetoond dat de hersenen zelfs tijdens coma niet uitgedoofd zijn. Wie hersendood is, die is dood en niet bijna-dood. Ons brein is geen motor die je kunt stilzetten en weer opstarten. En wat dat uittreden betreft: dat zit grappig genoeg verankerd in het brein. Stimulatie met elektrische stroom van een plekje boven het rechter oor geeft het gevoel dat je naast je lichaam staat. Doe je dit op hetzelfde plekje links dan krijg je het gevoel dat er iemand bij je in de kamer is. Kortom, de verschillende belevingsflarden van de BDE zijn opwekbaar via hersenactiviteit. Merkwaardig genoeg deinst Laureys terug als de journalist hem vraagt of bewustzijn dus echt alleen maar uit de hersenen kan komen. ‘Nee. Dat is niet wetenschappelijk. Zolang je geen volledige verklaring hebt, moet je een open blik houden.’ Hij doet net of het maar afwachten is als het gaat om bewustzijn dat uit iets anders dan hersenen tevoorschijn komt. Snap ik niet. We doen een vergelijkend onderzoek. Stel dat Jaap beweert dat alle poep uit dieren komt die een darmstelsel hebben. Terwijl Ineke zegt: nou dat weet ik nog zo net niet. Ik weet niet waarom ze dit zegt, maar ze blijft haar leven lang zoeken naar poep die niet uit een darmstelsel komt. Ze hoopt op een steen bijvoorbeeld die met moeite het gewenste product uitperst. Ik zou zeggen: sterkte d’r mee. Net zo hopeloos als zoeken naar bewustzijn dat niet uit hersenen komt. Waarbij ik zeker heel erg open sta voor die andere mogelijkheid die er zo uit ziet: ik loop in een bos en plotseling spreekt een vriendelijke vrouwenstem mij toe. Ik kijk schichtig om mij heen. Ze zegt: ‘Nee, moppie, nergens hersenen, ik kom uit wat jij “niets” noemt. Ik lees je columns wel eens en denk dan: ach, hij bedoelt het niet kwaad, maar hij heeft geen idee …’ Dat, of iets vergelijkbaars, is mij nog niet gegund. Tot die dag blijf ik zeggen: er is geen bewustzijn zonder hersenen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Er wordt veel luchtgitaar gespeeld rond filosofie Leren zien is minstens zo bewerkelijk als leren lopen Moleculen beleven niks, wij wel</p>]]></description>
      <guid>https://www.trouw.nl/zorg/een-bij-na-dood-er-va-ring-komt-uit-de-hersenen~b25d3850/</guid>
      <pubDate>Thu, 21 Nov 2024 00:00:00 +0100</pubDate>
    </item>
  </channel>
</rss>
