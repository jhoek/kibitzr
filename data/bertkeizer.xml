<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Maak het niet erger, zei Hippocrates. Helaas doen artsen dat soms toch]]></title>
      <description><![CDATA[<p>Het meest bekende maar vaak niet gevolgde advies van Hippocrates aan artsen was: maak het niet erger. Hij zal er, ook toen al, zijn reden voor gehad hebben. Ik dacht aan deze mythische oude Griek bij herlezing van De historie van mejuffrouw Sara Burgerhart van Betje Wolff en Aagje Deken. We zijn in 1782. Saartje is een dartel meisje (niet mijn woorden hoor) dat zich in haar onschuld echt helemaal per ongeluk in de wellustige armen van een duivelse verleider blijkt te bevinden. Ze wordt ternauwernood gered uit een toestand die haar vrouwelijke eer, ja haar hele leven had kunnen verwoesten. Ze struikelt uit de koets die haar thuis brengt haar woning binnen in een staat van diepe geestelijke ontreddering. Ze wordt verwelkomd door haar lieve vriendin die vraagt of ze niet naar bed wil gaan. ‘Saartje knikte van ja en wees dat zij moest adergelaten worden.’ Alsof het om een valiumpje gaat. De chirurgijn komt meteen langs. Nog geen dag later bezoekt haar beminde Hendrik haar. De op het nippertje goed afgelopen ontvoering van Saartje heeft hem minsten zo diep verwond als haar. Ze ziet hoe beroerd hij er aan toe is en maant hem iets te drinken. Hij stelt haar gerust: ‘Ik ben adergelaten en ik denk, dat, zo de Hemel u herstelt, mijn gezondheid spoedig zal wederkomen’. Waaraan de schrijfsters toevoegen: ‘zij drukte hem zediglijk de hand’. Er zit een verhaal achter dat aderlaten, dat doen we een andere keer. Wat we nu doen is constateren dat het alleen maar schade aanrichtte. Zeker als men het bij blijvende koorts nog een paar keer herhaalde. We hebben keurige medische rapporten van de betrokken artsen die in 1799 George Washington en in 1824 Lord Byron letterlijk de dood in joegen. En men ging er eeuwenlang mee door. Doen we dit soort dingen niet meer? Wat dacht u van de anti-vaxers, nu er enkele kinderen zijn overleden? Hedendaagse aderlaters? Ze zullen ongetwijfeld een verhaal hebben, dat wetenschappelijk bezien als flauwekul kan worden afgedaan. Ik hoorde een collega zeggen dat die ouders moeten worden aangeklaagd wegens dood door schuld. Maar zijn ze al niet genoeg gestraft door het verlies van hun kind? In De Telegraaf zegt huisarts Leenstra: ‘Het is een keer klaar met dat domme zweverige gelul’. Ook een benadering, waarbij we van geluk mogen spreken dat Leenstra niet in de Navo-top zit. De uitoefening van geneeskunde trekt zo veel mensen aan omdat het vak uiteindelijk gebaseerd is op het ernstigste dat wij kennen: het welzijn van je medemens. Aderlaten en niet vaccineren zijn beschadigend voor dit welzijn en daarom zo verwonderlijk. Er zijn helaas ook andere wegen waarlangs artsen het erger maken. Onlangs promoveerde Maike Schepens op een onderzoek naar de gevolgen van prostaatverwijdering. In het ene ziekenhuis werd 19 procent van de mannen incontinent, in het andere 85 procent. Verrassend? Ik zou liever zeggen: schokkend. En des te schokkender omdat ze niet kon zien om welke ziekenhuizen het gaat. Overigens moet je hier wel oppassen met verontwaardiging, want het kan best zijn dat de patiëntengroep in het ene ziekenhuis veel ouder, jonger, dunner, dikker of anderszins gecompliceerder was dan in het andere. Net nóg iets schokkender is de reactie van ‘het veld’. Men verzet zich tegen de mogelijkheid om die ziekenhuizen te traceren. Er zou immers kunnen blijken dat dokter A beroerder opereert dan dokter B. Hoe weet je dát nou weer? Nou, er was een motie in de Kamer voor nodig van VVD-Kamerlid Jacqueline van den Hil, om de verschillende kwaliteitsbewakers in de gezondheidszorg aan te zetten tot kwaliteitsbewaking. De motie stelt dat het Zorginstituut Nederland, de Inspectie en de Nederlandse Zorgautoriteit ‘moeten zorgen voor begrijpelijke en inzichtelijke informatie voor patiënten over verschillen in uitkomsten van behandelingen en kwaliteit van zorg’. Men wringt zich echter in allerlei bochten om dit te vermijden. Ik denk uit angst voor de mogelijkheid dat het niet door uiteenlopende patiëntengroepen komt, maar dat er iets echt niet goed gaat in een aanwijsbaar ziekenhuis. Mogelijk zelfs in een aanwijsbare arts. Nachtmerrie voor die ene arts? Nou, vooral voor haar of zijn patiënten. Hippocrates legde zijn vinger precies op de achilleshiel met zijn aansporing: maak het nou niet erger. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/maak-het-niet-erger-zei-hippocrates-helaas-doen-artsen-dat-soms-toch~b8e4db2a/</guid>
      <pubDate>Thu, 4 Apr 2024 00:00:00 +02:00</pubDate>
    </item>
    <item>
      <title><![CDATA[Een even lieflijke als onhandige versie van de canonieke tekst]]></title>
      <description><![CDATA[<p>Op NPO1 hoorde ik dat het ei symbool staat voor Jezus’ opstanding. Het ei is levenloos, werd er beweerd, zoals Jezus dat ook was. Door het uit te broeden komt het tot leven. Zoals ook Jezus tot leven kwam in het graf? Hedendaagse quatsch, waar ik niet goed tegen kan. Jezus lag wel in het graf, maar was niet dood. Hij bezocht in die tussentijd het voorgeborchte. In de afbeeldingen uit de Oosterse kerken breekt hij met geweld de poort open terwijl er links en rechts duivels weg vluchten. Ja, die stonden daar sinds de zondeval in de hoop dat ze de rechtvaardigen daarbinnen toch nog zouden kunnen meeslepen naar de hel. Als Jezus zijn reddende hand naar binnen steekt, wordt die gegrepen door Adam, de eerste ziel immers die naar die plaats werd verbannen. In dergelijke beelden zie je het Jezusverhaal ineens in een frisse gedaante tevoorschijn komen, geheel ontdaan van al die eeuwen van slimmigheid, organisatiedwang en logistiek geharrewar over de beste routes naar hemel of hel. Voor mij is een hoogtepunt in deze regio het middeleeuwse verhaal Vanden Levene ons Heren. De schrijver beweegt zich ver onder alle theologie. Dit is het evangelie naverteld voor ‘eenvoudige lieden’. Ik heb geen idee hoe het toen klonk, maar het leest nu als een even lieflijke als onhandige versie van de canonieke tekst. In deze versie bezoekt Jezus de hel. Dat voorgeborchte kwam later, denk ik. Ja, met theologie waarschijnlijk. De schrijver heeft geen enkel probleem met de historische setting. Hij verplaatst de gebeurtenissen naar zijn eigen tijd, de tweede helft van de dertiende eeuw, zodat Kajafas ‘bisschop’ wordt en de Romeinse soldaten van Pilatus ‘ridders’. Het grappigste is wel Maria Magdalena, die toegeeft dat ze nooit naar de mis ging. Herodes doodde honderdduizend kinderen, toe maar, en stierf aan een vreselijke ziekte. ‘Herodes was koning in diere stont – Gierig en wreed, fel als een hond.’ Stont is uur. Denk aan stonde. De engel waarschuwt Josef hoe te ontkomen aan Herodes. ‘God in de hemel die al voorziet – Dacht alle kwaad alvoor het geschiedt – Zendt zijn engel in de nacht – Waar Jozef sliep, zoet en zacht – De engel sprak ‘Jozef slaapt u, goede vriend – Die God altijd zo goed heeft gediend’.’ Ik heb de taal een beetje aangepast. Over Jezus’ werkzaamheid: ‘Allen die ziek waren in het land – die geloofden heelde hij met zijn hand – Die kreupel waren, blind of doof – Heelde hij met zijn hand, hadden ze geloof – Menige dode deed hij leven – Blinden zien, dit staat geschreven.’ Over Petrus’ ontkenning zegt Jezus: ‘Dijn mont sal liegen, dijn herte niet.’ Als Jezus zijn benardste uur beleeft in de Hof van Olijven: ‘Onze here viel in kniegebede dan – Hij vreesde zijn dood, want hij was man.’ Korte dichtregels zijn het en steeds precies raak. ‘O Judas met uw zondig lijf – zo slecht was nog nimmer een man of een wijf.’ Pilatus treft in Jezus de eenvoud van een kind: ‘Naar wat ik geloven kan – is niet te vinden in deze man – zonde, misprijzing of laagheid – maar zachtheid, deemoed, matigheid.’ Jezus bezingt het kruishout en besluit: O kruis, heilig en goed – waaraan ik spoedig sterven moet.’ Onder het kruis verschijnt zijn moeder: ‘Toen kwam Maria, onze vrouwe – met grote zeer, met bittere rouwe – en de evangelist Sint Jan – kwam mee als een gepijnigd man.’ Maria beweent haar zoon: ‘Lieve kind, waarom hangt gij daar – gij waart geen schurk en geen zondaar – lieve kind, wie was zo boud – zo fel, zo fier, zo kwaad, zo stout – dat hij u aan het kruis hing – gij zijt immers eeuwig koning?’  Ze wil de spijkers voelen die dwars door zijn voeten gaan: ‘Betasten, ocharme, dat ik ze betast – wat helpt het, ze zitten zo vast – ze zijn zo lang, zo zwaar, zo groot – zij brengen uw hart ter dood.’ Als de Maria’s daags daarna naar het graf gaan treffen ze: ‘Een jongeling wit en schoon – dat was de engel van de troon – De engel zei hen het is waar – dat Jezus is verrezen daar – gij vrouwen, zei hij, wanhoopt niet – wees blij met wat u hier nu ziet – Jezus die gij zoekt nu – hij is verrezen, dat zeg ik u.’ Zalig Pasen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Hoe langer de moord op de Joden geleden is, hoe erger we het vinden Hoelang blijft het zelfgewilde levenseinde in gesprek met je geliefden nog een zaak waar de dokter zich mee moet bemoeien? Een taboe: diefstal in de zorg</p>]]></description>
      <guid>https://www.trouw.nl/zorg/een-even-lieflijke-als-onhandige-versie-van-de-canonieke-tekst~b568cb8d/</guid>
      <pubDate>Thu, 28 Mar 2024 00:00:00 +01:00</pubDate>
    </item>
    <item>
      <title><![CDATA[Hoe langer de moord op de Joden geleden is, hoe erger we het vinden]]></title>
      <description><![CDATA[<p>De ‘meidagen’ begonnen al vroeg dit jaar. Dat kwam door de opening van het  Holocaustmuseum een paar weken geleden. Ik durf  er niks over te zeggen want dat is een mijnenveld. Je rent heen en weer tussen de Palestijnse gruwelen en de Israëlische wandaden en je weet gewoon niet waar je moet gaan staan om er een beetje fatsoenlijk uit te komen. Maar het brengt me wel op die herdenkingen. Die worden steeds intenser. Hoe langer de moord op de Joden geleden is hoe erger we het vinden. Ik heb moeite met de plechtige verontwaardiging waarmee wij in 2024 zeggen hoe schandalig de Holocaust was. Die steeds groeiende verontwaardiging over wat er gebeurde is als een medaille in het Verzonnen Verzet. We menen hierdoor ethisch ineens helemaal vooraan te staan in de dappere gelederen van strijders tegen onrecht. Om het echt potsierlijk te maken komen we ook nog met die gedurfde vraag over onszelf: ja, maar zou ik wel de moed gehad hebben om onderduikers in huis te nemen? Met deze twijfel erbij ben je volkomen geslaagd voor het diploma ‘Zeer Goede Mens’ zonder dat je er iets voor hebt hoeven doen om dat daadwerkelijk te bewijzen. Maar wil je dan dat we er eindelijk eens over ophouden? Nee, dat durf ik ook al niet te zeggen. Rudy Kousbroek zei: ‘Gij zult niet herdenken’. In zijn geval werd dat meen ik ingegeven door de houding van veel slachtoffers van de Japanse Internering en wat er aan ellende volgde in de jaren daarna. Herdenken werd in gekwetste postkoloniale kringen tot een eindeloos herkauwen van een nare brok die ze beter konden doorslikken. Het gevolg was immers wrok en verongelijktheid, twee probate middelen om de wond open te houden. Terwijl het wijzer was om te trachten het van je af te zetten en het leven maar weer op te pakken. Ik kan het niet helpen te denken bij al het herdenken: ‘Dit brengt niet één Jood terug’. Een ander wonderlijk aspect bij deze plechtigheden is het bezweren van de toekomst: wij moeten er voor zorgen dat dit nooit meer gaat gebeuren, ‘daarvoor staan wij hier’. Ik zou de beetje lullige vraag willen stellen: en denkt u dat het gaat helpen? Men preekt bij dergelijke gelegenheden altijd tot de reeds bekeerden. Je gaat naar Lourdes om van je verlamming te genezen. Maar niemand gaat naar een Holocaustherdenking om van zijn Jodenhaat af te komen. Integendeel, de echte antisemiet laaft zich juist aan ‘al dat gejank’. Op de televisie zien we een heel andere vorm van herdenken, de EO-serie De Joodse Raad. Het enige dat daar draaglijk aan is, is de zekerheid over wie dader is en wie slachtoffer. De tussencategorie van trambestuurders en ijverige politiemannen komt denk ik niet erg in beeld. Ik schrok toen David Cohen, voorzitter van de Joodse Raad, zijn dochter tegen haar zin uit de trein naar Westerbork liet weghalen. Het is echt gebeurd en bewijst, denk ik wel, dat hij het ergste vreesde voor degenen die in die trein moesten blijven zitten. Tenslotte een buiging naar Avishai Margalit, de Israëlische filosoof die The Ethics of Memory schreef. Margalit beschrijft op subtiele wijze ons geestelijke landschap waarin hij probeert aan te wijzen waarom wij zouden moeten herdenken, moeten kunnen vergeten en onvermijdelijk ook wanneer we zouden moeten vergeven. Margalit schrijft ver voorbij wat ik hier te berde breng over herdenken. Het gaat niet om het terugbrengen van de doden, of een verzekering voor de toekomst. Het gaat om een uiting van beschaving die zijn waarde niet per se ontleent aan de gevolgen. Ik ken geen wijzer boek over dit onderwerp. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Hoelang blijft het zelfgewilde levenseinde in gesprek met je geliefden nog een zaak waar de dokter zich mee moet bemoeien? Een taboe: diefstal in de zorg Nee, je laatste uur hoef je echt niet moederziel alleen door te brengen</p>]]></description>
      <guid>https://www.trouw.nl/zorg/hoe-langer-de-moord-op-de-joden-geleden-is-hoe-erger-we-het-vinden~b85f4f97/</guid>
      <pubDate>Thu, 21 Mar 2024 00:00:00 +01:00</pubDate>
    </item>
    <item>
      <title><![CDATA[Hoelang blijft het zelfgewilde levenseinde in gesprek met je geliefden nog een zaak waar de dokter zich mee moet bemoeien?]]></title>
      <description><![CDATA[<p>Collega de V. kwam ik tegen in een coffeeshop. Nee, niet de inhalerende variant, maar een gewone, met koffie. V. is een taalfanaat en brengt de huidige politieke situatie even in kaart: “Als je de verkeerde afslag neemt, kun je het Wilders-trauma een plekje geven, dan kom je via een geitenpaadje vanzelf bij het laaghangende fruit, waar je wel je eigen broek moet kunnen ophouden voordat je over je schaduw heen mag springen om de hete hangijzers in de ijskast te stoppen”. Maar ze wilde iets heel anders kwijt. Het veranderende euthanasielandschap. Ze kijkt met verbazing naar de nieuwe kandidaten. We begonnen met wanhopig zieken die nog een paar weken te gaan hadden en die uit hun vreselijke nood verlost wilden worden. Dat deden we graag, zij het met angst en beven. Die angst was er niet zozeer vanwege dreigende juristerij, maar om de akelige onomkeerbaarheid van de dood. Je kon dit maar één keer doen en op maar één manier: de juiste. Dat was en is een onontkoombaar aspect van de zelfgewilde dood. In die beginjaren dacht minister Hirsch Balin, in zijn vrees voor een al te uitbundig binnenhalen van de dood, het tij nog te kunnen keren door te eisen dat de man of vrouw in kwestie nog maar drie weken te gaan had. Dat bleek niet meer dan een tuinhekje tegen een overstroming. In het buitenland, Engeland vooral, werd gnuivend omlaag geblikt naar het Nederlandse gedoe rond de dood. We zijn nu veertig jaar verder en Britten die euthanasie willen moeten zich nog altijd in afschuwelijke bochten wringen om in het kille Zwitserland aan hun overdosis te geraken. De Engelsen voorspelden voor ons een onhoudbaar omlaagglijden langs de gladde helling van een dubieus moreel besef, om te eindigen in een nationale slachting van ouden en zieken. Ze hebben geen gelijk gekregen, vindt collega V. “Nee, ook al zijn we van een paar honderd naar de zevenduizend gevallen per jaar gegaan.” Het is vervolgens niet zo makkelijk om die cijfers te duiden. Allereerst is er het feit dat er steeds meer mensen sterven omdat er steeds meer oud worden. Wat V. dwarszit is de onstuitbare aangroei van steeds nieuwe kandidaten. We begonnen met mensen in doodsnood. Toen kwamen de chronisch zieken, mensen met ernstige psychische ziektes, alzheimerpatiënten, hoogbejaarden met een stapel klachten en het houdt maar niet op. Zo was ze laatst als scen-arts in consult bij een meneer die geholpen ging worden door zijn huisarts. Ze belde om een afspraak te maken en kreeg te horen dat hij de komende drie dagen niet kon. “Ik dacht: hij moet misschien naar een ziekenhuis voor onderzoeken of zo.” Nee, dat was het niet. Hij moest op maandag naar Kopenhagen om zijn jongste dochter te zien. Dinsdag terug, maar dan ging hij nog één keer jagen met vrienden. Woensdag was ook problematisch, want dan moest hij met zijn auto, een old-timer, naar de dealer in Hilversum, want er zat een gek rateltje in de motor. “Het ging om een stapeling ouderdomsklachten. Die dochter en de vrienden kon ik nog wel hebben, maar bij dat rateltje in die ouwe bak begon er in mij ook iets aan te lopen.” Een blik op zijn trieste levensverhaal vertelde haar veel meer, maar toch. “Ik begrijp heel goed dat mensen op leeftijd het leven uit willen. Ik heb helemaal niet het gevoel dat het een kolossale blunder is, hun voornemen om ermee op te houden. Maar ik zou willen dat ze mij daar niet bij nodig hadden. Het vervelende is dat ik overtuigend moet documenteren dat ze gelijk hebben. Dus drapeer ik een hoop gedoe om hun doodswens heen zodat de Toetsingscommissie ook denkt: ja, dit is een prima euthanasie.” V. wil gewoon wat de NVVE al jaren bepleit: afschaffing van de strafbaarheid van hulp bij zelfdoding. “Dan kunnen al die toetsers gaan skiën. De euthanasiewet heeft baanbrekend werk gedaan. Dat is nu af. Op naar de volgende halte.” Ik weet niet hoe haalbaar dit is en op welke termijn, maar de vraag is relevant: hoelang blijft het zelfgewilde levenseinde in gesprek met je geliefden nog een zaak waar de dokter zich mee moet bemoeien? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een taboe: diefstal in de zorg Nee, je laatste uur hoef je echt niet moederziel alleen door te brengen Een nieuw middel tegen alzheimer? Ergerlijke quatsch</p>]]></description>
      <guid>https://www.trouw.nl/zorg/hoelang-blijft-het-zelfgewilde-levenseinde-in-gesprek-met-je-geliefden-nog-een-zaak-waar-de-dokter-zich-mee-moet-bemoeien~b805d1a9/</guid>
      <pubDate>Thu, 14 Mar 2024 00:00:00 +01:00</pubDate>
    </item>
    <item>
      <title><![CDATA[Als Trachitol tegen virussen helpt dan ben ik dochter van de paus]]></title>
      <description><![CDATA[<p>Vroeger kreeg je op school weleens de opdracht om een opstel te schrijven over een bepaald onderwerp, dat je echter niet zelf bepaalde. Het ging nooit over Winnetou of Arendsoog of ‘mijn eerste sigaret’. Nee, het was steevast: ‘een middag in de dierentuin’. Ik kreeg laatst weer eens zo’n opdracht, of nee, een verzoek, of ik iets wilde schrijven over zingeving in de gezondheidszorg. Men zag mijn bijdrage tegemoet onder de titel: ‘Ervaringen van zinloosheid, en wat de zin daarvan zou kunnen zijn’. Over het ontbreken van ‘zin’ praten we vooral makkelijk als we het redelijk naar ons zin hebben. Samuel Beckett schreef: ‘Wijdbeens boven het graf baren ze hun kinderen’ wat zo’n beetje de vervelendste manier is om erop te wijzen dat het allemaal geen zin heeft. Ons eerste kleinkind is net geboren dus ben ik helemaal niet in de stemming voor dit soort ongein. Beckett had zelf geen kinderen, voeg ik hier gauw aan toe, en dat was niet per ongeluk. Maar over ‘zin’ gesproken, ik denk dat Beckett na het opschrijven van deze uiting dacht: ‘Niet slecht gezegd’. En de volgende ochtend toen hij wakker werd was zijn eerste gedachte aan deze geslaagde tekst, zodat hij zowaar een beetje zin in zijn dag begon te krijgen. Zo kom je niet weg bij de constatering dat op dichterlijke wijze aantonen dat alles zinloos is, in zichzelf een uitermate zinvolle bezigheid kan zijn. In Becketts geval zó zinvol dat hij er vrijwel tot zijn laatste snik mee doorging. Binnen de gezondheidszorg bestaat er een fundamentele onrust over de zin van veel medische ingrepen. Ons werk zou gebaseerd moeten zijn op onderzoek waaruit blijkt dat het helpt. Dat is vaak niet het geval en daarom is er een hoogleraar Zinnige Zorg, Sjoerd Repping. Samen met zijn uitgebreide staf spant hij zich in om zinloze ingrepen, beschadigende protocollen en onwerkzame medicijnen uit te bannen. Niet door hier en daar wat te roepen, nee, hij spreekt direct met beroepsverenigingen over de houdbaarheid van de gehanteerde protocollen. Kortom, zinloosheid die leidt tot iets zinvols. Gezondheidszorg is onder andere een groothandel in Hoop. En het is bijna niet te bevatten welke afschuwelijke ellende de klant bereid is te doorstaan na de mededeling dat er misschien nog wat Hoop in voorraad is. Kankerregimes zijn nog altijd aardig verwoestend, vooral als het om jonge mensen gaat die tot veel grotere offers bereid zijn om nog een tijdje verder te kunnen leven. Wie dit makkelijk wegzet als zinloos, die zal zich toch wat beter moeten verdiepen in de menselijke natuur. Zo zijn wij immers, zieken en dokters, dat we het soms een goed idee vinden om aan de rand van het graf eerst nog een hap gestampt glas te nuttigen. Terwijl we drie of zes maanden eerder rustig sippend aan een wijntje de vergetelheid in hadden kunnen zakken. Wie hier ‘zinloos’ roept die komt dicht in de buurt van harteloos. Over naar veel leukere zinloosheid. Ster-spotjes over pillen. We beginnen met Trachitol-zuigtabletten. Die moet u innemen bij ‘beginnende keelpijn’. Geweldig advies, want u denkt: is dit nou beginnende keelpijn?, dus neemt u Trachitol. En de keelpijn blijft weg. Leve Trachitol! De tekst zegt dat er lidocaïnehydrochloride in zit (dat verdooft echt) en propyl-4-hydroxybenzoaat. Waarvan ze zeggen dat het antibacterieel is. Ze zeggen ook dat het tegen virussen helpt. Dat is een leugen en mij is het een raadsel hoe dergelijke onzin voorbij welk selectieprincipe dan ook kan geraken. Als Trachitol tegen virussen helpt dan ben ik een dochter van de paus. Vitaepro is ook zo’n mooie. Volwassen mensen die beter zouden moeten weten, kramen tegen naar ik aanneem een aanzienlijk bedrag, walgelijke prut uit over de effecten van dit supplement op de spieren en gewrichten. Het spul is met name zo onontbeerlijk omdat er mangaan in zit. Mangaan? Jazeker, hierdoor wordt de membraanstabilisatie in uw spiervezels en uw botten weggekalibreerd zodat u minder vatbaar bent voor oxiderende aminovarianten die immers de bekende boosdoeners zijn als het om veroudering van hersenweefsel gaat. Wat zegt-ie nou? Helemaal niks, mevrouw. Dit is dubbele zinloosheid: die pillen doen niks en mijn gefoeter ook niet. Maar niemand houdt ons tegen als we er om willen lachen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/als-trachitol-tegen-virussen-helpt-dan-ben-ik-dochter-van-de-paus~b137ab54/</guid>
      <pubDate>Thu, 7 Mar 2024 00:00:00 +01:00</pubDate>
    </item>
    <item>
      <title><![CDATA[Een taboe: diefstal in de zorg]]></title>
      <description><![CDATA[<p>In de gezondheidszorg wordt vaak gestolen, maar niemand heeft het er graag over. Het sterkste staaltje uit mijn verpleeghuisjaren speelde zich af in de nacht. Mevrouw Jansen was rond elf uur in de avond overleden, werd afgelegd en door de nachtploeg in haar laatste mooie jurk met al haar ringen om naar de koelcel gereden. De volgende ochtend waren alle sieraden weg. Dit was wel een heel kouwe kikker die in de nacht het mortuarium binnenging, de vrouw uit de koeling naar buiten rolde, alle ringen van haar handen af schoof (wat niet makkelijk gaat bij een lijk), de halsketting losmaakte, mevrouw weer terug rolde en kalm naar buiten stapte met de buit. Dader nooit gevonden. Op de afdeling werd ook weleens gestolen. Als dief hoef je geen bijzonder talent te hebben om in de omstandigheden van zo’n instituut je hand te leggen op het bezit van een bewoner. Je bent alleen met die mevrouw op haar kamer. Je hebt haar gewassen en zij stuurt je haar klerenkast in om de jurk of blouse voor die dag te kiezen. Die vrouw ziet en hoort slecht, dus kun jij onder het roepen van: “Maar waar hangt die blouse dan precies? Bedoelt u deze paarse?” rustig alle kleine laatjes openmaken om eens te zien of er wat ligt. Ik was er een keer bij betrokken toen er op een afdeling regelmatig geld uit laatjes en tasjes verdween. Wij haalden er de politie bij en een rechercheur kwam met gemerkt geld. Het was toen gauw geregeld. Ik was behoorlijk pissig op de dader zolang zij nog niet gepakt was. Want wat is er lulliger dan stelen van een weerloos mens? Die woede ebde weg toen we erachter kwamen wie het gedaan had. Een ervaren en gewaardeerde verpleegkundige met een hopeloze gokverslaving. Nee, dat is geen excuus en ik schaamde me dood voor de familie. In de thuiszorg gebeurt ook weleens een en ander, ik zeg het zo omzichtig mogelijk. Vorig jaar leerde ik meneer H. kennen wegens zijn euthanasieverzoek. Hij vertelde ons zijn levensverhaal. Geboren in Berlijn in 1943. “Berlijn? 1943? Hoe kon u dat nou doen?” Daar kon hij wel om lachen. Zijn vader zat aan het Oostfront. Hoorde hij pas veel later. Ergens in 1945 wist zijn moeder onder de hoede van een Nederlandse man te ontkomen naar Nederland met haar twee kinderen. Zijn jongere broertje stierf al kort na aankomst aan difterie. Zijn moeder hield hem vaak voor dat hij dat had moeten zijn. Op school in Enschede werd hij gepest, want een Duitser. Zijn vader keerde terug uit Russische krijgsgevangenschap in 1953, maar zijn moeder was inmiddels hertrouwd en verbood hem contact te zoeken. Het speet hem nog steeds dat hij daar zelf niet achteraan ging in zijn latere leven. Hij werkte als elektricien, soms als eigen baas. Hij trouwde twee keer. Alleen zijn laatste huwelijk was liefdevol. Uit zijn eerste twee huwelijken hield hij twee zoons over. Nee, geen contact meer. De oudste zat in Dubai en deed iets met computers. De jongste zwierf drugsverslaafd door de stad. Hij vertelde ons over zijn thuishulp. Nu hij bezig was met euthanasie stelde ze hem voor: “Kan ik die koelkast niet van u kopen? Dan neemt u dat kleintje van mijn dochter.” Meneer zei nee, want hij wilde in de laatste week van zijn leven niet zonder koelkast zitten. De reactie van de thuishulp was: “Wat zeur je nou, je hebt toch nog maar kort?” Kennelijk ging ze dan tutoyeren. Wij zeiden tegen meneer: “Doe haar weg! En, rapporteer haar bij haar leidinggevende”. Want zo’n vrouw moet gauw naar de Dierenambulance als ze niet van haar helpneigingen af kan. Meneer aarzelde. Hij zei: “Ik ben stom geweest. Ik heb haar ook geld geleend.” “WAT?”, schreeuwden wij in koor. Nou ja, ze had er wel iets van terugbetaald. Hij wilde geen bedragen noemen. Hij had wel andere thuishulpen geprobeerd. “Maar die spreken nauwelijks Nederlands. Ik ben doof en versta ze helemaal niet.” Dus bleef deze vrouw voor hem zorgen. Zijn huis met alles erop en eraan ging naar het KWF. “Ook de koelkast?” vroeg ik. Hij zuchtte: “Ja, ook die verrekte koelkast.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Nee, je laatste uur hoef je echt niet moederziel alleen door te brengen Een nieuw middel tegen alzheimer? Ergerlijke quatsch Een onthutsende rondleiding door de kelders van de gezondheidszorg</p>]]></description>
      <guid>https://www.trouw.nl/zorg/een-taboe-diefstal-in-de-zorg~bef5f87b/</guid>
      <pubDate>Thu, 29 Feb 2024 00:00:00 +01:00</pubDate>
    </item>
    <item>
      <title><![CDATA[Nee, je laatste uur hoef je echt niet moederziel alleen door te brengen]]></title>
      <description><![CDATA[<p>Vorige week kwamen twee spelers van het Filosofisch Elftal aan het woord over duo-euthanasie: Désanne van Brederode en Paul van Tongeren. We zijn niet innig bevriend, maar we kennen elkaar, dus loop ik hier enigszins op eieren. Ze zeiden dingen over lijden en sterven waarbij ik dacht: is dat wel zo? Paul zegt over samen sterven: ‘Sommigen geloven misschien dat ze hand in hand in het hiernamaals aankomen. Dat beeld kan troost bieden voor het feit dat sterven iets is dat we onvermijdelijk alleen moeten doen.’ Sterven wij alleen? Wat gebeurt er eigenlijk als iemand doodgaat? Ik sta er nogal eens bij. Sterven is in slaap vallen en niet meer wakker worden. Als het om de persoonlijke beleving gaat, dan is sterven iets dat je elke avond weer overkomt als je in slaap valt. Het gaat hierbij niet om iets dat je doet. We zeggen wel: ‘Ik ga nu slapen hoor’ maar eenmaal in bed aangekomen moet je maar afwachten of het ervan komt. Sterven en in slaap vallen, dat zijn geen dingen die je doet, het overkomt je. Vergelijk ‘Ik ga nu slapen’ met ‘Ik ga nu zwemmen’. Je hoeft het water maar in te stappen en daar ga je. Menig slapeloze zou maar wat graag willen dat slapen een bezigheid was waar je aan kunt beginnen als het jou uit komt. Nu we sterven enigszins bedwongen hebben als in slaap vallen, is de volgende vraag: doe je het alleen? Of veel erger nog, in Pauls formulering: is sterven iets dat je onvermijdelijk alleen moet doen? Sterven wordt dan bezien als iets verschrikkelijks dat zich afspeelt in een ruimte waar niemand anders bij kan, behalve degene die gaat sterven, en die stakker moet daar helemaal alleen iets vreselijks doen, namelijk doodgaan. Dit is onzinnig. Als er in je laatste uren iemand bij je is die je kust, je hand vasthoudt, met je praat, dan zie ik niet wat er allenig aan is dat je zo meteen voor altijd in slaap zult vallen. Je hebt misschien wel het besef dat jij, al staan er tien mensen om je heen, de enige bent die ermee op gaat houden. En je bent verdrietig over het verdriet van die anderen, die zonder jou verder moeten. Maar je bent daarin niet alleen. En toch zitten we allemaal met een beeld als we zeggen: ‘Ze is helemaal alleen gestorven, er was niemand bij.’ Het is alsof iemand in de trein naar de dood moest stappen en er was niemand om haar uit te zwaaien. Weet u van wie ik denk dat hij alleen is gestorven? Aleksej Navalny. Er waren zeker geen geliefden om hem heen, integendeel. We kunnen alleen maar gissen naar zijn laatste uren, als het uren waren. Maar door dit voorbeeld zie je hoe onjuist het is om te zeggen dat sterven iets is dat je onvermijdelijk alleen moet doen. Désanne heeft andere bedenkingen: ‘… als je samen sterft, ontzeg je elkaar het afscheid nemen, de rouw, de pijn die óók bij liefde hoort. … Het is me een lief ding waard dat we weer gaan waarderen dat lijden je ook kan verrijken en troost kan bieden.’ De zelfgewilde dood als een gemiste kans, alsof iemand zichzelf iets moois ontzegt door zijn lijden te willen bekorten. Ik zou Désanne één ding welhaast bezwerend willen toeroepen: geloof me, de mensen die om een einde aan hun leven vragen, hebben heus genoeg geleden, daar hoeft geen toefje bovenop om hun leven nog rijker te maken. Het is nu eenmaal de aard van het aardse leven dat geen één, maar dan ook niet één mens ontkomt aan zijn of haar aandeel in de schier eindeloze voorraad ellende die deze levensvorm op deze planeet te bieden heeft. Er is geen ontkomen aan, al maken we eeuw in, eeuw uit de gekste bokkensprongen om erbij weg te blijven. Altijd weer blijken nieuw ontdekte routes, soms via een fraaie omweg, toch weer te eindigen in de dood. En de enige reden waarom we het volhouden is dat we het samen doen. Dat geldt zelfs voor je laatste uur, dat je echt niet moederziel alleen hoeft door te brengen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een taboe: diefstal in de zorg Een nieuw middel tegen alzheimer? Ergerlijke quatsch Een onthutsende rondleiding door de kelders van de gezondheidszorg</p>]]></description>
      <guid>https://www.trouw.nl/zorg/nee-je-laatste-uur-hoef-je-echt-niet-moederziel-alleen-door-te-brengen~bd6f4ff3/</guid>
      <pubDate>Thu, 22 Feb 2024 00:00:00 +01:00</pubDate>
    </item>
    <item>
      <title><![CDATA[Een nieuw middel tegen alzheimer? Ergerlijke quatsch]]></title>
      <description><![CDATA[<p>Laatst was John de Wolf, oud-voetballer, bij Op1 te gast. Hij wilde iets kwijt over zijn dementerende moeder. Ze herkent hem niet meer en het doet hem elke keer weer vreselijk zeer om te ervaren hoe de moeder van wie hij altijd vreselijk veel hield, nu wezenloos door hem heen kijkt, zich niet bewust van zijn aanwezigheid. Hij wil er eigenlijk niet meer heen. Een schrijnend bewijs voor de stelling dat dementie vaak veel erger is voor de omstanders dan voor de dementerende. Gelukkig was er ook een verzorgende aanwezig die hem gerust kon stellen omdat ze er begrip voor heeft en omdat hij niet de enige is die dit niet meer op kan brengen. Er was ook een neurowetenschapper aanwezig, die niets te melden had, maar toch zei dat ze een sprankje hoop bij zich had. Ergerlijke quatsch. Hoe ergerlijk? Ik las de recensie van How not to study a disease: the story of Alzheimer’s door Karl Herrup, MIT Press 2024. Herrup is hoogleraar neurobiologie. Hij is pissig over het onderzoek naar de aard van alzheimer en naar mogelijke behandelstrategieën. Alzheimer wordt veroorzaakt door (onder andere) plaques en tangles. Ik zeg ‘onder andere’ omdat steeds sterker blijkt dat deze twee niet het hele verhaal zijn. De plaques bestaan uit een toxische vorm van een eiwit dat klontert en iets in gang zet waardoor neuronen afsterven. Daarnaast zijn er die tangles, waarin een verkeerd opgevouwen eiwit, ‘tau’, ook iets in gang zet waardoor neuronen afsterven. Vanwege die twee keer ‘iets’ weten we nog steeds niet waar we zouden moeten ingrijpen om dit proces te stoppen. Verwijdering van die opgehoopte eiwitten, amyloïd genaamd, leek een goed idee en het lukt met het middel aducanumab. We moeten nu even weg uit het biochemische lab en oversteken naar de effectenbeurs. Wie zegt dat hij héééél misschien iets heeft tegen alzheimer, die kan meteen op vele miljoenen winst rekenen. In de VS moet je je pil dan wel langs de Food and Drug Administration, de FDA, zien te loodsen. Dat lukte met aducanumab, ondanks het feit dat adviserende wetenschappers het middel onwerkzaam achtten. Het ging hier toch echt om hopeloze corruptie, zo bleek in een hoorzitting door het Amerikaans Congres. Het Europees Medicijnagentschap (EMA)  heeft het middel niet toegelaten. Aducanumab verwijdert wel degelijk amyloïd, maar de patiënt knapt er niet van op. De medicijnen lecanemab en donanemab doen hetzelfde, maar alweer is er nauwelijks verbetering of zinvolle vertraging van de geestelijke neergang. Amyloïdverwijdering is dus niet het antwoord. Ook al niet omdat vele gezonde ouderen amyloïd plaques hebben zonder cognitieve problemen. Beginnen we misschien te laat met amyloïdverwijdering? Het lijkt erop dat de aanloop naar manifeste alzheimer wel twintig of dertig jaar kan duren, moet je iemand dan vanaf zijn veertigste aan deze kostbare en beslist niet onschadelijke medicatie blootstellen? Welke veertigers? Risicogroepen? Mensen die erfelijk belast zijn met vroeg beginnende alzheimer? En dat terwijl het effect dubieus is? Er zijn ook andere benaderingswijzen. Omdat ouder worden de belangrijkste risicofactor is voor alzheimer zou meer aandacht voor aspecten van het verouderingsproces in de hersenen op zijn plaats zijn. In de afgelopen anderhalf jaar werden meer dan honderd mogelijke geneesmiddelen tegen Alzheimer getest, waarvan er maar twintig tegen amyloïd waren gericht. Het ging om ontstekingsremmers, middelen die neuronen beschermen en middelen die tegen het tau-eiwit in de tangles gericht zijn. Tangle-verwijdering is veel lastiger dan amyloïdverwijdering, omdat tau een ingewikkeld eiwit is dat zich in vele vormen voordoet. En we weten niet welke vorm de toxische is. Er is tot nog toe weinig bereikt langs deze weg. Men zegt dan ‘weinig’, maar de waarheid is ‘niks’. Overigens kunnen we preventief wel wat doen aan de risicofactoren: hoge bloeddruk, diabetes, roken, overgewicht, bewegen, doofheid, alcohol, depressie, slecht onderwijs, luchtvervuiling en hersentrauma. Denk aan de ongeschoolde obese suikerzieke roker, die dagelijks dronken op zijn fatbike in diepe somberheid zonder helm op door het stadsverkeer raast. Preventie dus, want er is voorlopig geen sprake van een medicijn dat enige betekenis heeft voor mensen met Alzheimer. Dat neemt niet weg dat u nog vaak zult horen wat u al heel vaak hebt gehoord: dat ze er bijna uit zijn. Dat is quatsch. Niet altijd slecht bedoeld, maar toch quatsch. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een taboe: diefstal in de zorg Nee, je laatste uur hoef je echt niet moederziel alleen door te brengen Een onthutsende rondleiding door de kelders van de gezondheidszorg</p>]]></description>
      <guid>https://www.trouw.nl/zorg/een-nieuw-middel-tegen-alzheimer-ergerlijke-quatsch~bd2b56fe/</guid>
      <pubDate>Thu, 15 Feb 2024 00:00:00 +01:00</pubDate>
    </item>
    <item>
      <title><![CDATA[Een onthutsende rondleiding door de kelders van de gezondheidszorg]]></title>
      <description><![CDATA[<p>Ergens rond 1975, maar 1985 reken ik ook goed, werd de geneeskunde wakker, met een kater. Er was zoveel bereikt, maar toch bleven alle mensen doodgaan. Heel geleidelijk kwam de zorg voor stervende mensen binnen het blikveld van de arts. Men zag in dat men zich vaak misdroeg in de sterfkamer en de aandacht voor palliatieve geneeskunde werd geboren. Zo is er binnen het vak al veertig jaar een gesprek gaande over wat er niet goed gaat. In dat kader publiceerde het Nederlands Tijdschrift voor Geneeskunde een bundel beschouwingen onder de titel Taboes en Belangen die leest als een onthutsende rondleiding door de kelders van het ingewikkelde complex dat we gemakshalve maar aanduiden als De Gezondheidszorg. We gaan een paar items langs. Oncologie: er wordt te veel tijd en natuurlijk geld besteed aan nieuwe middelen die nauwelijks iets toevoegen als het gaat om lijdensvermindering voor de kankerpatiënt. Men leeft dan misschien iets langer, maar ook veel beroerder. Overigens wordt ‘de strijd tegen kanker’ door veel meer krachten dan cynische farmaceuten gaande gehouden. Ook de academie vaart wel bij veel onderzoek, al levert dat vaak niks op. Patiënten zouden zo realistisch mogelijk moeten worden voorgelicht zodat ze beseffen wat ze werkelijk opschieten met een behandeling. De maakbaarheidsillusie. Mensen denken hun ziek-zijn en zelfs hun uiteindelijke sterven redelijk te kunnen plannen, zoals je dat doet als je op vakantie gaat. Maar ze nemen bij wijze van spreken een tractor mee, terwijl ze meer gebaat zijn bij een tros druiven. Pech blijft de even onhandelbare als meest frequente oorzaak van ernstige ziekte. Er is wel een fatale soort maakbaarheid, maar die wordt gehanteerd door het noodlot. In wijk A is je gezondheid veel slechter dan in wijk B. Er bestaat geen postcodevrije gezondheid. En boven alle postcodes uit blijft de behoefte aan een vruchtbare dialoog tussen arts en patiënt zodat er een vertrouwensband ontstaat waarbinnen je in vrijheid je keuzes kunt maken. Levinas is de filosoof die ons erop wijst hoe het gelaat van de ander die ons aankijkt ons uitnodigt tot verantwoordelijkheid. Is er ergens in de mallemolen van het ziekenhuis een plaats waar je ‘de ander’ op die manier kunt aankijken? Een blik op de toekomst: in 2040 besteden we 20 procent van al ons geld aan gezondheidszorg en om al dat geld te kunnen besteden zal één op de vier mensen werkzaam moeten zijn in de zorg. Deze ramp kunnen we mogelijk afwenden door het uitbannen van de vele medische regimes waarvoor elke wetenschappelijke onderbouwing ontbreekt. Hyperspecialisatie, ook zoiets. Fijn dat dokter Frederiks alles afweet van de celmembraan bij noordenwind, maar het gevolg is dat patiënten vaak door meerdere hyperspecialisten tegelijk worden behandeld. En dat terwijl er voor de SEH (spoedeisende hulp) geen specialist meer te vinden is met een brede basiskennis. Er heerst een zekere minachting voor de collega met die brede basis. Je leest het in de vacaturebeschrijving: ‘een afgerond proefschrift strekt tot aanbeveling’. En dan krijg je een arts die majesteitelijk op haar eilandje zit. Dan de controledwang. Management als doorgeschoten wantrouwen. De papiermolen. Er bestaat een nauwelijks te beklimmen berg rapporten over deze ellende en er verandert niets. Ten slotte, de dood. Hoe krijg je daar aandacht voor als artsen in hun opleiding alleen maar leren om meer en meer en steeds meer te doen? Gelukkig kennen wij in Nederland een zekere nuchterheid als het gaat om ic-opnames. Wij zijn het enige land ter wereld waar een belangrijke afweging plaatsvindt op de drempel van de ic, soms resulterend in een afwijzing. De intensivist weet al jaren wat pseudo-heroïek is en hoe extreem kostbaar arbeidsintensieve behandelingen zijn. Een dergelijke nuchterheid als het om de toepassing van medische kennis gaat, is helaas geen gemeengoed. Niet binnen de gezondheidszorg en, mede als gevolg daarvan, helemaal niet binnen de maatschappij. Als je deze artikelen bondig samenvat, heb je dan een bruikbare brochure om te gebruiken als voorlichting voor de patiënt? Dat moet dan wel een patiënt zijn met een aanzienlijke bagage op het gebied van geestelijke weerbaarheid. Of is dit nu juist de informatie die ertoe gaat leiden dat patiënten intelligentere klanten worden in de medische supermarkt? U kunt het gratis checken op de website van het Nederlands Tijdschrift voor Geneeskunde. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een taboe: diefstal in de zorg Nee, je laatste uur hoef je echt niet moederziel alleen door te brengen Een nieuw middel tegen alzheimer? Ergerlijke quatsch</p>]]></description>
      <guid>https://www.trouw.nl/zorg/een-onthutsende-rondleiding-door-de-kelders-van-de-gezondheidszorg~bae39313/</guid>
      <pubDate>Thu, 8 Feb 2024 00:00:00 +01:00</pubDate>
    </item>
    <item>
      <title><![CDATA[De mens is verslaafd aan het idee dat alles ergens toe dient]]></title>
      <description><![CDATA[<p>Life is a tale told by an idiot full of sound and fury, signifying nothing. Het leven is een verhaal verteld door een ­idioot, vol woede en herrie, en het gaat nergens over. Wel wat je noemt een sweeping statement van Shakespeares Macbeth waarin zo’n beetje alles op één hoop wordt geveegd, en weggesmeten. Wel lekker hoor, overzichtelijke aforismen die de hele wereld in een heupzwaai nemen. Hier nog een, van Alberto Savinio (de jongere broer van Giorgio de Chirico, zegt Wiki): ‘Beschaving is een spel, een afleiding, de meest effectieve methode die we hebben om de gedachte aan de dood af te wenden’. Voor ‘beschaving’ kun je ook ‘voetbal’, ‘poëzie’ of ‘kanaalzwemmen’ invullen. Lijkt me. Want bijna alles helpt tegen de dood. Behalve de dood. Naast onze sterfelijkheid is er nog iets waar we graag van af willen: toeval. Jacques Monod (biochemicus en wetenschapsfilosoof) schreef hierover: ‘Een deel van de antropocentrische illusie is een Heelal met een doel’. Omdat we naar de keuken gaan, een cursus volgen, een opera bijwonen, een rivier omleggen, een gedicht lezen, een kind slaan, een hond africhten, met een doel, denken we dat het Heelal ook bezig is met een missie. Wat voor missie dan? Nou het Heelal kan ons wijzen op de aanwezigheid van God, zoals verwoord in psalm 8: ‘Als ik de maan en de sterren zie, wat is de mens, dat U aan hem denkt?’ Kan ook de andere kant op volgens Pascal: ‘De eeuwige stilte in die oneindige ruimte jaagt mij angst aan’. Hoe dan ook, wij zijn verslaafd aan het idee dat alles ergens toe dient, dat het leven heus wel ergens goed voor is, zoals kunstmest voor landbouw, of haarlak voor tv-optredens. Jacques Monod schreef hierover in zijn boek Chance and necessity: ‘Alle godsdiensten, vrijwel alle ­filosofieën, en zelfs een deel van de wetenschappen zijn een bewijs voor de onvermoeibare en heldhaftige hardnekkigheid waarmee de mensheid wanhopig haar toevalligheid tracht te ontkennen.’ Het idee dat we er ook niet hadden kunnen zijn stopt het mensengeslacht in een laatje dat we als veel te gering ervaren. We flirten wel eens met het idee van onze persoonlijke toevalligheid in grappig bedoelde toespelingen als: “Had het maar niet geregend die donderdagmiddag dan waren je nietsvermoedende ouders echt niet thuisgebleven om jou in gang te zetten”. Dit is nog wel te doen, de mogelijkheid dat één geboorte niet zou zijn doorgegaan. Maar dat echt alle andere geboortes van mensachtigen uit hogere primaten net zo goed niet hadden kunnen plaatsvinden is een even ondraaglijke als onbegrijpelijke gedachte. Allereerst omdat in dat geval niemand dit had kunnen constateren. Wie zou tegen wie kunnen zeggen: “Heb je het gehoord? Op aarde? Niet één mens tevoorschijn gekomen uit de primaten.” Niet alleen mensen, nee, al het biologische leven op aarde zou in onze afwezigheid omringd worden door een gedachteloze stilte. Denk aan het geluid van de vallende boom in het diepe woud. Als niet één wezen het hoort, maakt die boom dan wel of geen geluid? Als niemand ooit iets hoorde over planeet aarde is er hier dan wel iets gebeurd? In zekere zin gebeurde hier dus niks totdat de eerste primaat om zich heen keek met die unieke blik. Wie was dat? Voorbij de neanderthalers wordt de mist al gauw zo dicht dat we nog slechts vage silhouetten zien. We weten niet wat we aan geestelijk leven moeten toeschrijven aan die verre verwanten. Er lijkt wel een flakkerend lampje (ons soort licht dan) te branden binnen het neanderthalerbrein. Ik lees in Ludovic Slimaks recente boek The Naked Neanderthal dat ze jaagden met speren en vuistbijlen, grote dieren aten, soms elkaar, dat ze geen muziek kenden, ook geen sieraden of iets sierlijks, dat ze mogelijk vuur hadden en iets met hun doden deden, en dat homo sapiens hun op de een of andere manier de das om deed. Wat als sapiens nooit was komen opdagen? Dan zou niemand er ooit achter gekomen zijn wat zich precies aan het afspelen is op het oppervlak van deze planeet. Is het dan ­volkomen toevallig dat er leven ­verscheen? En vervolgens weer toevallig dat wij erachter kwamen dát het verscheen? Hoeveel toeval kan een mens eigenlijk hebben? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Een taboe: diefstal in de zorg Nee, je laatste uur hoef je echt niet moederziel alleen door te brengen Een nieuw middel tegen alzheimer? Ergerlijke quatsch</p>]]></description>
      <guid>https://www.trouw.nl/zorg/de-mens-is-verslaafd-aan-het-idee-dat-alles-ergens-toe-dient~b4255c74/</guid>
      <pubDate>Thu, 1 Feb 2024 00:00:00 +01:00</pubDate>
    </item>
  </channel>
</rss>
