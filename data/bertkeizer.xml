<?xml version="1.0" encoding="utf-8"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Gelukkig zullen wij nooit weten hoe het nageslacht over ons denkt]]></title>
      <description><![CDATA[<p>Het is dit jaar 150 jaar geleden dat Albert Schweitzer werd geboren. Volgens zijn biografen was de jonge Schweitzer een man die voornamelijk bestond uit benijdenswaardige eigenschappen: hij is bescheiden, hij is rustig, vriendelijk, welwillend, altijd voor iedereen klaar, oprechte eenvoud, goedlachs, humoristisch, hoffelijk, nederig, een man met een krachtig lichaam en een al even krachtige geest, artistiek begaafd, erudiet natuurlijk, aantrekkelijk om te zien, vlot bewegend en overal op handen gedragen. Kortom, een onuitstaanbare vent eigenlijk. Achter al deze wierook bevond zich toch echt een bijzonder fenomeen. Op jonge leeftijd was hij al gauw een belangrijke kenner en uitvoerder van Bachs orgelwerken. Dat gaat zo ver dat hij in Berlijn, in Keulen, in Parijs wordt uitgenodigd door de plaatselijke musicologische bovenlaag om bij hen te komen doceren en spelen. Daarnaast was hij een briljante theoloog met een onderwijstaak in de universiteit van Straatsburg en fungeerde hij als predikant in die stad. Wederom hoog gewaardeerd. In 1905 besluit hij zijn wereldse succes op te geven om als arts in Afrika te gaan werken. Hij is dan al gepromoveerd in filosofie op Die Religionsphilosophie Kants  en in theologie op Das Abendmahlsproblem. Op dertigjarige leeftijd begint hij aan de studie geneeskunde. Ik ken deze studie en meen dat die toen net zo lastig was als nu. In 1913  promoveerde hij op een proefschrift getiteld Die psychiatrische Beurteilung Jesu waarin hij vond dat Jezus een opvallend groot besef van eigenwaarde had. Ik las zijn boek Aan den zoom van het oerwoud uit 1928. Hij beschrijft hierin zijn eerste jaren in Afrika, 1913 tot 1917. Waarom ging hij daar heen? Ik achtte mij geroepen uit te gaan in de wereld en daar de strijd tegen het lijden mee te strijden en voor het evangelie een weg te banen in het hart der inboorlingen, opdat zij bevrijd zouden worden van de geestelijke ellende die een gevolg is van het gruwelijk bijgeloof waarin zij leven. Dat is één, maar er is nog iets: Wat hebben de blanken van alle naties, sedert ze de verre landen ontdekten, met de kleurlingen gedaan? Als de geschiedenis van alles wat tussen de blanke en gekleurde volken gebeurde in een boek zou worden opgeschreven dan zouden daar heel wat bladzijden in zitten die men wegens de al te gruwelijke inhoud liever niet zou willen lezen. Schweitzer wilde ook de koloniale schuld delgen. Ik lees nergens dat hij zich afvroeg hoe het eigenlijk kwam dat wij daar zomaar binnen konden lopen en beginnen met plunderen. De reden waarom dat lukte was geen kwestie van ‘beschaving’. De reden is dat wij beter geweld hadden. U denkt toch niet dat wij in Amerika, Afrika, Azië ook maar één voet aan land hadden kunnen zetten als zij kanonnen en musketten hadden en wij het met pijl en boog moesten doen? Hoe dan ook, deze narigheid was in Afrika al sinds mensenheugenis gaande toen Schweitzer daar neerstreek. Zijn kijk op de Afrikanen: De neger is een kind. Zonder gezag is bij een kind niets te beginnen. Ik moet derhalve de omgang zo inrichten dat daarin mijn natuurlijk gezag tot uitdrukking komt. Tegenover de negers heb ik daarom als devies aangenomen: ik ben je broeder, doch je oudere broeder. Ik wil met dit citaat niet aantonen dat Schweitzer niet deugde. Iedereen in het Westen sprak toen zo over Afrikanen. Het deed me denken aan de verzuchting van Sebastian Haffner, de Duitse historicus. Hij schreef in de jaren dertig van de vorige eeuw: ‘Het vervelende van het nageslacht is dat zij weten hoe het verder ging.’ Juist, en daarom is een veroordelende blik hier veel te makkelijk. Schweitzer werd later echt wereldberoemd. Omhelsd door wereldleiders, omhangen met talloze onderscheidingen en eredoctoraten, en in 1952 krijgt hij als ultieme bekroning de Nobelprijs voor de Vrede. Ik denk niet dat de oorzaak van zijn wereldroem voortkwam uit zijn orgelspel of zijn theologie. Zijn filosofie is best sympathiek, maar niet erg samenhangend. Ik denk dat hij voor velen in de jaren vijftig de pleister was op de koloniale wond. Je kon altijd naar Schweitzer wijzen en zeggen: we hebben daar ook wel eens iets goeds gedaan hoor! Gelukkig zullen wij nooit weten hoe het nageslacht over ons denkt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/gelukkig-zullen-wij-nooit-weten-hoe-het-nageslacht-over-ons-denkt~b0b7839a/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[Compromissen vertellen ons wie wij zijn]]></title>
      <description><![CDATA[<p>Een lezeres berichtte mij over de opmars van een onprettig gespierde vorm van christendom in het Amerika van Donald Trump. Pete Hegseth, de Amerikaanse minister van Defensie, toont graag zijn kruisridder-tattoos. Hij beschouwt zichzelf als een christelijke kruisvaarder en schreef daarover in 2020: ‘Onze Amerikaanse kruistocht bedient zich niet van echte zwaarden, en onze strijd is er niet een met schietwapens. Nog niet.’ Hegseth is een van de velen rond Trump die Amerika onder bijbels gezag willen plaatsen. Deze mensen strijden tegen homoseksualiteit, feminisme, islam, immigranten, klimaatonzin et cetera. Het is Christus of chaos. Godsdienst is oorlog. De Bijbel en alleen de Bijbel is de maat van alle dingen, geestelijk en wereldlijk. Wie de Bijbel inrent als een viervoeter komt er ook weer uit als een viervoeter. Zo leidt hun Bijbellezing tot minachting van vrouwen, homo’s of lesbo’s en eindigen ze met een superioriteitswaan over het blanke ras. Kunnen wij (ik mag wel ‘wij’ zeggen, denk ik) deze mensen begrijpen? Is er een uitwisseling mogelijk waarin ‘geven’ en ‘nemen’ een plaats hebben? Ze zijn zo heilig overtuigd dat er geen ruimte meer lijkt te zijn voor politiek in de zin van debat, meningsverschil. De Israëlische filosoof Avishai Margalit schreef hierover een onvergetelijk boek On compromise and rotten compromises. Op bladzijde 5 zegt hij het maar meteen: ‘Wij zouden, denk ik, beoordeeld moeten worden op grond van onze compromissen, en niet op grond van onze idealen en normen. Idealen zeggen misschien iets belangrijks over wat we zouden willen zijn. Maar compromissen vertellen ons wie wij zijn.’ Margalit maakt een verhelderend onderscheid tussen twee politieke visies, een onderscheid dat Max Weber al eens iets anders formuleerde. Margalit spreekt over het onderscheid tussen ‘religieuze’ en economische politiek. ‘Religieuze’ politiek, in de zin waarin Margalit het bedoelt, hoeft niet op religie gebaseerd te zijn, maar het helpt wel. Het marxisme in de Sovjetversie is een gaaf voorbeeld van wat Margalit een ‘religieuze’ politiek zou noemen. Een politiek waarin een heilig idee, de bevrijding van de arbeider uit de klauwen van de kapitalist, wordt nagestreefd, rücksichtlos wordt nagestreefd. In economische politiek (hypotheekrenteaftrek, benzineaccijns) bestaat er altijd de mogelijkheid van een compromis. In ‘religieuze’ politiek (staatsrechtelijkheid, immigratie) gaat het om een heilig idee. Compromis is hier onmogelijk omdat daardoor de heiligheid van het idee wordt aangetast. Binnen ‘religieuze’ politiek vind je een geheiligd ideaal waarvoor men bereid is offers te brengen. Economische politiek zoekt naar wegen om belangen van mensen te behartigen. Economische politiek gaat niet over betekenis, maar over menselijk gedrag in termen van behoeftebevrediging. Volgens Margalit komen we nooit tot helderheid over wat we politiek om ons heen zien gebeuren als we niet beseffen dat deze twee politieke visies altijd aan de orde zijn. Politiek is nooit helemaal ‘religieus’ of louter economisch. Ons ongemak over compromissen komt nu juist voort uit het onverzoenlijke van deze twee politieke visies. Margalit geeft als voorbeeld van een beroerd compromis het beruchte bezoek van Chamberlain aan Hitler in 1938. En in ons land hebben we in de deelname van NSC aan een coalitie waaraan ook de PVV deelnam een perfect voorbeeld van een beroerd compromis. NSC is (of was) in Margalits terminologie een ‘religieuze’ partij die bij een compromis al gauw het heilige ideaal dreigt te bezoedelen en zichzelf daardoor om zeep helpt. Hetgeen gebeurde. De PVV is eveneens een ‘religieuze’ partij die dan ook niets van een compromis wilde weten en vervolgens geheel ongeschonden uit het ingestorte gebouw naar buiten wandelde. Binnen de VVD is het ‘religieuze’ aspect door Dilan Yesilgöz dermate verwaarloosd dat ‘een echte liberaal’ daar niets meer te zoeken heeft. Lees ik. En ook daar een fikse duik omlaag. Margalit heeft helaas slechts diagnostiek. Op zich erg boeiend en verhelderend maar gewapend met deze kennis kijk ik met nog iets meer ongemak naar Trumps christelijke paladijnen. Het aardige van Margalits analyse is dat je die kunt meenemen naar heel wat andere situaties. In mijn vak is het ‘religieuze’ (zieke mensen helpen) op een volstrekt onontwarbare manier verknoopt geraakt met het economische (specialisten weigeren in loondienst te gaan). Overigens zonder ernstige imagoschade want de klant denkt nog altijd dat het ‘religieuze’ de boventoon voert in de gezondheidszorg. Ik ga dat zeker niet weerspreken. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/compromissen-vertellen-ons-wie-wij-zijn~b93184ed/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[Waarom struikelt de Schepper over vrouwelijk bloot, en niet over mannen met schimmelnagels en dikke buiken?]]></title>
      <description><![CDATA[<p>Ongeveer dertig jaar geleden liepen wij met ons toen achtjarige dochtertje een kerk binnen ergens in Toscane. Het was heet en ze droeg een los hesje boven een korte broek. Wij werden de kerk uitgejaagd door een plaatselijke ordebewaarder wegens de onzedelijkheid van haar kleding. Gelukkig was mijn Italiaans niet goed genoeg om zijn hersenanatomie wat nader te beschrijven. Vorige week bezochten we de Martinuskathedraal in Pisa. Mijn vrouw mocht niet naar binnen. Nu betrof het de onzedelijkheid van háár kleding. Even overwoog ik de mogelijkheid dat hier een steels compliment werd uitgedeeld, want ja, we zijn dertig jaar verder en als je je dan nog steeds onzedelijk kunt kleden dan is er wel iets goed gegaan, toch? Hoe dan ook, het probleem was dat er een te groot deel van haar blote rug te zien was. Zij werd buiten de tempel gegooid waar machteloos geween was en het knarsen van tanden. Bij wijze van zout in de wonde trok er een eindeloze stoet mannen en vrouwen voorbij in de meest afzichtelijke vakantiekleding. Wij moesten toegeven dat deze mensen, geheel bedekt met vet en omkronkeld door spataderen, moeilijk als onzedelijk konden worden beschouwd, helemaal als ze zich nog verder zouden ontbloten. ‘Onzedelijk’ steeds in de betekenis van ‘erotisch’ of ‘sexy’. Waar komt dit idee nou vandaan dat de Schepper van het Heelal last zou hebben van de blote rug van een vrouw? We moeten de geschiedenis in. Dit gaat over ascese, het afzweren van de wereld, je losmaken uit het aardse om je te kunnen richten op het hemelse. Het begon bij de eerste denkers die wij filosofen noemen, de oude Grieken. Rond 570 v.C. zei Xenophanes: ‘Als koeien handen hadden en konden tekenen dan zouden ze de goden als koeien afbeelden en ze zouden de goden de lichamen geven die ze zelf hebben’. Xenophanes was niet uit op de vernietiging van godsdienst, maar hij wees de al te menselijke versie van goden af. De Olympische goden raakten, waar het de filosofen betreft, op de achtergrond. Deze denkers speculeerden vrijelijk over de aard van wat zij als eersten ‘de Kosmos’ noemden. Ik kan hun speculaties hier niet in een paar zinnen aan u voorleggen, zo’n makkie was het niet. Maar een van hun drijfveren is ook voor ons nog altijd volkomen begrijpelijk: het onuitstaanbare feit dat alles voorbijgaat. Het was al eens gezegd in psalm 103: ‘De sterveling – zijn dagen zijn als het gras, als een bloem des velds, zo bloeit hij; wanneer de wind daarover is gegaan, is zij niet meer, en haar plaats kent haar niet meer’. Op zoek naar iets dat niet voorbijgaat kwamen de Grieken tot twee oplossingen. De atomisten meenden dat onder alle verandering die wij zien een wereld ligt van ondeelbare, keiharde deeltjes die er altijd al waren en die nooit zullen vergaan: de atomen. Ze zijn zo minuscuul dat je ze niet kunt zien. Plato kwam ook tot iets dat nooit voorbijging in de vorm van een geestelijke wereld die een mens in dit bestaan wel enigszins kan ontwaren maar nooit helemaal kan binnengaan. Pas bij de dood kan de menselijke geest zich geheel ontdoen van het lichaam om in de eeuwigheid kennend oog in oog te staan met de geestelijke wereld die er altijd al was en er altijd zal zijn. U voelt het al: het lichaam is een hindernis, het vlees is zwak, de geest is sterk. Uit dit onzalige idee is de christelijke praktijk geboren die lichamelijke vreugde beschouwt als een betreurenswaardig verschijnsel. En dat geldt helemaal voor een van de meest begeerde lichamelijke vreugdes in het leven van mens en dier: seks. Wie zich daar in begeeft die keert zich af van God. En omdat de blote armpjes van mijn dochter en dito rug van mijn vrouw de verkeerde kant op wijzen, mogen ze de kathedraal niet binnen. Want God ervaart vrouwelijk bloot binnen zijn tempel als een opgestoken middenvinger. De vraag waarom de Schepper geen probleem heeft als zijn tempel betreden wordt door lelijke mannen met schimmelnagels, melkwitte benen, wanstaltige buiken en een baseballpet die ze niet af zetten, leidt ons naar weer een heel andere onderafdeling van theologie. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/waarom-struikelt-de-schepper-over-vrouwelijk-bloot-en-niet-over-mannen-met-schimmelnagels-en-dikke-buiken~bd74edd1/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[De dood is geen gebeurtenis in jóuw leven, maar in dat van de omstanders]]></title>
      <description><![CDATA[<p>Wat wij doen rond de dood is steeds weer anders. Doden worden begraven, verbrand, opgegeten, in de zon gedroogd, in zee gegooid, opgelost in een zoutbad, in het gras gelegd voor forensisch onderzoek, aan vogels gevoerd, opgezet, gemummificeerd en soms een heel jaar lang in een formalinebad gelegd waarna ze in minuscule flarden uiteen worden geplukt door artsen in opleiding. Bewuste omgang met dode soortgenoten is iets wat zich beperkt tot de mens, denk ik. Er zijn wel foto’s bekend waarop je een moeder-olifant ziet die (volgens het onderschrift) elk jaar terugkeert naar de plek waar haar kalf omkwam. Moeder streelt met haar slurf de in het gras verspreid liggende botresten. Het lijkt mij onzinnige Walt Disney-biologie. Veel spannender is het giswerk dat experts verrichten rond de Neanderthalers, onze helaas tot de laatste man en vrouw overleden buren tot 40.000 jaar geleden. Begroeven zij hun doden nou wel of niet? We vinden immers dat een doodsbesef behalve een vloek, ook een zegen betekent, omdat het wijst op een bewustzijn waarbinnen het verstrijken van de tijd ervaren wordt. Rond één dode (en mogelijk begraven) Neanderthaler werd pollen aangetroffen hetgeen leidde tot de veronderstelling dat de man met bloemen zou zijn begraven. Wel een leuke gedachtesprong. En nu? Wat doen wij in 2025 rond onze doden? Er valt mij iets op wat ik beter kan uitleggen door terug te gaan in de tijd. We gaan naar 1955. Ik ben misdienaar in onze parochiekerk in Amersfoort. Voor de jongere kijkers: misdienaar was een functie waar alleen jongens voor in aanmerking kwamen. Evenals de priester betrad ook de misdienaar in een ritueel gewaad het altaar om de priester met kleine handelingen terzijde te staan. Ik diende bij heel wat begrafenissen, dat was het leuke van de functie, want dan mocht je weg van school (ik was een jongetje, mevrouw). De rite rond het dode lichaam was tot in de kleinste details vastgelegd. Er was maar één plek waarin er mogelijk iets vermeld werd dat gold voor deze ene dode. En dat was de tekst van het bidprentje waarop de priester een vrome verzuchting formuleerde met soms een verwijzing naar wat een lieve moeder, of trouwe echtgenoot, of hardwerkende boer de overledene was. Nu naar 2025, het scheelt maar 70 jaar. We zijn de theologische inbedding van een sterven helemaal kwijt. Het is nu niet langer een rituele route waarlangs de overledene naar het eeuwige leven vertrekt. Welnee, het gaat meestal om het grafschrift van de atheïst: ‘Feestelijk uitgedost, maar niks om naar toe te gaan.’ Vandaar dat de overledene tegenwoordig zo lang mogelijk aan het woord blijft. En dat is heel lang. Mensen die hun einde voelen naderen, of die ervoor zorgen dat het gaat naderen, bemoeien zich met zo’n beetje alle aspecten van hun afscheid. Vroeger was er geen enkele mogelijkheid voor deze persoonlijke inbreng. Als je doodging dan gleed je langs een eeuwenoude glijbaan omlaag het graf in. Maar nu vindt men dat je op geheel eigen wijze die route moet afleggen. Zo is het heel gewoon dat de uitvaartbegeleider je nog vóór het overlijden komt opmeten om dan meteen maar samen een kist te kiezen. De kaart en de adressenlijst worden natuurlijk ook bepaald door de man of vrouw in kwestie. Die bemoeit zich ook graag met de tekst van de toespraken die gehouden zullen worden. Het gebeurt zelfs dat de sprekers verzocht wordt hun tekst te komen voordragen aan het sterfbed. En de logische volgende stap is dat de overledene op video een toespraak vastlegt die dan te zijner tijd kan worden afgespeeld. Ik besef dat dit allemaal een kwestie van smaak is. En naar mijn smaak is het afscheid er voor de achterblijvers, niet voor de vertrekkende. Want die is vertrokken. De wens om te horen wat mensen straks over je gaan zeggen in kerk of aula komt voort uit een onderschatting van wat hier gaande is. We hebben het niet over een toespraak bij een verjaardag of een jubileum. We hebben het over jouw dood, en dat is geen gebeurtenis in jouw leven, maar in het leven van de omstanders. In zekere zin kun jij daar niet over meepraten. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-dood-is-geen-gebeurtenis-in-jouw-leven-maar-in-dat-van-de-omstanders~b40b3c57/</guid>
      <pubDate>Thu, 11 Sep 2025 00:00:00 +0200</pubDate>
    </item>
    <item>
      <title><![CDATA[Ik denk dat het hele idee van iets buitenmenselijks een misverstand is]]></title>
      <description><![CDATA[<p>Samuel Butler (1835-1902) schreef: ‘Er is iets in ons dat zonder ons kan.’ Dat is denk ik de allermagerste beschrijving van een belangrijk vermoeden, gevoel, of verlangen in ons, naar iets dat zich buiten de mensheid bevindt. ‘God’ was eeuwenlang het overtuigende antwoord op deze vraag. Hij was de perfecte vervulling van dit verlangen. Hij is dat nog steeds voor velen. Hoe we op het idee van God kwamen is gehuld in de nevelen van onze vroegste geschiedenis. We weten niet hoe dit begon. We weten wel hoe het verder ging. Zijn gedaante verwaaide tot een theologische abstractie omdat de letterlijkheid van een lokaliseerbaar Opperwezen niet langer aanvaardbaar was. Waarom eigenlijk niet? Doen we een andere keer. Dat lang niet alles abstract geworden is in de godsdienstige beleving werd fraai neergezet door Tijs van den Brink in Trouw van 19 augustus. Hij gelooft niet meer dat de aarde in zes dagen is geschapen. Hij voegt daar onmiddellijk aan toe, bij wijze van geruststelling: ‘Geloof ik straks ook niet meer dat Jezus uit de dood is opgestaan? Die grens wil ik absoluut niet over.’ Klinkt als: mijn kleren wil ik wel uit doen, maar mijn ondergoed hou ik aan. Dat wil zeggen: hier dreigt een ontbloting die tot kwetsbaarheid leidt. Zonder God sta je in je blootje tegenover het heelal. Zeer ongemakkelijk. Nou, eerder diep verontrustend. Een komische uiting van ons verlangen naar een Aanwezigheid buiten de mensheid is het Voyager-project. Het gaat om een ruimtesonde die nu achtenveertig jaar onderweg is naar, ja waarheen eigenlijk? In 2012 verliet het ruimtevaartuig ons zonnestelsel. Aan boord is een gouden plaat waarop zevenentwintig muziekstukken. Niemand zegt het, maar men hoopt dat deze ‘fles’ ergens op een soort strand in de kosmos aanspoelt. De wezens daarginds denken dan: ‘Jemig, wat is dit nou voor een ding?’ En ze gaan naar die muziek luisteren en denken dan: ‘Wat fijn dat we niet alleen zijn.’ Dit is zo onzinnig, dat het grappig is, want we weten niet of die wezens iets kunnen met licht en geluid. Recentelijk is hier nog een vrolijke voetnoot aan toegevoegd. In juni dit jaar speelde de Wiener Symphoniker An der schönen blauen Donau van Johann Strauss, hét lied van de ruimte sinds Kubricks film 2001: A Space Odyssey. De muziek werd elektromagnetisch de ruimte in gestuurd om na 23 minuten bij de Voyager aan te komen. Goed dat we dit gedaan hebben, want die wezens daarginds zullen anders wel denken: ‘Waarom staat die Strausswals er eigenlijk niet op, want dat is toch hét lied van de ruimte?’ Ik ga er nu maar van uit dat die Donaugolf wordt opgeslagen in de Voyager. Als dat niet het geval is dan is het nog idioter dan ik al vermoedde. Er is ook nog een andere invulling voor ‘iets buiten de mensheid’. Toen Columbus richting Amerika koerste was het een kwestie van doorvaren tot het schip strandde op het Amerikaanse continent. Iedere doorzetter zou dit hebben kunnen volbrengen. Hoe zit dat met natuurkundige ontdekkingen of vorderingen in de wiskunde? Lagen die ook al klaar ergens buiten de mensheid om ontdekt te worden? Newtons zwaartekracht, Einsteins relativiteitstheorie, was hun werk gewoon een kwestie van doorzetten? Nee, want niet elke doorzetter die maar lang genoeg dezelfde kant uit blijft lopen stuit als vanzelf op de klaarliggende nieuwe theorie. Verzonnen Newton en Einstein dan maar wat? Laat maar eens een baksteen op uw voet vallen. Of kijk naar de opnames van een exploderende atoombom en u ziet dat het niet om verzinsels gaat. Naast natuurkunde is wiskunde de meest belovende kandidaat voor iets buiten de mensheid. Het is immers erg verleidelijk om te roepen dat twee plus twee vier blijft ook als er geen mensen meer zijn. Zou wiskunde dan niet een bewijs zijn dat er een regio van abstracties bestaat die niet bevolkt wordt door iets goddelijks maar wel door iets buitenmenselijks, namelijk wiskunde? Is wiskunde geen mooie kandidaat voor de functie van ‘iets dat zonder ons kan’? Ik denk dat het hele idee van iets buitenmenselijks een misverstand is dat we koesteren omdat we anders in nog minder dan ons ondergoed tegenover het heelal staan. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/ik-denk-dat-het-hele-idee-van-iets-buitenmenselijks-een-misverstand-is~bd7470ed/</guid>
      <pubDate>Thu, 4 Sep 2025 00:00:00 +0200</pubDate>
    </item>
    <item>
      <title><![CDATA[De techmiljardairs en hun galactische fascisme]]></title>
      <description><![CDATA[<p>In 480 v. Chr. zei Anaxagoras dat de maan geen god is maar een rots als de aarde die door de zon wordt belicht. De zon, zei hij, is een gloeiende steen, groter dan de Peloponnesos. In 280 v Chr. beredeneerde Aristarchus dat de aarde in een jaar om de zon draait. Vervolgens duurde het nog een paar duizend jaar voordat we ons iets begonnen te realiseren van de werkelijke omvang van deze constateringen. Na een blik op de nachtelijke sterrenhemel verzuchtte Carlyle (1795-1881): ‘Een triest schouwspel. Als daar iemand woont, wat een overvloedige gelegenheid voor dwaasheid en ellende. Als er niemand woont, wat een verspilling van ruimte.’ Hij beschouwde het heelal als ‘van ons’. En de onbewoonde delen als ruimteverspilling. Dit gevoel van een gigantisch thuis zijn we helemaal kwijt. Zodra we de aarde verlaten zijn we nergens. Astronomisch gesproken komen we bij ruimtereizen nooit verder dan in de deuropening staan. Bedenk dat de snelste raket die we hebben er 16.000 jaar over zou doen om de dichtstbijzijnde ster, de komisch misnoemde Proxima Centauri, te bereiken. Die huiver tegenover de astronomische ruimte, het gevoel dat we daar wel iets zoeken in filosofische zin, maar nooit zullen vinden, wordt probleemloos terzijde geschoven door zogenaamde techmiljardairs als Elon Musk (X, Tesla, Space-X), Peter Thiel (oprichter van PayPal), Sam Altman (Open AI) en Marc Andreessen (software ondernemer). Onder de titel More everything forever schreef Adam Becker een boek over hun toekomstvisies. Ik las de bespreking in The Times Literary Supplement. Deze mannen dromen over het koloniseren van andere planetenstelsels door de mens. Dat kan leiden tot een populatie van vele miljarden mensen die geweldige levens gaan leiden. Ze dromen ook de andere kant op: stel dat er een AI-programma wordt ontworpen dat alle mensen vernietigt omdat mensen zo onberekenbaar zijn. Het gaat om visioenen die gevoed worden door halfgare ‘filosofieën’ die ze koppelen aan technologieën waar niet één wetenschapper mee bezig is. Zo zijn ze enthousiast over nanorobots, robots van virusformaat, die dus zo klein zijn dat ze individuele cellen kunnen aanpakken. Er zijn echter geen nanorobots. Bedenkelijker is de ideeënwereld die achter deze fantasieën opdoemt. Het gaat om racistische,  antidemocratische, eugenetische neigingen op basis van hun persoonlijke superioriteit. Een paar citaten. Nick Beckstead, AI safety consultant: ‘Het lijkt mij nu meer plausibel dat het redden van een leven in een rijk land van aanzienlijk groter belang is dan het redden van een leven in een arm land.’ Marc Andreessen: ‘Schoonheid bestaat alleen in strijd … wij geloven in grootsheid … ambitie, agressie, volharding, rusteloosheid – kracht.’ Thiel hoopt op ruimtekolonies waar de elite naar toe kan om voorgoed van al dat democratische gezeik af te zijn. Musk beschouwt empathie als ‘de fundamentele zwakte van de westerse beschaving’. Zijn zogenaamd ‘Romeinse groet’ spreekt boekdelen. Verder strooit hij met zijn zaad om nog meer genieën te creëren. Het schijnt dat veel van deze mannen gedreven worden door de Effective Altruism beweging. Ik had er nooit van gehoord. Het gaat om een rechtvaardiging van  grootschalig verdienen. Eerst verzamel je miljarden die je vervolgens uitdeelt aan charitatieve doelen. Dat eerste lukt wel, maar van het uitdelen komt het meestal niet. Dat hoeft ook niet per se, want je investeert eigenlijk in die miljarden mensen die straks op andere planeten gaan wonen. De schrijver noemt het ‘permanent galactic fascism’. Jeff Bezos kwam, geheel in stijl, met deze fantasie: ‘Als we een triljoen mensen hebben dan zitten daar duizend Einsteins en duizend Mozarts bij.’ Als democratie hindert bij dit alles, dan moet democratie opzouten. Hun idiote fantasieën helpen deze mannen te geloven in technologie als de oplossing voor alle problemen. Ze denken de mensheid te redden van gevaren die er niet zijn middels een Utopia dat nooit zal komen. Hun koudste droom is de hele mensheid uploaden op een computer zodat we onsterfelijk worden in een digitaal Nirvana. Hun Hemel is een tech-utopia, hun Hel is stagnatie door het woke-virus en de corrupte sociaaldemocratie. Van mij mogen ze allemaal naar Mars, waar ze het onder een bombardement van kosmische straling moeten zien te redden zonder wolkenluchten, slootjes, bomen, zomeravonden, verweerde dakpannen, herfstnevel, merels, ach, te veel om op te noemen. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-techmiljardairs-en-hun-galactische-fascisme~b9660c81/</guid>
      <pubDate>Thu, 10 Jul 2025 00:00:00 +0200</pubDate>
    </item>
    <item>
      <title><![CDATA[Kun je in een dementerend brein nieuwe circuits opstarten? Dat is knap ingewikkeld]]></title>
      <description><![CDATA[<p>Over de dood lees je ook wel eens leuke dingen. Zo hoor ik dat ze in Australië iets gevonden hebben voor mensen die menen dat ze met een Voltooid Leven zitten opgescheept. U weet wel, die groep hoogbejaarden, redelijk van lijf en leden, geestelijk nog geheel aan dek, maar geen belang bij verdere afleveringen van de serie. Ze worden aan het werk gezet bij het maken van doodskisten. Ze knappen er van op. En dan nieuws over de Bijna Dood Ervaring, de BDE. De inhoud daarvan blijkt terug te voeren op de locatie van de persoon in kwestie. In het Westen wordt de bijna-dode vaak door een Spiritueel Leidsman gemaand terug te keren tot de levenden. In India daarentegen wordt men terug het leven in gestuurd omdat er sprake was van een administratieve vergissing. Er is een fout gemaakt en de bijna-dode is ten onrechte in de regio voorbij het graf beland. De Indiase bureaucratie is kennelijk een nachtmerrie. De Nederlandse variant? Aan het eind van de tunnel stuit je op een file natuurlijk. Want je bent heus niet de enige BDE-er, als je dat maar weet. Iets heel anders. Een Amerikaanse vriendin is erg bezorgd over haar mogelijk naderende dementie. Ze loopt elke dag hard, slikt allerlei supplementen en verdiept zich in de wonderen van neuroplasticiteit, de mogelijkheid hersenen te veranderen. Dat moet wel kunnen, anders leer je nooit iets. Zo zijn de hersenen van een zuigeling ongelooflijk kneedbaar. Kijk maar eens naar hoe een kind leert lopen, praten, eten, fietsen, treiteren, schrijven, voetballen, pianospelen, zingen en natuurlijk ook zeuren, verkeerde man kiezen en joggen tegen de ouderdom. Vriendin noemt een bekend voorbeeld van neurologische herbedrading. Rond 1800 bedacht Hermann von Helmholtz een fraai experiment. Hij zette een aantal proefpersonen een prismabril op zodat de objecten die ze zagen zich een stukje verder naar rechts leken te bevinden. Aanvankelijk grepen ze overal naast. Maar het duurde niet lang of deze oog-handcoördinatie werd zodanig gecorrigeerd dat ze al gauw weer gewoon een glas konden oppakken. Zodra ze de bril afzetten ontstond het probleem opnieuw. En ook dit keer werd het weer snel mogelijk om gewoon een glas op te pakken. Het experiment toont aan dat je het netwerk van neuronen en hun uitlopers, de hersenen, kunt herindelen. Onderschat de complexiteit niet van dit gebeuren. Om je hand op geleide van wat je ziet naar een kopje toe te bewegen moet een flink aantal spieren en spiertjes samentrekken. Door die prismabril moet dat hele programma herzien worden. De vraag van mijn vriendin is: waarom zouden er in een dementerend brein geen nieuwe circuits kunnen worden opgestart, zodat de dementie niet verder gaat? De hersenactiviteit rond zien en bewegingen van hand en arm kun je sturen, zo blijkt. Waarom zou dat niet kunnen bij geheugenfuncties? ‘Geheugen’ is een veel te weids begrip. Het zit niet vast aan een bepaald hersengebied. In herinneringen vind je geuren, geluiden, locaties, kleuren, seizoenen, lichtval, angst, vreugde, kortom, zo’n beetje alles wat wij meemaken. En van dat alles vind je sporen verspreid over vele hersengebieden. We hebben geen idee wat het bedradingsschema hier is. En de suggestie dat we daarin sturend zouden kunnen optreden is zinloos. Je kunt wel iets opbergen in het geheugen. Doe maar een dooie muis in de pudding. ‘Gadver!’ Ja, dat blijft wel hangen. Je kunt dus wel wijzigingen aanbrengen in de hersenen. Denk aan de idiote vakantieslogan: mooie herinneringen maken. Maar de machinerie die de herinneringen op de een of andere manier bewaart, die kun je niet verbeteren. We begrijpen dementie nog steeds niet. En met begrijpen bedoel ik dat we deze hersenschade zouden kunnen opwekken en bestrijden. Verouderende hersenen kun je misschien vergelijken met een verslijtende piano. De wereld is dan de pianist die op onze hersenen speelt. Als de toetsen slijten, de hamertjes steeds slechter op de snaren belanden, de snaren hun spanning verliezen enz. dan kan ook de beste speler er geen melodie meer uit halen. Het is maar een beeld en het klopt niet helemaal. Er zijn immers wel degelijk ontwikkelingen waarin aspecten van hersenfuncties elektronisch worden overgenomen. Of we langs die weg ooit uitkomen bij de ongelooflijke symfonie die een menselijke ziel vormt? Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/kun-je-in-een-dementerend-brein-nieuwe-circuits-opstarten-dat-is-knap-ingewikkeld~b7b9a64c/</guid>
      <pubDate>Thu, 3 Jul 2025 00:00:00 +0200</pubDate>
    </item>
    <item>
      <title><![CDATA[Rustgevende pillen werken beter als ze blauw of groen zijn. Maar hoe werkt dat precies?]]></title>
      <description><![CDATA[<p>In The New York Review of Books stond een leuk artikel over placebo. We hebben het over een neppil of een nepoperatie die toch een goed effect heeft. Artsen zijn er niet gek op, hoewel ze niet beseffen hoezeer ze er op drijven. Ik denk dat het onbruikbare aspect van placebo voortkomt uit de grilligheid van het verschijnsel. Wat de ene mens geruststelt en met vertrouwen vervult kan een ander type de kast op jagen. Zo moet je tegen de meeste Europeanen bij een slaappil niet zeggen: ‘President Trump zweert er bij!’ want dan doen ze uit machteloze woede helemaal geen oog meer dicht. We steken nu over naar ‘nocebo’, het verschijnsel dat een neppil ook schadelijke bijwerkingen kan hebben. Zo krijg ik een snellere hartslag en snel stijgende bloeddruk bij ‘het vernieuwde VitaePro nu met Mangaan voor uw kraakbeen’. Ik kán het niet helpen, maar elke keer als ik dat hoor krijgt onze hond zomaar een schop. Ja, had-ie maar geen hond moeten worden, in een volgend leven is het misschien mijn beurt. Nee hoor, wij hebben geen hond. Het artikel zit vol sprekende voorbeelden: meneer Johnson komt gillend van pijn de SEH binnen in Leicester, Engeland. Een twaalf centimeter lange spijker is dwars door zijn voet heen gegaan. Men geeft hem fikse pijnstilling, trekt de spijker naar buiten en nu kan zijn schoen uit. Er was geen letsel. De spijker was mooi tussen zijn tenen door gegaan. Nocebo. Rond de erectie hangt uiteraard een dichte mist aan placebo/nocebo. Geef mannen een neppil maar noem erectieproblemen als bijwerking en meteen raak. Ook andersom. De neppil die een Viagra-effect wordt toegeschreven heeft dan ook dat effect. Mannen die seksueel prima functioneren krijgen problemen als ze een neppil krijgen die hun functioneren nog zou verbeteren. Dure medicijnen werken beter dan goedkope. Kleine tabletten of capsules leiden tot het idee dat wat daar in zit wel heel sterk spul moet zijn. Capsules doen het beter dan tabletten. Rustgevende medicatie kun je beter blauw of groen maken. Niet voor Italiaanse mannen want hun voetbalteam draagt blauw en van het Italiaanse team word je kennelijk niet rustig. Pijnstillers doen het beter als ze roze of rood zijn. Farmaceuten kennen al deze fenomenen. Ze zijn verplicht om bijwerkingen in de bijsluiter te vermelden. Dat doen ze dan ook, maar liefst zó uitgebreid en in een dusdanig klein lettertype dat de gebruiker het papiertje maar meteen weggooit. Etiketten zijn ook belangrijk. Als je op een pot suiker ‘tafelsuiker’ zet en op een zelfde pot ‘suiker, niet giftig’ met daarnaast het bekende giflogo van de schedel met de gekruiste botten (die doorgehaald is), dan kiest vrijwel iedereen voor ‘tafelsuiker’. De naam van de arts telt ook. Het is niet onderzocht, maar ik vrees dat dokter Kistemaker het minder goed doet dan collega’s Buitenhuis, Schaap of Engel. Het gedrag van de arts weegt echter zwaarder. Zo is aangetoond dat een allergische huidreactie minder ernstig is als een sympathieke arts die bekwaam overkomt het experiment uitlegt. Een ongeduldige beetje bitse collega kan genezing negatief beïnvloeden. Denk aan de dokter die nauwelijks wegkijkt van scherm en toetsenbord. De anti-depressiva vormen reeds jaren een debacle voor wetenschappelijk gefundeerde medicatie, of een triomf voor het placebokamp. De wetenschapsjournalist Shankar Vedantam schreef hierover in de Washington Post: ‘Na duizenden onderzoeken, honderden miljoenen recepten, en pillenverkoop ter waarde van tientallen miljarden dollars, weten we twee dingen zeker over antidepressiva: antidepressiva als Prozac, Paxil en Zoloft, ze werken. En dat doen suikerpillen ook.’ De lastige vraag is of suikerpillen iets zouden doen als die hele wolk van pseudo-biochemische expertise niet om de depressie heen was ontstaan. Probeer daar maar eens achter te komen. Het leuke is dat je placebo een extra werkzaamheid kunt geven door uit te leggen dat onderzoek heeft aangetoond dat placebo werkt. Het is een kwestie van geest overwint stof. De patiënt die van zijn pijn af is zal zeggen: hoera! De filosoof zal uitleggen dat dat een onzinnige mededeling is, want geest kan niks aanrichten in stof. Wat bescheidener uitgedrukt: we snappen het gewoon niet. En over een paar maanden kunt u uitzien naar een wederom geheel vernieuwd VitaePro nu zónder Mangaan, want dat zit ook in autobanden. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/rustgevende-pillen-werken-beter-als-ze-blauw-of-groen-zijn-maar-hoe-werkt-dat-precies~b88e0aa9/</guid>
      <pubDate>Thu, 26 Jun 2025 00:00:00 +0200</pubDate>
    </item>
    <item>
      <title><![CDATA[Copyright en Auteursrechten Trouw]]></title>
      <description><![CDATA[<p>De rechten met betrekking tot Trouw en haar logo, zoals de auteurs- en merkrechten, berusten uitsluitend bij DPG Media B.V. en haar groepsmaatschappijen (hierna tezamen aangeduid als: “DPG Media”). DPG Media behoudt zich deze rechten uitdrukkelijk voor. De intellectuele eigendomsrechten (waaronder auteurs-, databank- en naburige rechten) met betrekking tot de inhoud en de opmaak (de daarin opgenomen gegevens, afbeeldingen, geluiden, teksten en andere informatie) van de website www.trouw.nl, de Trouw app en andere digitale Trouw uitgaven berusten uitsluitend bij DPG Media en/of haar licentiegevers en worden door hen eveneens uitdrukkelijk voorbehouden. Deze inhoud en opmaak zijn alleen bedoeld voor persoonlijk, niet commercieel gebruik. Zonder voorafgaande schriftelijke toestemming van DPG Media is het onder meer niet toegestaan de inhoud en/of opmaak, geheel dan wel gedeeltelijk, te reproduceren, te verspreiden, te hergebruiken, op te vragen of anderszins te verveelvoudigen of openbaar te maken, behalve voor zover dat strikt noodzakelijk is voor het persoonlijke,  niet commerciële, gebruik. Het maken van reproducties ten behoeve van tekst- en datamining – met gebruik van software (of enig ander geautomatiseerd systeem) (“screen scraping”) of anderszins - is daarmee eveneens uitdrukkelijk niet toegestaan, met uitzondering van het maken van reproducties door onderzoeksorganisaties en cultureel erfgoedinstellingen behoeve van wetenschappelijk onderzoek als bedoeld in artikel 15n Auteurswet. DPG Media heeft het recht, maar niet de plicht, om de toegang tot informatie te weigeren dan wel om informatie te verwijderen als er, naar het uitsluitend oordeel van DPG Media, sprake is van (mogelijke) inbreuk op rechten van derden.</p>]]></description>
      <guid>https://trouw.nl/nieuws/copyright-en-auteursrechten-trouw~bd0ebe56/</guid>
      <pubDate>Tue, 29 Jun 2021 00:00:00 +0200</pubDate>
    </item>
  </channel>
</rss>
