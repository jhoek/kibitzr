<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Wie het verschil tussen geloof en bijgeloof kan uitleggen krijgt van mij een aflaat]]></title>
      <description><![CDATA[<p>Naast een vleugje vliegangst moest ik ook nog mijn vliegschaamte overwinnen voordat we naar Sevilla vlogen. Nadat we geland waren achtte ik ons veilig, tot de terugreis althans. Dat bleek een misverstand, want we belandden pardoes in een Bijna-Dood-Ervaring.</p>
<p>De brave verwikkelingen die collega Pim van Lommel zo lyrisch beschrijft onder die term, moeten we als hopeloos saai kenmerken naast wat ons overkwam. We zaten niet in een tunnel met liefelijk wenkende gestalten die ons verwelkomden in een gelukzalig hiernamaals. Nee, we zaten in een taxi die bestuurd werd door een grijnzende maniak die met een vaart van 140 richting de stad raasde. Mijn Spaans reikt niet verder dan</p>
<p>vaya con Dios</p>
<p>dus kon ik hem niet duidelijk maken dat ik vrouw en kinderen heb, en bovendien nog altijd leef in de hoop op kleinkinderen.</p>
<p>We logeerden op nog geen honderd meter van de Santa María de la Sede kathedraal. De gids vertelt dat alleen de Sint Pieter in Rome en St. Paul’s in Londen een groter grondoppervlak hebben. Het gebouw verrees tussen 1420 en 1530 en wordt beschreven als ‘een laat-gothische’ kathedraal. Ik ga niet proberen het interieur te beschrijven maar na binnentreden raak je geleidelijk in de aangename halfduistere sfeer van Rembrandts</p>
<p>Simeon in de tempel</p>
<p>. Achter de centrale groep zie je daar een machtig bouwwerk in de schaduwen oprijzen. Ik kan het niet helpen maar ik vind het binnenwerk van een gotische kathedraal altijd weer prachtig, ook omdat ik denk iets te begrijpen van het denken en voelen dat zich hier eeuwenlang uitdrukte.</p>
<p>We weten het niet precies, maar we vermoeden dat de binnenruimte van Griekse tempels, hoe sympathiek hun godsdienst ook is, nooit de geestelijke rijkdom uitbeeldde die je aantreft in een middeleeuwse kathedraal. De gezongen zondagsmis haalden we niet. Dus werd het de mis van half twaalf. Toeristen mochten niet binnen maar kennelijk wisten we nog steeds hoe je moet kijken als gelovige want we werden moeiteloos doorgelaten door een norse functionaris. Tijdens de viering fladderden er vrolijk wat zwaluwen rond in de kerk. Vraag me niet waarom, maar het trof mij als een uitermate gunstig teken.</p>
<p>De middeleeuwen gingen voorbij en de volgende eeuwen vonden dat ze best konden doorgaan met hun denken en voelen uit te drukken in toevoegingen aan het gebouw. Het gemieter begint al eind zestiende eeuw in een duizelingwekkende rotswand van bladgoud achter het hoofdaltaar bestaande uit liefst vijfenveertig panelen. Ja, de barok: langzaam verdwijnt alle deemoed uit het verkeer met God. Men staat niet langer bedeesd met pet in de hand voor de Heer. Het lijkt wel alsof ze hem bekogelen willen met hun kitscherige vroomheid. Het regent weldoorvoede bisschoppen met steeds uitzinniger mijters omstuwd door iets te dikke weerzinwekkend seksloze engeltjes. Het dogma nu aangestoken als een voetzoeker die knetterend uiteenspat voor de hemelse troon.</p>
<p>We lieten ons niet kennen en bezochten vol goede moed het Museo de Bellas Artes. Het blijkt dat naast papier ook schilderslinnen erg geduldig is. Er is evengoed wat afgepenseeld gedurende de eeuwen der eeuwen. Op vrijwel alle religieuze schilderijen zie je broodmagere doodongelukkige veelal bruut gemartelde, doorstoken, gestenigde, gegeselde, gekruisigde of onthoofde stakkers. “En nergens ook maar één lachje”, verzuchtte een reisgenoot.</p>
<p>Op naar Cordoba waar we de Mezquita wilden zien. Dat betekende eerst een stevige krachtmeting tussen drie oude wat voorbije mannen en een zeer eigentijdse hybride Toyota. Wat we ook deden, het ding startte niet. Personeel erbij. Men legde ons uit dat er geen geluid is van een motor die aanslaat als je deze auto start. Tsja.</p>
<p>Terug thuis bleek dat de katholieke leer, buiten al dat gemartel, ook zijn komische kanten heeft. Pater Michael Driscoll</p>
<p>vertelt</p>
<p>in</p>
<p>Trouw</p>
<p>van 11 mei over zijn genezing van huidkanker met behulp van een stukje van de habijt van Titus Brandsma, dat hij tegen zijn huid hield: “Wij katholieken geloven dat zo’n reliek ons verbindt met iemand die dicht bij God is. In dit geval Titus. Niet de reliek of het aanraken ervan zorgt voor genezing – dat zou bijgeloof zijn – maar het geloof in degene tot wie je bidt.” Bijgeloof is onkuis. Echt geloof is fatsoenlijk. En wie het verschil kan uitleggen die krijgt van mij een volle aflaat.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/wie-het-verschil-tussen-geloof-en-bijgeloof-kan-uitleggen-krijgt-van-mij-een-aflaat~ba4af25f/</guid>
      <pubDate>Fri, 20 May 2022 01:00:00 +00:00</pubDate>
    </item>
    <item>
      <title><![CDATA[Fijn meelezen in je medisch dossier blijft een gevaarlijke onderneming]]></title>
      <description><![CDATA[<p>Het valt vaak niet mee voor artsen om in gewoon Nederlands te zeggen wat er aan de hand is. Zelfs onderling lukt dat ook niet altijd. Cardiologen zijn notoir ondoorzichtig in hun brieven wegens het gebruik van afkortingen voor de vele steeds net iets andere ingrepen rond hart en kleppen. Niet helemaal onbegrijpelijk want PTCA typ je makkelijker in dan Percutane Transluminale Coronaire Angioplatiek. In gewoon Nederlands: dotteren met of zonder stentplaatsing. Noem dat maar gewoon Nederlands. Wat is dotteren, wat is een stent?</p>
<p>Je zou kunnen zeggen: wat geeft dit allemaal, als artsen elkaar maar begrijpen wanneer ze communiceren over mijn zieke lichaam. Nou, ik bén dat lichaam. Het gaat over mij en dan wil ik wel graag precies weten wat er gezegd wordt. U hebt het recht op inzage in uw dossier. Veel ziekenhuizen bieden u tegenwoordig de kans om dat online te doen. Nu kunt u eindelijk zelf eens rustig in uw gegevens bladeren. En daar betreden we ineens een heel nieuw spookhuis. Een Engels spreekwoord zegt:</p>
<p>a little knowledge is a dangerous thing</p>
<p>. Een klein beetje weten is een gevaarlijk iets. De meesten van ons bevinden zich precies in die positie als we zelf gaan lezen in ons medisch dossier.</p>
<p>Er zijn daarbij twee dimensies, om er maar twee te noemen, die u angstig of woedend kunnen maken. Eerst de woede. U leest over uzelf: ‘Meneer maakt een slecht verzorgde indruk – mevrouw is adipeus – meneer ruikt naar alcohol – mevrouw is erg praterig en maakt een licht theatrale indruk.’ Uw bloed kookt. Wat denken ze wel? Nou zullen de meeste gezondheidswerkers, als ze weten dat u over hun schouders meeleest, dit allemaal versluierd noteren. Maar dan wordt u misschien nóg bozer. ‘Drankkop’ wordt dan ‘ethanologene pancephale hyperemie’. Bij wijze van spreken.</p>
<p>Nu uw angst. In het</p>
<p>Nederlands Tijdschrift voor Geneeskunde</p>
<p>van 29 april wordt hierop ingegaan. Uw bloeduitslagen zult u niet makkelijk begrijpen. Ze worden wel iets duidelijker door er normaalwaarden bij te zetten en rode of groene pijltjes om goede of slechte stijging of daling aan te geven. Maar dan zit je weer met de vraag: hoeveel daling of stijging is erg? Hoe erg dan? Hoewel, bij prostaatkanker heeft de uroloog het steeds over uw PSA en dan gaat die waarde gauw genoeg tot u spreken.</p>
<p>Dat ligt anders bij de radiologieverslagen. We stuiten hier op een moeilijk oplosbaar probleem. In</p>
<p>Kankerpaviljoen</p>
<p>van Solshenitsyn komt een scene voor waarin een dokter in gezelschap van haar collega’s naar haar eigen longfoto staat te kijken waarop mogelijk kanker te zien is. Al heel gauw realiseert ze zich dat de collega’s niet vrijuit durven te speculeren in haar gezelschap en ze verlaat de kamer. Tot opluchting van de achterblijvers die nu hun vermoedens durven uit te spreken.</p>
<p>U begrijpt dat dit precies de situatie is van de patiënt die online kijkt naar de foto’s en de scans. Nou zal zij of hij daar niet veel van begrijpen dus steken ze over naar het verslag van de radioloog. De radioloog schrijft echter niet aan de patiënt, hij of zij rapporteert aan de collega die om de scan vroeg. En dan begint de ellende. Als er staat ‘mogelijk metastasen’ dan denkt de patiënt dat hij gedoemd is, terwijl de radioloog keurig overal rekening mee houdt.</p>
<p>Je kunt ook angstig worden van ‘subsegmentale plaatatelectase in de linker long’. Of wat vindt u van ‘kleine cysteuze laesie in het pancreascorpus’. Als dat zo onschuldig is waarom hebben ze het er dan over? Daar staat uw onterechte opluchting tegenover bij deze tekst: ‘Op de PET-CT zijn er duidelijk positieve lymfeklieren te zien’. Dat is een uitermate negatief bericht. Ook de afkorting RIP kan een mens alle kanten op sturen, want niet elk Ruimte Innemend Proces staat gelijk aan Rest In Peace of Requiescat In Pace.</p>
<p>Radiologen geven zelf aan dat ze voor een accurate verslaglegging niet los kunnen komen van jargon. Een samenvattende toevoeging in eenvoudige Nederlands: ‘Kortom geen zorgen, hoor!’ is echt onhaalbaar omdat het bijna altijd veel genuanceerder ligt. Nog akeliger zou deze samenvatting zijn: ‘Het is dus alvleesklierkanker, helaas met flink wat uitzaaiingen.’ Fijn meelezen in je dossier? Het blijft een hachelijke onderneming.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/fijn-meelezen-in-je-medisch-dossier-blijft-een-gevaarlijke-onderneming~b9612147/</guid>
      <pubDate>Fri, 13 May 2022 10:36:00 +00:00</pubDate>
    </item>
    <item>
      <title><![CDATA[De Romein had gelijk: eerst was er altijd een Griek]]></title>
      <description><![CDATA[<p>Vorige week schreef ik dat Wittgenstein filosoferend constateerde dat feitelijke mededelingen over God onmogelijk zijn. Hetgeen hij naast zich neerlegde in het dagelijks leven om daar maar gewoon in God te geloven. Ik zeg het een beetje slordig. Er kwamen nogal wat reacties op. Onder het motto ‘Eerst was er altijd een Griek, zei de Romein’ wees een lezeres mij op Xenophanes, de onverschrokken Griekse denker uit de 6de eeuw voor Christus.</p>
<p>Ik heb wat huiswerk voor u gemaakt. Xenophanes was een reizende dichter, een rapsode. Hij schreef over kosmo – gnosis – theologos. Dat wil zeggen over hoe wij de wereld zien en wat we van goden en wereld weten. Xenophanes zei erg onverwachte dingen waaruit een grote oorspronkelijkheid blijkt en naar ik aanneem enige persoonlijke dapperheid. Hij maakt de kachel aan met de gangbare ideeën over de aard van de goden. Een paar citaten:</p>
<p>‘Homerus en Hesiodus hebben de goden allerlei dingen toebedacht die we onder mensen schandalig en verwijtbaar vinden: stelen, overspel en elkaar bedriegen.’</p>
<p>‘Maar sterfelijken denken dat de goden geboren worden en dat ze kleren hebben en spraak en lichamen, net als mensen.’</p>
<p>‘De Ethiopiërs zeggen dat hun goden zwart zijn en een platte neus hebben, de Thraciërs dat de hunne lichtblauwe ogen hebben en rood haar.’</p>
<p>‘Maar als vee, of paarden, of leeuwen handen hadden, of met hun handen konden tekenen en dingen doen die de mens kan, dan zouden paarden de goden als paarden afbeelden, vee als vee, en ze zouden de goden de lichamen geven die ze zelf hebben.’</p>
<p>Het verwijt is duidelijk. Ik dacht altijd dat Xenophanes in deze opmerkelijk diep snijdende observaties alle theologie overboord zette, maar dat ligt anders. Zijn conclusie is niet dat er geen goden zijn. Hij denkt dat er maar één god is en hij vermijdt de neiging hem (sorry) als menselijk te beschrijven. Hij vindt dat je eigenlijk niks over die ene God kunt beweren:</p>
<p>‘Eén god, de grootste onder goden en mensen, in niets lijkend op sterfelijken, niet in lichaam, niet in denken.’</p>
<p>‘Hij blijft altijd op dezelfde plek, hij beweegt in het geheel niet. Het zou hem niet passen op verschillende tijden naar verschillende plekken te gaan, maar zonder moeite schudt hij alle dingen door de gedachte van zijn geest.’</p>
<p>‘Alles in hem ziet, alles denkt, alles hoort.’</p>
<p>Xenophanes vindt het onbetamelijk als de ene god zich zou moeten verplaatsen om iets te bewerkstelligen. Hij bevindt zich op een veel hoger, veel machtiger plan dan de homerische goden. Die zijn steeds de hort op om hun snode plannen te verwezenlijken. De god van Xenophanes kan dingen naar zijn hand zetten door zijn geestkracht, hij hoeft er niet eens naartoe.</p>
<p>Dit is een opvallend nieuw godsbegrip. Commentatoren denken dat de god van Xenophanes nog altijd wel een soort van lichamelijkheid had omdat, naar zij zeggen, een geheel onlichamelijk bestaan ondenkbaar was voor Xenophanes en zijn tijdgenoten. Toch lijkt Xenophanes juist dat te denken, als hij over god zegt: ‘In niets lijkend op sterfelijken, niet in lichaam, niet in denken’.</p>
<p>Xenophanes had ook iets te zeggen over fossielen die men had gevonden in onder andere de steengroeven van Syracuse. Ook hier betracht hij een treffende nuchterheid waarbij je gaat denken: waar haalde hij dit vandaan? Hij meende namelijk dat dergelijke afdrukken van dieren en planten lang geleden ontstonden toen alles bedekt was met modder.</p>
<p>We zullen nooit weten of hij de eerste en de enige was die dit beweerde. Het is in elk geval een opvallend andere duiding dan de eerdere verklaringen die de Grieken hadden voor de gigantische mammoetbotten die men soms aantrof. Die werden geduid als de resten van omgekomen Giganten, zonen van Gaia die ooit vergeefs streden tegen de olympische goden.</p>
<p>Ook bijzonder in Xenophanes is zijn zelfrelativering. We kunnen niet alles weten. En wat we weten is betrekkelijk: ‘Geen mens weet, geen mens zal ooit weten, de waarheid over de goden en alles waarover ik spreek, want al zou iemand per ongeluk op de waarheid stuiten, hij zou het zelf niet weten. Over alles ligt de schijn.’</p>
<p>De Romein had gelijk, al weet ik niet wie het was: eerst was er altijd een Griek.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-romein-had-gelijk-eerst-was-er-altijd-een-griek~bbeae2b5/</guid>
      <pubDate>Fri, 6 May 2022 01:00:00 +00:00</pubDate>
    </item>
    <item>
      <title><![CDATA[Wittgenstein deed niet aan wanhoop rond de dood, integendeel]]></title>
      <description><![CDATA[<p>Op 29 april 1952, vandaag precies zeventig jaar geleden, overleed Ludwig Wittgenstein in Cambridge. Hij was 62 jaar oud. Hij leed aan prostaatkanker. Hij reageerde nogal laconiek op de diagnose en schreef eind 1949 aan een vriend: ‘Ik was in het geheel niet geschrokken toen ik hoorde dat ik kanker had, maar wel toen ik hoorde dat ze er iets aan konden doen, daar ik geen wens heb verder te leven.’ Dat klinkt niet erg wanhopig. Wittgenstein deed niet aan wanhoop rond zijn naderende dood. Integendeel, hij slenterde, omringd door vrienden, rustig richting het einde.</p>
<p>Iedereen kent de slotzin van Wittgensteins</p>
<p>Tractatus</p>
<p>: ‘Waarvan men niet spreken kan, daarover moet men zwijgen.’ Aan deze bedrieglijk eenvoudige mededeling gaat een indrukwekkende hoeveelheid geestelijke arbeid vooraf. Hij bedoelde niet alleen te zeggen dat we vaak maar wat zitten te kletsen over onderwerpen die we niet echt beheersen.</p>
<p>Het gaat hem om een diepere onmogelijkheid om tot steekhoudende beweringen te komen. En hij verkent die onmogelijkheid door zijn aandacht te richten op het gereedschap waarmee wij denken: de taal. Een van de lastigste vragen over taal is hoe de klanken die we uitstoten erin slagen om over de wereld te gaan. Van een foto of een schilderij begrijpen we wel wat hun band met de wereld is: ze lijken er op. Maar hoe kan een brokje taal nou op een brokje wereld lijken? Bij sommige woorden is het de klank van het beschrevene die nog naklinkt in het woord: ‘schetterend’ ‘boem’ ‘knisperen’ ‘zoemen’. Maar wat lijkt er nou op koffie in het woord ‘koffie’? Niks, zou ik zeggen. Het wordt helemaal onbegrijpelijk als je dezelfde mededeling (Jan is in de schuur) in het Chinees, Turks, Fins en Nederlands uitspreekt. Geen idee hoe deze uiteenlopende geluiden naar dezelfde toestand in de wereld kunnen verwijzen.</p>
<p>Wittgensteins antwoord was dat we in taal een beeld opbouwen dat in logische vorm overeenkomt met het beschrevene. Niet weglopen alstublieft, ik leg het beter uit. Je kunt het verloop van een aanrijding tussen een fietser, een auto en een tram heel goed uitleggen op tafel met een aansteker, een balpen, een koffiekopje en een boekje. Je ziet dan in één oogopslag hoe het verliep. En je ziet het omdat de samenhang van de voorwerpen op tafel overeenkomt met de structuur van de aanrijding. Zo lukt het om de klank ‘Gerda is verdwaald’ over Gerda te laten gaan, de bewering en de toestand delen een logische vorm.</p>
<p>Wittgenstein was gelovig en in dat kader wilde hij wel iets meer over de wereld zeggen dan dat Jan in de schuur is en Gerda verdwaald. Hij wilde iets over God zeggen en daar stuitte hij op een probleem, omdat het rond God onmogelijk is een mededeling te doen in de trant van: ‘God zorgt voor ons’. Dat is zo onmogelijk omdat je in zo’n mededeling een feitelijke toestand beschrijft. En elke feitelijke toestand kan ook anders uitpakken. Daarom kunnen we God niet onder de feiten rangschikken, want daar zou hij een vorm van omstotelijkheid over zich afroepen die juist niet bij hem hoort. In Wittgensteins woorden: ‘Hoe de wereld is, is voor het hogere volkomen onverschillig. God openbaart zich niet in de wereld. – De feiten behoren allemaal slechts tot de opgave, niet tot de oplossing. – Het gevoel van de wereld als begrensd geheel is het mystieke.’</p>
<p>Dat wil zeggen: als je alle feiten kent dan ben je nog steeds niets wijzer tenzij je daarbij ook tot het besef komt dat er naast alle feiten nog iets anders is dat je echter niet in woorden kunt vatten. Want, zegt Wittgenstein ‘De grenzen van mijn taal betekenen de grenzen van mijn wereld.’ Waarmee we terugkomen op zijn slotzin: ‘Waarvan men niet spreken kan, daarover moet men zwijgen.’ Deze veelzeggende sprakeloosheid beschreef hij als ‘de belangrijkste helft van mijn boek’. De geschreven helft moest hiernaast verbleken.</p>
<p>Dit ingenieuze jongleren met begrippen rond God, taal en wereld was ook voor Wittgenstein alleen maar doenlijk in de setting van een filosofische verhandeling. Jaren later neemt hij in zijn dagboeken op innemende wijze afstand van deze theologische acrobatiek als hij zichzelf vermaant: ‘</p>
<p>Glaube du, es schadet nicht</p>
<p>.’ ‘Geloof nou maar, het kan geen kwaad.’</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>
<p>Correctie 29-4:</p>
<p>in een eerdere versie stond door een redactionele ingreep het woord ‘onomstotelijkheid’ in de tekst. Dat moet ‘omstotelijkheid’ zijn. Met dit zelfbedachte woord wil Keizer juist het tegenovergestelde van ‘onomstotelijkheid’ uitdrukken.</p>]]></description>
      <guid>https://www.trouw.nl/nieuws/wittgenstein-deed-niet-aan-wanhoop-rond-de-dood-integendeel~b074033c/</guid>
      <pubDate>Fri, 29 Apr 2022 12:40:00 +00:00</pubDate>
    </item>
    <item>
      <title><![CDATA[Deep brain stimulation: niemand weet precies waarom het werkt]]></title>
      <description><![CDATA[<p>Alle geest komt uit de hersenen, maar bij depressie, psychose, autisme, ADHD of dwangstoornis weten we niet erg goed wat daarbij precies in de hersenen gebeurt. Wat we zoeken is een methode om die gebeurtenissen in de hersenen zodanig te beïnvloeden dat de stoornis, het geestelijke lijden, wordt verminderd of zelfs opgeheven.</p>
<p>De antidepressiva zijn een notoir voorbeeld van hersenbeïnvloeding. Het verwarrende is dat onderzoek steeds aantoont dat ze weinig doen, terwijl miljoenen mensen wereldwijd niet met die medicatie willen stoppen. Er zijn nog veel meer medicijnen die iets doen in de hersenen: slaappillen, antipsychotica, angstremmers etc. En er zijn heel wat middelen die onbedoeld iets doen in de hersenen, maar dat is weer een heel ander hoofdstuk.</p>
<p>Er bestaat ook een directere methode om hersenactiviteit te beïnvloeden: deep brain stimulation (DBS). De technische definitie zegt: ‘DBS corrigeert pathologische activiteit van neuropsychiatrische hersennetwerken met hoogfrequente stroom via geïmplanteerde hersenelektroden’. De meeste ervaring met DBS is opgedaan bij parkinsonpatiënten, die er in veel gevallen weer een draaglijk leven mee krijgen.</p>
<p>In de</p>
<p>NRC</p>
<p>van 16 april schreef Niki Korteweg een uitzonderlijk helder en overtuigend artikel over deze vorm van ingrijpen in hersenactiviteit bij mensen die lijden aan een obsessief compulsief syndroom (OCS), oftewel een dwangstoornis. Het gaat hierbij om een niet van je af te schudden angstige bezorgdheid over zaken waar de meeste mensen niet van wakker liggen. Zit de voordeur goed op slot? Je gaat je bed uit om het te controleren. Maar terug in bed denk je: heb ik wel goed gekeken? Weer uit bed. Nu wordt je vrouw pissig: wat doe je toch de hele tijd? Ja, die verrekte voordeur … kun jij niet even kijken? Zij kijkt, en gaat weer slapen. Maar jij denkt: ze keek niet goed, wilde er vanaf zijn, dus kan ik beter zelf, enzovoort. Vergis u niet, dit kan echt verwoestend zijn in het dagelijks leven.</p>
<p>Hiertegen wordt met enig succes DBS verricht. Damiaan Denys, psychiater in het Amsterdams UMC en reeds jaren werkend met OCS-patiënten, vertelt in de</p>
<p>NRC</p>
<p>dat 15 procent geneest, 15 procent geen effect meldt en 70 procent de helft minder klachten heeft. Die elektroden (het zijn dunne draadjes) schuift de neurochirurg door een gaatje in je schedel de hersenen binnen. Totdat ze op die plek liggen waar de stroomstootjes ervoor zorgen dat de hersencellen daar zich anders gaan gedragen. Hersencellen, neuronen, doen niets anders dan impulsjes afgeven of tegenhouden.</p>
<p>Het fascinerende van DBS is dat niemand precies weet waarom het werkt. Zo is het onduidelijk of de elektroden de neuronen die bereikt worden aanzetten tot meer of tot minder activiteit. Bij welke stroomsterkte het juiste effect bereikt wordt luistert heel nauw. Het goed afstemmen van de elektrode vergt soms maanden van observeren en ervaren.</p>
<p>De bijwerkingen zijn soms niet gering. Zo kan iemand makkelijk manisch worden. Dat wil zeggen dat je in een opwindingstoestand belandt waarin je in een en hetzelfde weekend Sanskriet wilt leren, prins Harry trouwen, een witte schimmel kopen en voorgoed naar Japan emigreren. Mensen kunnen in een dergelijke stemming heel gauw heel veel schade veroorzaken, geestelijk en materieel.</p>
<p>Op het niveau van individuele neuronen weten we dus niet precies wat er gebeurt tijdens de stoornis, en ook niet tijdens het herstel. In de definitie spreekt men wel van ‘pathologische activiteit van neuropsychiatrische hersennetwerken’, maar niemand weet wat er pathologisch is aan sommige neuronale impulspatronen. En niemand weet met enige precisie waar die neuropsychiatrische hersennetwerken zich bevinden. Dat we het niet goed begrijpen betekent overigens niet dat het niet werkt. Opiaten werken al vijfduizend jaar, maar we weten pas sinds dertig jaar hoe.</p>
<p>Een boeiende maar ook wel zorgwekkende mogelijkheid bij DBS is een ingebouwde feedbackloop. Naast de elektrode die stroom afgeeft, plaats je een draadje dat elektrische activiteit registreert. Als die registratie plotseling heftige schommelingen in activiteit registreert (er komt een flinke dwanggedragsaanval opzetten) dan kun je de elektrode meteen tot actie laten overgaan door sterkere stroomstootjes. Nee, zo ver is men nog niet en eigenlijk overzien we niet wat hier voor ethische vragen opduiken. Wat te doen als iemand een misdaad begaat doordat de elektrode iets is verschoven? Daar ligt een ontregelende verzameling voetangels en klemmen.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/deep-brain-stimulation-niemand-weet-precies-waarom-het-werkt~b6d47d0b0/</guid>
      <pubDate>Fri, 22 Apr 2022 01:00:00 +00:00</pubDate>
    </item>
    <item>
      <title><![CDATA[De veilige kust waar ik van weg reisde is nergens meer te bekennen]]></title>
      <description><![CDATA[<p>‘Nederland gelooft nog wel, maar op een andere manier dan vroeger’, las ik in</p>
<p>Trouw</p>
<p>van 6 april. De ondertoon is denk ik: niks aan de hand hoor, alles blijft op zijn plaats staan. Ik vind het, om zeer onheuse redenen, uitermate verwerpelijk dat Nederland niet meer gelooft op de wijze waarop dat werd gedaan in zeg 1955.</p>
<p>Ik was toen acht en alles stond waar het hoorde te staan. Mijn vader werkte, God zag alles, mijn moeder waste en kookte en schrobde, Jezus zag ook veel, maar kneep wel eens een oogje toe, mijn broers en zussen gingen ’s avonds dansen, er waren twee auto’s in de straat en na de zondagsmis in die eindeloze reeks ‘zondagen na Pinksteren’ was het buiten heerlijk weer en vielen de eerste kastanjes al en morgen kunnen we weer schaatsen. Ik geloof niet dat ik me later ooit zo heb thuis gevoeld als in deze laat-middeleeuwse kerststal, waarin we niet alleen vóór maar ook na de dood van een aangename plek verzekerd waren.</p>
<p>Zo verklaar ik tenminste mijn ergernis als ik een hedendaagse katholieke viering zie waarin de priester niet met zijn rug naar de gelovigen in onverstaanbaar latijn staat te prevelen terwijl twee misdienaartjes braaf wachten om ook hun prevelementje te mogen doen.</p>
<p>Het katholicisme uit 1955, toen paus Pius XII nog hoog boven ons toefde met zijn tiara op zijn pauwentroon, was de veilige kust waar ik van weg reisde. Het was niet de bedoeling dat die kust zozeer veranderde dat ik er niks meer in herkende, want dan zou ik niet meer weten waarvan ik weg reisde. Dan zou ik pas echt het ruime sop moeten kiezen.</p>
<p>Zo ga je verlangen naar een kust die er helemaal niet is. Een vriendin meende mij laatst te betrappen op een restje katholicisme toen ze zei: ‘Volgens mij vind jij het helemaal niet zo prettig dat er niks is na de dood’. Niet prettig is zachtjes uitgedrukt, ik vind het een rotstreek. In de informatiebrochure</p>
<p>Een mensenleven op aarde</p>
<p>,</p>
<p>die mij aan het begin van de reis werd aangereikt, stond dat we ook na de dood gewoon goed zitten. Dat ik nu ontdekt heb dat het hele idee onzin is, doet niks af aan mijn aanvankelijke positie.</p>
<p>Terugblikkend (de beste blik volgens Joyce) is het bijna ongelooflijk hoe veilig ik mij waande binnen het ommuurde tuintje van het katholieke geloof. We zijn nu meer dan zeventig jaar verder en niks tuintje, maar een beschimmelde bal waarop we in duizelingwekkende vaart rondjes draaien om een veel grotere bal van vuur in een schier eindeloze opeenvolging van eeuwen en eeuwen, levend en stervend of het allemaal maar niks is.</p>
<p>De veilige kust waar ik van weg reisde is nergens meer te bekennen. Nietzsche zei: ‘De mens is het nog niet vastgestelde dier’. Dat wil zeggen: er is helemaal geen kust. Of een hond nou in Rawalpindi wordt geboren of in Soest, hij heeft geen keuze als het om een wereldbeeld of levensstijl gaat: hond-zijn is het enige gerecht op het menu.</p>
<p>Voor de mens geldt dat niet. Een hondenleven is geheel vervuld als de juiste hoeveelheden eten, drinken, beweging, seks, stoeien, vechten, spelen en slapen kunnen worden verworven. Dat lukt niet altijd, maar het is haalbaar, in Soest makkelijker dan in Rawalpindi denk ik.</p>
<p>Maar wij mensen zijn behept met een ongeneeslijke onvrede. Wij zijn nooit tevreden, zelfs niet als we het hondenlijstje met gemak elke dag kunnen afvinken. Het komt onder andere doordat op ons lijstje één item staat dat de hond niet kent: het verstrijken van de tijd, dat wil zeggen, de dood. Dat wil ook zeggen: de zekerheid dat er een einde komt aan dat rondjes draaien rond die vurige bal, die echt niet voor altijd blijft gloeien.</p>
<p>Geloof kan hier niet tegenop, vind ik. Maar daar wordt ook heel anders over gedacht. Het grappige is dat we iets van ons af meenden te schudden toen we God er uit zetten. Je zet het dakraam open om de vleermuis te verjagen, en beneden stapt de tijger rustig naar binnen. Nou ja, tijger, niet zo overdrijven. Hoe dat ook zij, een ‘Zalig Pasen’ ben ik helaas kwijt.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-veilige-kust-waar-ik-van-weg-reisde-is-nergens-meer-te-bekennen~bcdf22c2/</guid>
      <pubDate>Fri, 15 Apr 2022 13:04:00 +00:00</pubDate>
    </item>
    <item>
      <title><![CDATA[Er is veel veranderd sinds de beginjaren van de neurochirurgie]]></title>
      <description><![CDATA[<p>De neurochirurg heeft een ietwat mythische reputatie omdat we aan haar denken als iemand die zich heel voorzichtig een weg weet te banen binnen de meest ingewikkelde en tevens meest verfijnde kluwen van vitale vezeltjes die ons lichaam kent: de hersenen. Het is daar zo ingewikkeld en verfijnd omdat ons geestelijke leven erin verweven is. Dus als je daarbinnen per ongeluk tegen iets aan stoot, dan is het gevolg niet alleen maar een klein deukje of sneetje als in darm, galblaas, long of nier, nee, je kunt met één verkeerde beweging aanzienlijke schade aanrichten aan de belevingswereld van de breinbewoner.</p>
<p>Ik was onlangs te gast bij het afscheid van een neurochirurg en hij blikte in zijn dankwoord nog eens terug op zijn beginjaren in de neurochirurgie, nu zo’n 35 jaar geleden. Hoe hij zich als assistent tijdens hersenoperaties, verricht door de toenmalige hoogleraar, wel eens ongerust afvroeg of hier niet al te makkelijk met hersenweefsel werd omgesprongen. Soms raapte hij zijn moed bij elkaar en durfde hij te vragen: ‘Waar zitten we nu precies professor?’, waarop de hooggeleerde geprikkeld reageerde met de mededeling: ‘Ja, er staan geen bordjes bij!’</p>
<p>Er is veel, erg veel veranderd sinds die dagen. Dat blijkt wel uit de oratie die Philip de Witt Hamer uitsprak bij het aanvaarden van zijn hoogleraarschap in Translationeel Hersentumor Onderzoek in het Amsterdam-UMC op 18 maart j.l. Hij spreekt over het glioblastoom, een veel voorkomende hersentumor, die hij beschrijft als ‘kanker in het kwadraat’ vanwege de plek waar hij groeit (in de hersenen) en de matige prognose. Longkanker, alvleesklierkanker en glioblastoom zijn drie kankertypes met de slechtste vooruitzichten.</p>
<p>Dat kan zo zijn, maar er is wel degelijk sprake van vooruitgang. Hij heeft zichzelf een nauw omschreven doel gesteld. Op het tijdstip van zijn aantreden overlijdt 5 procent binnen een maand na de ingreep. Dat moet 2,5 procent worden bij zijn afscheid. Daarnaast is de tweejaarsoverleving nu 13% procent en dat moet 25 procent worden bij zijn emeritaat. Hij beschrijft een indrukwekkende hoeveelheid maatregelen en initiatieven die dit moeten gaan bewerkstelligen. Zo bestaat er sinds 2011 een kwaliteitsregistratie waarin alle Nederlandse neurochirurgen hun resultaten naast elkaar leggen. U begrijpt dat regionale verschillen tot levendige gesprekken leiden. En hopelijk tot betere zorg. Dit naast elkaar leggen van behandelresultaten vindt nu ook op internationale schaal plaats met acht Europese landen en de Verenigde Staten.</p>
<p>Een ander aandachtspunt betreft de intensiteit van de behandeling. Door internationaal goed te kijken naar de gevolgen van de verschillende behandelregimes is het mogelijk patiënten aan te wijzen bij wie je op goede grond kunt zeggen: ‘U kunnen we beter niet opereren.’ Dat scheelt misschien wat geld, maar het bespaart heel veel ellende.</p>
<p>Via beeldvorming uitzoeken waar de tumor zit gaat steeds beter. Waarmee we bij de belangrijkste volgende stap zijn aangekomen: hoe verwijder je zo veel mogelijk tumorweefsel met zo min mogelijk hersenschade? Dertig jaar geleden sprak men wel van ‘walks-talks-chirurgie’. Dat wil zeggen dat de patiënt na de ingreep nog kan lopen en praten. Dat hij zwabbert en onzin uitslaat is dan pech. De mensen moeten niet zo zeuren.</p>
<p>Dat is nu echt heel anders. Het doel is zo veel mogelijk te opereren terwijl de patiënt wakker is. Dat gaat zo: alvorens een stukje hersenweefsel te verwijderen kijk je eerst wat de patiënt nog kan zonder dat weefsel. Je kunt hersenweefsel makkelijk verdoven om te zien wat het gevolg is van de verwijdering voor je vingerbewegingen of je spraakvermogen. Het blijft daarbij ongewis wat de gevolgen zijn voor allerlei andere bezigheden die je niet even gauw tijdens de operatie kunt testen. Kan de patiënt nog denken in abstracties, spelen met kleinkinderen, een timmerklus plannen, een moeilijk gesprek voeren met haar oudste dochter? En ook hier geldt: internationale uitwisseling van gegevens leidt tot extra omzichtig opereren zodat er na de ingreep een betere kans bestaat op een leven dat de moeite waard blijft.</p>
<p>Wat mij nu zo trof in deze oratie is de combinatie van eerlijkheid over de huidige toestand, nuchterheid over de te bereiken resultaten naast een ongelooflijke volharding om in een samenwerking met tientallen collega’s over de hele wereld iets voor elkaar te boksen in een domein waar geneeskunde tot nu toe maar weinig te bieden had.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/er-is-veel-veranderd-sinds-de-beginjaren-van-de-neurochirurgie~bd3a00fd/</guid>
      <pubDate>Thu, 7 Apr 2022 10:56:00 +00:00</pubDate>
    </item>
    <item>
      <title><![CDATA[De bullshit van mijn pensioenfonds]]></title>
      <description><![CDATA[<p>Een pensioenfonds beheren lijkt me een makkie. Je zit op een enorme berg geld en je moet ervoor zorgen dat het een enorme berg blijft. Helaas zijn er mensen die elke maand iets van het geld willen hebben, er wordt aan de berg geknabbeld. Maar er zijn ook mensen die maandelijks geld komen brengen, dus dat scheelt weer. Er is een zeker risico dat de ontvangers er iets meer uit halen dan de gevers erin stoppen. Om dat verschil weg te poetsen moet je beleggen. Dat is alles eigenlijk: het goed beheren van de beleggingsportefeuille.</p>
<p>Inmiddels zoemen er rond die miljarden allerlei figuren die baantjes verzinnen waarmee je op volkomen legitieme wijze een paar kopjes kunt aftappen uit die oceaan van geld. Het gaat om zinloze activiteiten die in geen enkele relatie staan tot de beleggingsportefeuille. De geldberg hoeft niet bewaakt te worden want de miljarden zijn echt niet in een geldkelder gestort waar je elke ochtend à la Oom Dagobert ruggelings door de dukaten zou kunnen zwemmen. De berg is echter wel zo reëel dat hij vruchtbare grond biedt voor wat de Amerikaanse antropoloog David Graeber beschreef in zijn boek</p>
<p>Bullshit jobs, the rise of pointless work and what we can do about it.</p>
<p>Zo krijg ik elke maand, enkele dagen voordat mijn pensioen ook werkelijk gestort wordt, een mailbericht om mij te laten weten dat het geld eraan komt. Een zinloze aankondiging, die steevast wordt gevolgd door de beloofde storting. Wie verzint zoiets? Bij de mededeling ‘U krijgt deze maand niks’ zou ik wel even gaan verzitten, maar deze boodschap?</p>
<p>Hier snuif je de onmiskenbare geur van een bullshit job. Want ergens in de burelen van het pensioenfonds heeft een team van volwassen mannen en vrouwen zich hier over gebogen en er een programma voor ontworpen, dat gelukkig vaak moet worden bijgesteld wegens overlijdens, verhuizingen, enzovoort. En je ziet hier meteen een opvallend aspect van een bullshit job: niemand zou het opmerken als het niet gedaan wordt.</p>
<p>Een zeer fraaie opborreling van bullshit vind je in het aan de firma verbonden tijdschrift. Dat van mijn pensioenfonds, PFZW, heet Eigentijd. In de laatste editie ‘legt faalkundige Remko van der Drift uit hoe we het best kunnen omgaan met fouten maken’. Ook is er aandacht voor het probleem van ‘Opkrabbelen na ontslag of een depressie, of omgaan met een fout in je werk’. En ze hebben de arme Eus gestrikt om op bezoek te gaan bij Diana Prenger die als creatief therapeut werkt in een justitiële jeugdinrichting. ‘Schrijver Özcan Akyol liep met haar mee en was vol ontzag over haar werk.’ Veel flinke kleurenfoto’s met als onderschrift in onzichtbare inkt: ‘bullshit’..</p>
<p>Verreweg de leukste tekst vond ik op de PFZW-website. Joanne Kellermann PFZW-bestuursvoorzitter, is aan het woord. Hoewel, ik hoop dat iemand anders het heeft geschreven. Zij wil meedelen dat ongeveer 0,4 procent van het PFZW-vermogen in Rusland is belegd en dat PFZW zo snel mogelijk van deze beleggingen af wil. Maar zij werpt eerst een meewarige blik op de Oekraïense ellende: ‘Ons hart gaat naar hen uit’. De oorlog is dichterbij dan je zou denken, luister maar: ‘Naar Lviv, een stad bijna zo groot als Amsterdam in het westen van Oekraïne, is het vanaf ons kantoor in Zeist slechts een autorit van vijftien uur en drie kwartier. Wie ’s morgens vroeg genoeg vertrekt, arriveert nog net op tijd voor het avondeten. Zo dichtbij is de oorlog.’</p>
<p>Oei! Je moet maar naar haar kantoor durven, daar in Zeist. Haar hart gaat ook uit naar haar klanten: ‘Ook voor onze deelnemers, voor de mensen voor wie wij het pensioen verzorgen, is de oorlog dichtbij. Onze verpleegkundigen zien op het journaal de ziekenhuizen in het oorlogsgebied volstromen met zwaargewonde slachtoffers, onder wie veel burgers. Onze kinderopvangmedewerkers zagen in het nieuws dat in het noordoosten van Oekraïne een kinderdagverblijf werd geraakt. En onze verloskundigen en kraamverzorgers zien de beelden van moeders die moeten bevallen op het koude perron van een metrostation, schuilend voor de luchtaanvallen. De oorlog is dus fysiek én mentaal voor ons en onze deelnemers om de hoek.’</p>
<p>Ik zou zeggen: in het bullshitdomein een pareltje in zijn soort.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-bullshit-van-mijn-pensioenfonds~b83426a4/</guid>
      <pubDate>Fri, 1 Apr 2022 13:48:00 +00:00</pubDate>
    </item>
    <item>
      <title><![CDATA[Joris Luyendijk laat zien welke schade ‘ons kent ons’ oplevert]]></title>
      <description><![CDATA[<p>Joris Luyendijk schreef een boek over zijn eigen maatschappelijke laag:</p>
<p>De Zeven Vinkjes, hoe mannen zoals ik de baas spelen</p>
<p>. Het gaat om een verkenning van wat zijn type zoal aanricht. Overigens zonder dat in de gaten te hebben.</p>
<p>De vinkjes gaan over maatschappelijke kenmerken die een mens moeiteloos hogerop brengen. Hier zijn ze: minstens één hoogopgeleide en/of welgestelde ouder, minstens één in Nederland geboren ouder, man, hetero, wit, gymnasium of vwo, universiteit.</p>
<p>Luyendijk ontdekte het bestaan van de vinkjes toen hij voor het eerst in een situatie belandde waar hij ze niet had. Het gebeurde toen hij bij</p>
<p>The Guardian</p>
<p>ging werken. Hij ontdekte dat zijn vinkjes in de burelen van die krant nauwelijks telden. Dat was wel even slikken voor deze ook in eigen ogen uitermate succesvolle journalist. Hij heeft meerdere baanbrekende boeken op zijn naam:</p>
<p>Het zijn net mensen</p>
<p>,</p>
<p>Je hebt het niet van mij, maar …</p>
<p>,</p>
<p>Dit kan niet waar zijn</p>
<p>.</p>
<p>Bij The Guardian vond hij geen aansluiting bij de daar heersende cultuur. In zijn carrière tot dan toe vond hij schijnbaar moeiteloos de knoppen waar hij maatschappelijk aan moest draaien om zijn doel te bereiken. Hoe je te kleden, welke grapjes het doen, wat je drinkt, wat je leest, wat je las, wat je gaat lezen, je haar, je deo, je overhemd, je auto, je fiets, je oogopslag, hoe je gaat zitten bij de aanvang van het gesprek. Het zijn allemaal vlaggen die je onbewust uitsteekt om te laten weten bij welke fanfare jij speelt. En het mooie, of vervelende, is dat de andere partij van wie je een contract, een opdracht, aandacht, geld of een kans nodig hebt elke vlag herkent en er bemoedigend op reageert. Ons kent ons.</p>
<p>Luyendijk geeft ontmoedigend veel namen in de zogeheten ‘hogere echelons’ van onze samenleving die vrijwel allemaal met de zeven vinkjes gezegend zijn. Dat zou geen probleem zijn als ze zouden inzien hoe belangrijk het is om binnen hun kring ook de lagergevinkten op te nemen. Hetgeen natuurlijk niet gebeurt. Ons kent ons.</p>
<p>Jaren geleden werkte ik in een ziekenhuis waar de apothekersassistenten bijna allemaal gay mannen waren. Da’s ook toevallig, dacht ik even. De samenstelling van de sollicitatiecommissie verdreef die gedachte. Ons kent ons.</p>
<p>Ik mis zelf maar één vinkje: ik heb geen hoogopgeleide of welgestelde ouder. Ook in onze kring (kleinsteedse katholieke middenstand) bestond er een sterk vinkjes-bewustzijn. Wij beseften dat we ze niet hadden. Toen ik na een jaar verblijf in Engeland aldaar filosofie ging studeren was de reactie van mijn vader: ‘Jongen, je grijpt veel te hoog.’</p>
<p>Hij zei het niet uit afkeuring, maar hij vond het zielig voor mij als het zou mislukken. Na mijn studie filosofie begon ik in Nederland aan geneeskunde. Ik vergeet nooit het gesprek met een oude buurman hierover. Ik moet hier wel bij vermelden dat ik haar had tot op mijn schouders. Hij was onze kapper en woonde twee deuren verderop. Hij vroeg wat ik tegenwoordig zoal deed. Ik zei dat ik geneeskunde deed in Amsterdam. Zijn reactie: ‘Nou ja, het valt te proberen.’ Het idee dat deze langharige jongen zou kunnen doordringen tot in de Tempel van Geneeskunde leek hem niet zozeer onwaarschijnlijk als wel bespottelijk.</p>
<p>Zo heeft ieder mens wel een ervaring die strookt met de sociologie van de vinkjes. In mijn vak lijkt één vinkje toch echt op zijn retour: man zijn. Maar ik sta niet in voor de rest.</p>
<p>Luyendijk besteedt veel ruimte aan een beschrijving van een leven zonder vinkjes. Het is dan schrijnend duidelijk hoe fataal de negatieve lijst kan zijn, ook als je uitzonderlijk getalenteerd bent. Bedenk wat de kansen zijn om een maatschappelijk invloedrijke positie te bereiken met deze vinkjes: vrouw, gekleurd, geen hoogopgeleide of welgestelde ouder, geen in Nederland geboren ouders, lesbisch, geen VWO, geen universiteit’.</p>
<p>Het gevoel dat je met een dergelijke lijst altijd tegenover die andere club staat is op zijn minst frustrerend, maar meestal veel erger. Als een zevenvinker vergeefs op de tram afstormt en die rijdt op het laatste moment treiterig weg, dan roept hij mogelijk: ‘Klootzak!’ Maar als dit een no-vinker overkomt zal zij willen roepen: ‘Racist!’ En daar is veel moeilijker mee te leven.</p>
<p>Bert Keizer is filosoof en arts bij het Expertisecentrum Euthanasie. Voor Trouw</p>
<p>schrijft</p>
<p>hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/joris-luyendijk-laat-zien-welke-schade-ons-kent-ons-oplevert~b70de786/</guid>
      <pubDate>Fri, 25 Mar 2022 13:18:00 +00:00</pubDate>
    </item>
    <item>
      <title><![CDATA[Waarom euthanasie gebaat is bij een routineuze arts]]></title>
      <description><![CDATA[<p>In 2005 schreef ik het libretto voor</p>
<p>De Alzheimeropera</p>
<p>. Chiel Meijering schreef de muziek. We werden geïnterviewd voor een tv-programma van de VPRO. Mij werd gevraagd hoe ik terugkeek op het schrijfproces. Ik zei: ‘Achteraf bezien denk ik niet dat ik erg libretto-achtig bezig was. Maar ja, ’t is net als parket leggen. Als je het eenmaal een paar keer gedaan hebt, dan weet je hoe je het aan had moeten pakken.’ Dat werd er meteen uitgeknipt, want men vond een dergelijke opmerking afbreuk doen aan het scheppingsproces van de kunstenaar. Routine hoort niet thuis in die tempel.</p>
<p>In zijn boek</p>
<p>Complications</p>
<p>uit 2002 beschrijft de Amerikaanse chirurg Atul Gawande een team chirurgen in het Shouldice Hospital in Canada dat alleen maar liesbreuken doet. Elke chirurg daar doet ongeveer zevenhonderd liesbreuken per jaar. Zevenhonderd! Zij doen in één jaar meer liesbreuken dan de gemiddelde chirurg in zijn/haar hele carrière. Hun routine betekent dat de operatie ongeveer 30 minuten duurt (in plaats van de gewone 60). Vanwege hun streng gereguleerde aanpak hebben ze minder infecties en hun resultaten zijn veel beter. Zo’n hernia komt weer terug in 10 tot 15 procent van de gevallen. Maar na hun ingreep gebeurde dit slechts bij 1 procent van de geopereerden. Routine.</p>
<p>Ik heb een tijdje meegelopen met de neurochirurgen in het VUmc. Bij intracraniële (binnenschedelige) ingrepen moet de chirurg door een aantal lagen heen voordat het brein daadwerkelijk aanraakbaar is. Er moet een luikje in de schedel gezaagd worden. De eerste keer dat ik er bij stond dacht ik: ‘Kunnen we niet beter stoppen – dit lijkt me echt niet goed gaan’. Maar de chirurg die daar bezig is baant zich</p>
<p>in no time</p>
<p>een weg naar het brein.</p>
<p>Die weg naar het brein is als een fietsroute door een drukke stad. Als je er vaak genoeg fietst dan ken je alle zijsteegjes, zebrapaden, te smalle bruggetjes en plekken waar men graag dubbelparkeert. En altijd is er het risico van een onverwacht hondje of de stomme duif die te laat opvliegt. De chirurgische route zit vol vergelijkbare risico’s omdat onze anatomie niet het resultaat is van een bouwkundig initiatief maar de uitkomst van een paar miljard jaar slim improviseren. Hoe vaker je er doorheen reist hoe sneller je bent waar je wezen wilt.</p>
<p>Ik vertel u dit allemaal bij wijze van omtrekkende beweging omdat ik niet met de deur in huis durf te vallen. Wat ik eigenlijk wilde zeggen is dat je ook rond het zelfgewilde levenseinde, euthanasie, tot een heilzame routine kunt komen. Een routine die men gretig afwijst omdat men meent dat het om iets precairs gaat, iets dat zo heilig is en zo uniek dat daaromheen geen routines mogen bestaan. Bij een blindedarmoperatie hoor je het nooit, maar bij euthanasie zegt de dokter graag: ‘Beseft u wel wat dit voor mij betekent?’ Nou wil ik dit niet terzijde schuiven, ik weet nog veel te goed hoe bang ik was bij mijn eerste euthanasie. Maar ik meen ook te moeten stellen dat de patiënt niet erg geholpen is door mijn bekentenis dat ik het zo zwaar vind.</p>
<p>Wie ‘goed’ wordt in euthanasie die heeft geen schat aan ervaring opgebouwd waardoor ze alle steegjes weet en alert reageert op onverwachte honden en duffe duiven, welnee, die is afgestompt. Men roept het ook heel graag: het mag beslist géén routine worden, want dan … ja wat dan? Nou dan ga je het veel te vlug doen op onheuse grond. Dan ga je mensen doodmaken in plaats van goed voor ze te zorgen. Dan glij je onherroepelijk af. Hellend vlak! Het is vreselijk.</p>
<p>Ik ben zelf nogal eens betrokken bij euthanasie en ik ken enkele tientallen artsen en verpleegkundigen voor wie hetzelfde geldt. Wie meer ervaring heeft met euthanasie werkt sneller, rustiger, zekerder. Wat ze moeten leveren aan persoonlijke ondersteuning, adequate medicatie, verslaglegging, adviezen over timing, zoomdeelname voor geliefden ver weg, regie in de laatste minuten, contact met de autoriteiten enzovoorts enzovoorts gaat hen beter af omdat ze het vaker doen. Niet omdat ze, in welk opzicht dan ook, betere artsen of verpleegkundigen zijn. Waarmee ik maar wil zeggen dat er ook rond het zelfgewilde levenseinde zoiets bestaat als zegenrijke routine. En dat is iets heel anders dan ‘afstomping’.</p>
<p>Bert Keizer is filosoof en arts bij het Expertisecentrum Euthanasie. Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/waarom-euthanasie-gebaat-is-bij-een-routineuze-arts~b0ea5fd9/</guid>
      <pubDate>Fri, 18 Mar 2022 12:44:00 +00:00</pubDate>
    </item>
  </channel>
</rss>
