<?xml version="1.0" encoding="utf-8"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Rustgevende pillen werken beter als ze blauw of groen zijn. Maar hoe werkt dat precies?]]></title>
      <description><![CDATA[<p>In The New York Review of Books stond een leuk artikel over placebo. We hebben het over een neppil of een nepoperatie die toch een goed effect heeft. Artsen zijn er niet gek op, hoewel ze niet beseffen hoezeer ze er op drijven. Ik denk dat het onbruikbare aspect van placebo voortkomt uit de grilligheid van het verschijnsel. Wat de ene mens geruststelt en met vertrouwen vervult kan een ander type de kast op jagen. Zo moet je tegen de meeste Europeanen bij een slaappil niet zeggen: ‘President Trump zweert er bij!’ want dan doen ze uit machteloze woede helemaal geen oog meer dicht. We steken nu over naar ‘nocebo’, het verschijnsel dat een neppil ook schadelijke bijwerkingen kan hebben. Zo krijg ik een snellere hartslag en snel stijgende bloeddruk bij ‘het vernieuwde VitaePro nu met Mangaan voor uw kraakbeen’. Ik kán het niet helpen, maar elke keer als ik dat hoor krijgt onze hond zomaar een schop. Ja, had-ie maar geen hond moeten worden, in een volgend leven is het misschien mijn beurt. Nee hoor, wij hebben geen hond. Het artikel zit vol sprekende voorbeelden: meneer Johnson komt gillend van pijn de SEH binnen in Leicester, Engeland. Een twaalf centimeter lange spijker is dwars door zijn voet heen gegaan. Men geeft hem fikse pijnstilling, trekt de spijker naar buiten en nu kan zijn schoen uit. Er was geen letsel. De spijker was mooi tussen zijn tenen door gegaan. Nocebo. Rond de erectie hangt uiteraard een dichte mist aan placebo/nocebo. Geef mannen een neppil maar noem erectieproblemen als bijwerking en meteen raak. Ook andersom. De neppil die een Viagra-effect wordt toegeschreven heeft dan ook dat effect. Mannen die seksueel prima functioneren krijgen problemen als ze een neppil krijgen die hun functioneren nog zou verbeteren. Dure medicijnen werken beter dan goedkope. Kleine tabletten of capsules leiden tot het idee dat wat daar in zit wel heel sterk spul moet zijn. Capsules doen het beter dan tabletten. Rustgevende medicatie kun je beter blauw of groen maken. Niet voor Italiaanse mannen want hun voetbalteam draagt blauw en van het Italiaanse team word je kennelijk niet rustig. Pijnstillers doen het beter als ze roze of rood zijn. Farmaceuten kennen al deze fenomenen. Ze zijn verplicht om bijwerkingen in de bijsluiter te vermelden. Dat doen ze dan ook, maar liefst zó uitgebreid en in een dusdanig klein lettertype dat de gebruiker het papiertje maar meteen weggooit. Etiketten zijn ook belangrijk. Als je op een pot suiker ‘tafelsuiker’ zet en op een zelfde pot ‘suiker, niet giftig’ met daarnaast het bekende giflogo van de schedel met de gekruiste botten (die doorgehaald is), dan kiest vrijwel iedereen voor ‘tafelsuiker’. De naam van de arts telt ook. Het is niet onderzocht, maar ik vrees dat dokter Kistemaker het minder goed doet dan collega’s Buitenhuis, Schaap of Engel. Het gedrag van de arts weegt echter zwaarder. Zo is aangetoond dat een allergische huidreactie minder ernstig is als een sympathieke arts die bekwaam overkomt het experiment uitlegt. Een ongeduldige beetje bitse collega kan genezing negatief beïnvloeden. Denk aan de dokter die nauwelijks wegkijkt van scherm en toetsenbord. De anti-depressiva vormen reeds jaren een debacle voor wetenschappelijk gefundeerde medicatie, of een triomf voor het placebokamp. De wetenschapsjournalist Shankar Vedantam schreef hierover in de Washington Post: ‘Na duizenden onderzoeken, honderden miljoenen recepten, en pillenverkoop ter waarde van tientallen miljarden dollars, weten we twee dingen zeker over antidepressiva: antidepressiva als Prozac, Paxil en Zoloft, ze werken. En dat doen suikerpillen ook.’ De lastige vraag is of suikerpillen iets zouden doen als die hele wolk van pseudo-biochemische expertise niet om de depressie heen was ontstaan. Probeer daar maar eens achter te komen. Het leuke is dat je placebo een extra werkzaamheid kunt geven door uit te leggen dat onderzoek heeft aangetoond dat placebo werkt. Het is een kwestie van geest overwint stof. De patiënt die van zijn pijn af is zal zeggen: hoera! De filosoof zal uitleggen dat dat een onzinnige mededeling is, want geest kan niks aanrichten in stof. Wat bescheidener uitgedrukt: we snappen het gewoon niet. En over een paar maanden kunt u uitzien naar een wederom geheel vernieuwd VitaePro nu zónder Mangaan, want dat zit ook in autobanden. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/rustgevende-pillen-werken-beter-als-ze-blauw-of-groen-zijn-maar-hoe-werkt-dat-precies~b88e0aa9/</guid>
      <pubDate>Thu, 26 Jun 2025 00:00:00 +0200</pubDate>
    </item>
    <item>
      <title><![CDATA[We zijn er niet langer van overtuigd dat je aan de andere kant van het graf op je lazer krijgt]]></title>
      <description><![CDATA[<p>In Kreta was ik niet alleen om de mogelijke geboorteplek van Zeus te bezoeken. Ik was er ook als spreker op een door Leif georganiseerde conferentie. Leif staat voor Levenseinde Informatie Forum, een Belgische vereniging die werd opgericht in februari 2003 op initiatief van ‘mensen en verenigingen die streven naar een waardig levenseinde voor elke mens, waarbij respect voor de wil van de patiënt vooropstaat’. De conferentie had als motto Rethinking Hippocrates. Een terecht motto, want de inhoud van de verschillende presentaties zou Hippocrates doen spartelen in zijn graf als hij nog leefde. Nee, die is helaas niet van mij. Hippocrates is een enigszins mythisch wezen. Niemand weet of hij ooit bestond. De naar hem genoemde eed wordt graag gebruikt, meestal zonder enige kennis van de inhoud. Er staat onder andere in dat hij zich nooit zou inlaten met zwangerschapsonderbreking of het verstrekken van een dodelijk middel. Over beide onderwerpen denken we nu heel anders dan ‘Hippocrates’ in zijn tijd. Ik was gevraagd iets te zeggen over Voltooid Leven, een nogal vaag begrip dat uitdrukkelijk geweerd wordt uit het euthanasiedebat. In ons land geldt het Brongersma-arrest van de Hoge Raad: euthanasie is alleen mogelijk als de man of vrouw in kwestie lijdt aan een medisch classificeerbare aandoening. Nu kruipt het doodsverlangen waar het niet gaan kan en zo kwamen we op de categorie Stapeling Ouderdomsklachten. Want bij vrijwel elke tachtigplusser kun je in een toegeeflijke bui met een beetje improvisatietalent tot een stapeltje klachten komen. Doofheid, slecht zien, gewrichtsslijtage, incontinentie, duizeligheid, valgevaar, hartfalen, sociaal isolement, botontkalking, verlies van zelfstandigheid en als laatste schep aarde op de kist: verpleeghuisdreiging. De vraag is waarom we het tegenwoordig aandurven om de dood zelf te regelen in plaats van af te wachten ‘tot Onze Lieve Heer je komt halen’, was de oude frasering. Ik denk dat een van de redenen is dat we er niet langer van overtuigd zijn dat je aan de andere kant van het graf op je lazer krijgt. Veel mensen zijn ietsers, ze denken dat er wel IETS moet zijn aan de andere kant. Maar dat ‘iets’ is zeker geen Eeuwig Hellevuur. Een heel andere versie van voltooid leven troffen we aan in de archeologische  vindplaatsen. Minoïsche ruïnes zijn precies dat. Van al die stad-achtige ‘paleizen’ staan alleen nog de resten van muren overeind. De paar zuilen die je in Knossos ziet blijken voornamelijk duimenwerk van de Britse archeoloog Arthur Evans (1851-1941). Wiki vertelt dat de fresco’s uit Knossos eveneens voor een groot deel verzonnen zijn, door twee Zwitserse schilders, vader en zoon Gilliéron. Eén afbeelding is niet verzonnen: de stiersalto. Dat gaat zo: man wacht op aanstormende stier en springt dan over de hoorns heen in een salto en landt veilig achter de stier. Ongelooflijk. Het lijkt mij iets dat je maar één keer kunt proberen waarna het graf gaapt. Maar op internet kun je filmpjes zien waarin wordt aangetoond dat het doenlijk is. Wat ook niet verzonnen is: de vele manshoge kruiken of vaten (krater is de sprekende Griekse naam) waarin olijfolie, wijn of graan werd bewaard. Ik snap niet hoe ze die konden maken. In een van die gigantische vaten ligt het rommelig ingestorte skelet van een dode. Kennelijk werden ze daar ook voor gebruikt. Verder veel godinnen die de armen ten hemel heffen: in gebed of in smeking of in zegening. De beroemdste ‘slangengodin’ houdt twee slangen in de lucht terwijl er een kat op haar hoofd zit. Men heeft geen idee waar dat over gaat. Op een gouden spatel zagen we het nog altijd niet ontcijferde Lineair A-schrift. Het is ongeveer wat je krijgt als een klein spinnetje met inkt aan zijn pootjes steeds sprongetjes maakt en elke keer weer anders neer komt. Het grappige is dat je meteen weet: dit is schrift, dit is geen decoratie. Er was ook een redelijk intacte schedel te zien, goed gebit nog, versierd met een lauwerkrans van bladgoud. Ik moest denken aan die tv-reclame met als tekst: ‘daar zit je dan, met die ton op je bank’. Daar lig je dan, in een glazen vitrine, met een krans van goud om je lege kop. Ach, hij merkt er niks van. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/we-zijn-er-niet-langer-van-overtuigd-dat-je-aan-de-andere-kant-van-het-graf-op-je-lazer-krijgt~b61a6ea2/</guid>
      <pubDate>Thu, 19 Jun 2025 00:00:00 +0200</pubDate>
    </item>
    <item>
      <title><![CDATA[Op Kreta ontdekten we een voor ons nieuwe epidemie: de quad]]></title>
      <description><![CDATA[<p>We zijn op vakantie in Kreta, waar Zeus werd geboren. Er is voor de Olympische Bulderaar geen Bethlehem, want er zijn heel wat locaties waar men zegt dat het gebeurde. Waarmee we meteen zijn aangeland bij een aantrekkelijk aspect van de Olympische godsdienst: er is nauwelijks een orthodoxie aan te wijzen. Zeus is wel de baas, maar slechts bij vlagen, want Poseidon, Hephaistos, Athene, Hera, Apollo en allerlei halfgoddelijke helden bestoken elkaar onophoudelijk, omstuwd door een wirwar aan nimfen, najaden en heksen zelfs. Vanwege het ontbreken van een Vaticaan met een dodelijke eenheidsobsessie deden de Grieken niet aan godsdienstoorlogen. Helaas vonden ze toch voldoende aanleiding om elkaar hartgrondig uit te moorden met de meest rampzalige gevolgen. We stuiten hier kennelijk op de aard van het beestje. Ik zat naast een leraar klassieke talen die met een klein groepje leerlingen naar Kreta vloog. Een moedige man. Hij had zijn leerlingen zo eenduidig mogelijk het Griekse pantheon binnengeleid, maar er rezen al gauw vragen. Na het verhaal over Icarus kwam er een briljante suggestie. Icarus had immers vleugels gemaakt door veren met bijenwas aan elkaar te plakken. Toen hij te hoog vloog en dus te dicht bij de zon kwam smolt de was en stortte hij reddeloos de diepte in. Een leerling had als commentaar: dus als je een diepvrieskip de hoogte in schiet dan komt hij als gebraden kip weer naar beneden? ‘Dat meisje gaat het heel ver brengen,’ was zijn reactie. Zijn leerlingen doen ook aan christologie, zoals bleek uit de volgende dialoog. ‘Jezus offerde zijn leven op voor jouw zonden.’ ‘O ja? Maar op zondag was hij alweer terug volgens de Bijbel.’ ‘Oké dan: Jezus offerde een groot deel van zijn weekend op voor jouw zonden!’ Eenmaal geland en aan boord geklommen van de huurauto ontdekten we een (voor ons) nieuwe epidemie, de quad. Een quad (het woord alleen al) is een vierwielige motorfiets, hier te huur aangeboden en gretig bestegen door toeristen. Het gevolg is dat ze in lange colonnes rondrazen, waarbij er naar mijn indruk veel te weinig ongelukken gebeuren. De motoren zijn veelal te zwaar voor deze voertuigen en ze veroorzaken dan ook een teringherrie. Ze verpesten je autorit, je wandeling, je lectuur, je stemming, je gesprek, de atmosfeer en uiteindelijk het hele landschap als ze langs komen brullen. Men raast door het klassieke landschap met een snelheid die elke nadere overweging van heden maar vooral van het klassieke verleden de grond in walst. Ze vormen een dankbare bron voor gezeur door de betere klasse toeristen die hier immers alleen maar komen om hun klassieke opleiding een nieuwe diepte te geven. In mijn onnozelheid denk ik dat daar minder sukkels onder zitten. Een totaal andere verrassing bood de supermarkt om de hoek. Naast de kassa troffen we een hele wand met, zie ik dat nou goed, allerlei soorten cannabis. Met namen als amnesia haze, white widow en super lemon haze. Ja, een hoop haze. Nou ja, cannabis is roze nevel, toch? Nee, de pink haze was op. Je vraagt je dan af: wat zitten wij toch te trutten met die zogeheten softdrugs? Of weten wij heel veel beter dat ze niet zo soft zijn? Tenslotte een enigszins medisch akkefietje. Mijn hoorapparaten doen het geweldig, totdat er zich wat oorsmeer ophoopt waardoor je gehoorgang van volume verandert en dan begint je apparaat te piepen. De oplossing is: even de oren uitspuiten. Maar ik heb natuurlijk geen oorkijker of oorspuit bij me. Dus op naar de apotheek voor een 20cc spuit. Ik dacht: dit wordt een hopeloos gesprek waarin ik zeg dat ik arts ben maar dat alleen maar kan bewijzen door mijn heldere oogopslag en subtiele empathische uitstraling. De apotheker was een uitermate gesoigneerde maar onnodig norse midvijfiger. Hij wierp één blik op het door ons getoonde plaatje van een 20cc spuit, liep naar een la in de winkel, haalde de steriel verpakte spuit met bijbehorende naald tevoorschijn, plaatste die op de toonbank en zei: ‘Forty cents.’ Er was zelfs geen homeopathische verdunning van een frons te bekennen in zijn gelaatsuitdrukking. Probeer in Nederland eens zoiets in een apotheek. Sommige zaken zijn hier uitstekend geregeld omdat men het gewoon niet regelt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/op-kreta-ontdekten-we-een-voor-ons-nieuwe-epidemie-de-quad~bdfa4bc0/</guid>
      <pubDate>Thu, 12 Jun 2025 00:00:00 +0200</pubDate>
    </item>
    <item>
      <title><![CDATA[Hoe vaak mag je euthanasie verlenen om ethisch overeind te blijven?]]></title>
      <description><![CDATA[<p>Over kwantiteit in geneeskunde bestaat aanzienlijke eenstemmigheid. Als u voor een ingreep naar het ziekenhuis gaat, dan wilt u graag weten of de arts die het gaat doen het ook een beetje kan. Zo wil niemand geopereerd worden door de dokter die het nog nooit gedaan heeft. Ik weet niets van de details in de discussie over de locatie waar kinderhartchirurgie zou moeten geschieden, maar ik weet wel dat we dergelijke ingewikkelde ingrepen willen concentreren in één centrum omdat dat leidt tot een routine die als vanzelf leidt tot kwaliteitsverbetering. Dus als u op weg bent naar het ziekenhuis om uw liesbreuk te laten opereren, zoek dan even uit hoeveel de chirurg er gedaan heeft en hoe vaak er een bloeding, infectie of loslating optrad. Vraag dan ook maar meteen hoeveel patiënten weer bij haar terugkwamen omdat de breuk dat ook deed. Nee, deze cijfers krijgt u niet te pakken. Dat is niet alleen een kwestie van angst dat men gaat ontdekken dat dokter Jansen een prutser is terwijl Pietersen perfect opereert. Het heeft ook te maken met soms moeilijk vergelijkbare patiëntengroepen. Jansen opereerde voornamelijk dikke hoogbejaarden, zware rokers bovendien, met suikerziekte, hoge bloeddruk, matige hartfunctie en slechte nieren. Terwijl Pietersen zich vooral richtte op jonge sporters. Wat zegt u? Ja, u hebt gelijk, vrees ik. Het gaat hier toch voornamelijk om het eventuele prutsen van Jansen af te schermen. Hoe komen we hier op? Kwantiteit. In de somatiek is kwantiteit vrijwel altijd een plus. Waarbij we niet ontkomen aan de lastige omstandigheid dat er al gauw geen ervaren chirurgen meer zijn als we alleen door ervaren chirurgen geopereerd willen worden. Beginnelingen zullen we toch echt de gelegenheid moeten geven om ervaren te worden. In euthanasieland hoor je rond kwantiteit heel andere geluiden. Na afloop van een euthanasie ontstaat er soms een enigszins ontspannen sfeer. Iedereen zag er tegenop, ook de arts. En als het dan allemaal voorbij is steekt iemand een sigaret op, de hond springt op het bed, men schenkt iets in, de arts belt de schouwarts, anderen zetten hun telefoon weer aan en dan komen er vaak dezelfde twee vragen voor de arts en de verpleegkundige: worden jullie hiervoor betaald? En de tweede vraag: hoe vaak doen jullie dit nou? Het antwoord op de eerste vraag is: zeker worden wij betaald, want de verzekeraars hebben ontdekt dat niets zo goedkoop is als een patiënt die de planeet heeft verlaten. Het antwoord op de tweede vraag is lastiger. Hoe vaak mag je euthanasie verlenen om ethisch overeind te blijven? Als iemand er elke week vijf doet, dus zo’n tweehonderd in een jaar, dan beginnen we te fronsen. Dat kán niet goed zijn. Ook al merken de ontvangers niets negatiefs van de uitzonderlijk hoge productiecijfers van deze dokter, toch vinden we dat het niet deugt. Bij de liesbreuk is de betrekkelijke gedachteloosheid waarmee de chirurg ‘als vanzelf’ de nodige handelingen verricht een aanrader. Je kunt het vergelijken met het gemak waarmee je rondloopt in je eigen huis. Maar rond euthanasie gaat het om een persoonlijke handeling waarbij een zeker ongemak op kwaliteit wijst. Het is namelijk nog nooit eerder voorgekomen dat déze vrouw, of déze man, in gezelschap van hun geliefden, opzettelijk ophield met leven. Het is een unieke gebeurtenis, precies in de zin waarin een liesbreuk niet uniek is. Ik denk dat veel huiver rond dit thema valt terug te voeren op het feit dat we elke menselijke persoonlijkheid ervaren als een eenmalige gebeurtenis. Dat eenmalige drukt des te zwaarder op de mogelijkheid van levensbeëindiging nu we niet meer zo overtuigd zijn van een voortbestaan na de dood. Het einde van een mensenleven betekent dan echt het einde. De dood gespeld met zeer kleine d. En ik denk dat daar de reden ligt voor ons terugdeinzen bij wat een collega beschreef als ‘grootschalige omleggerij’. Dat is alleen doenlijk als er een zekere liesbreukroutine in sluipt. Hetgeen wil zeggen dat je dan te weinig beseft wat je aan het doen bent. Nu wat mijn eigen kwantiteit betreft: vorig jaar heb ik zeventien mensen geholpen. Ja, ik tel ze wel. Maar als u het aan me vraagt dan zeg ik: twaalf geloof ik. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/hoe-vaak-mag-je-euthanasie-verlenen-om-ethisch-overeind-te-blijven~b5db852d/</guid>
      <pubDate>Thu, 5 Jun 2025 00:00:00 +0200</pubDate>
    </item>
    <item>
      <title><![CDATA[Ook in de zorg komt machtsmisbruik voor]]></title>
      <description><![CDATA[<p>‘Alle macht geeft rottigheid’, zei Lord Acton, ‘en absolute macht geeft absoluut rottigheid.’ Ik gebruik het citaat graag, maar ik had geen idee wie Lord Acton was. Wiki vertelt: hij leefde van 1832 tot 1902, hij was een katholieke Engelse politicus en historicus. De Britse staatsman William Ewart Gladstone was zijn politieke held. Ondanks zijn katholicisme werd hij toch hoogleraar geschiedenis in Cambridge. Mijn citaat blijkt een slordige vertaling uit een brief die hij schreef in 1887 aan een bevriende historicus: ‘Ik kan het niet eens zijn met uw bewering dat we Paus en Koning anders moeten beoordelen dan andere mensen, er min of meer van uitgaande dat zij geen verkeerde dingen doen. Ik denk precies de andere kant op als het gaat om mensen die macht uitoefenen, en des te sterker naarmate zij meer macht hebben. Macht leidt nogal eens tot corruptie, en absolute macht corrumpeert absoluut. De mannen die wij groot noemen zijn bijna altijd slechte mannen, zelfs als ze alleen maar invloedrijk zijn en geen directe macht hebben. De neiging tot wangedrag wordt alleen maar erger als ze directe macht hebben. De ergste ketterij is het idee dat iemands functie de functionaris heiligt.’ Vanwege zijn zorgen over machtsconcentratie reisde hij in 1870 af naar het Eerste Vaticaanse Concilie in Rome om te pleiten tegen de naderende Pauselijke Onfeilbaarheid. Het was vergeefs. Ik ben geen cultuurhistoricus of sociologisch duider, maar ook als gewone krantenlezer is het duidelijk dat machtsmisbruik, voornamelijk door mannen, steeds vaker en dringender aan de orde komt. Nu gaat het om Jaap van Zweden. Altijd weer vermakelijk om te zien hoe zo’n man reageert door te zeggen dat hij dat niet zo ziet, dat hij zich niet herkent in deze beschrijving, dat je geen orkest, geen operatie, geen bedrijf, geen kantoor, geen vliegtuig, geen keuken, geen redactie, geen filmcrew en geen opleiding kunt runnen zonder af en toe eens flink een van je onderlingen de grond in te trappen. In de zusterpost in mijn verpleeghuis hing een cartoon van een briesende baas met als onderschrift: ‘Denk erom, onder deze ruwe bolster zit géén blanke pit’. In de gezondheidszorg is machtsmisbruik allerminst zeldzaam. In Medisch Contact vind je artikelen over grensoverschrijdend gedrag in 2002, 2007, 2011, 2012, 2013, 2016, 2018, 2019, 2023. Het gaat om opmerkingen, aanrakingen, voorstellen en handelingen waarbij voornamelijk vrouwelijke studenten, co-assistenten en aio’s het slachtoffer zijn. Het wordt liever niet gemeld omdat de hork die steeds tegen je aan gaat staan in de lift straks je beoordeling gaat schrijven. Ik trof één opmerking aan die ik niet zo goed kon plaatsen: ‘Zo schrijft een mannelijke geneeskundestudent dat hij regelmatig in zijn billen wordt geknepen of op andere onprettige manieren wordt aangeraakt door zijn vrouwelijke studiegenoten’. Snap ik niet helemaal. Nee, niet omdat het voor een man altijd prettig is om aangeraakt te worden door vrouwen, maar omdat het om studiegenoten gaat. Het lijkt mij dat je tegen je jaargenoten zonder probleem ‘lazer op’ kunt zeggen, omdat er geen machtsrelatie is. Het wordt giftiger als er aanbidding bij komt kijken. De beroemde chirurg, popster, toneelregisseur, dirigent, schrijver of dichter weet dat hij op handen gedragen wordt. En er is helaas nogal wat moed voor nodig om zo iemand neer te halen. In opleidingssituaties is al dat kleineren en intimideren overigens zinloos. Op elke vijftig de grond in getrapte stakkers is er één bikkel die er mogelijk geen schade van ondervindt. En nog even voortkruipend in deze richting, misschien dat één op de duizend er iets anders van opsteekt dan de zekerheid dat hij of zij niet deugt. ‘Dit gedrag is zo oud als de mensheid’, ja dat is moord ook en toch vinden we het niks. Van de vele verklaringen voor hufterig gedrag vind ik deze wel de ergste: ‘Weet je, het is een soort overcompensatie. In feite is hij heel onzeker van zichzelf.’ God behoede ons voor de dag waarop hij zeker wordt van zichzelf. Tenslotte een troostvolle afsluiting waarin een man op onnavolgbare wijze zijn roem als zeepbel wegblaast. Louis Couperus verbleef tegen het einde van zijn leven in De Steeg. Er kwam een gast op bezoek met een hond en Couperus zei: ‘Hondje, kom eens bij Louis Couperus.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/ook-in-de-zorg-komt-machtsmisbruik-voor~b74509fbe/</guid>
      <pubDate>Thu, 29 May 2025 00:00:00 +0200</pubDate>
    </item>
    <item>
      <title><![CDATA[De Britten wringen zich in allerlei bochten om onder euthanasie uit te komen]]></title>
      <description><![CDATA[<p>Laat in de avond van 14 mei was er op BBC 2 een uitzending over artsenhulp bij sterven in Californië. Het ging om een 74-jarige man die leed aan terminaal hartfalen. Zijn vrouw vertelde over de dagen voorafgaand aan de einddatum als a prolonged wake ahead of time, een uitgerekte wake waarvoor het uur eigenlijk nog niet was aangebroken. Op de dag van het overlijden zat de man op zijn bed omringd door vrouw en kinderen. De arts komt binnen en omhelst de man. Hij giet het drankje uit en meneer drinkt het gauw op. Dit werd allemaal gefilmd. Ik moest denken aan de enthousiaste golf van wereldwijde verontwaardiging die volgde op een vergelijkbare scene in Nederland in 1994. De film heette Dood op verzoek en het sterven van een patiënt werd in beeld gebracht. Het was nogal saai. De man zonk langzaam weg. Zo langzaam, dat je het eigenlijk niet zag gebeuren. In Californië filmden ze dat niet. Na het overlijden volgde een gesprek met de arts. Ja, hij deed dit wel meer. Hoe vaak dan? Hij schatte zo’n 150 keer. Nou weet ik wel dat ze in Amerika de zaken meestal wat groter aanpakken, maar in deze regio zou ik méér niet meteen willen zien als een kwaliteitsgarantie. Er kwamen ook tegenstanders aan het woord. Een mevrouw legde uit dat dit gebeuren een regelrechte aanslag was op de zorg voor ouderen en andere kwetsbare groepen. Deze man overleed na 35 minuten. De arts had ook wel meegemaakt dat het 72 uur duurde. Ze gebruiken dezelfde medicatie als wij: barbituraten. Verschillen met ons beleid: men gebruikt nooit een injectie en je moet terminaal ziek zijn, dat wil zeggen een levensverwachting hebben van minder dan zes maanden. De frequentie in Californië is 1 op de 300 overlijdens. Vervolgens ging de camera naar Canada en daar gaat het om 15 op de 300. Ja, die zitten net zo hoog als wij. In Canada hebben ze Maid, Medical Assistance in Dying. Zij volgen vrij nauwkeurig het traject dat wij hebben afgelegd. Dat wil zeggen dat je niet langer terminaal hoeft te zijn en de mogelijkheid van euthanasie bij psychisch lijden wordt overwogen. Ten slotte Engeland zelf natuurlijk. De Britten kijken al jaren met afschuw naar de slachting die hier in Nederland gaande zou zijn, waarbij ze niet vergeten zichzelf gelukkig te prijzen dat zij nooit zo diep zullen zinken. Maar nu is er dan toch zoiets als een regeling in de maak. Twee artsen moeten vinden dat je terminaal ziek bent. Vervolgens wordt je geval voorgelegd aan een panel waarin een psychiater een jurist en een maatschappelijk werker zitten. Zodra die ‘ja’ zeggen kan je reïncarnatie worden geregeld. In Engeland is men het meest beducht voor dwang vanuit de omgeving. Een psychiater betoogde dat zelfs ervaren politiemensen er vaak niet in slagen om aan te tonen dat slachtoffers van huiselijk geweld onder dwang weigerden te getuigen. En dus kan een arts er niet achter komen dat Ome Jaap gedwongen door Tante Annie om de dood vraagt. Terwijl de stakker terminaal ziek is. Diezelfde psychiater zei ook dat terminaal zieken geestelijk niet in staat zijn om de onomkeerbaarheid van een geplande dood in te zien. Ze zijn gewoon niet voldoende wilsbekwaam voor zo’n besluit. Ook lijden ze vrijwel altijd aan een depressie en die zul je toch eerst moeten behandelen. Temeer omdat depressies goed behandelbaar zijn. Ter afsluiting zei ze dat er natuurlijk niet genoeg psychiaters zijn om in die panels te gaan zitten. Vanuit onze praktijk bekeken is het Britse gehannes makkelijk als zodanig te herkennen. Doodzieke mensen zijn niet per definitie wilsonbekwaam en depressief. Depressie in de laatste levensfase is niet zomaar even behandelbaar. Kom nou. Maar men wringt zich in allerlei bochten om onder euthanasie uit te komen. Een arts zei hierover dat hij eigenlijk nooit dwang zag in de omstanders om het te doen. Maar wel altijd dwang vanuit de tegenstanders om het niet te doen. Het Britse voorstel heeft wel één groot voordeel vergeleken met onze praktijk: de arts die euthanasie verleent weet dat hij/zij na afloop niet in de problemen kan komen. Onze toetsing achteraf blijft voor veel artsen een van de akeligste aspecten van euthanasie. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-britten-wringen-zich-in-allerlei-bochten-om-onder-euthanasie-uit-te-komen~b52eb12b/</guid>
      <pubDate>Thu, 22 May 2025 00:00:00 +0200</pubDate>
    </item>
    <item>
      <title><![CDATA[De indalende geest als verklaring voor genderdysforie]]></title>
      <description><![CDATA[<p>In 1963 kreeg ik biologieles van pater D. o.s.c. Tijdens zijn lessen rookte hij graag een Pantersigaar, flink inhalerend, wij rookten graag mee. Hij legde uit hoe eicel en zaadcel na enige aarzeling tot elkaar besluiten, waarna de zaak op prachtvolle wijze uit de hand loopt om te eindigen in een embryo, dat dan weer resulteert in een baby enzovoort. Dat was allemaal biologie/biochemie, maar hij laste een uitdrukkelijke onderbreking in waarin hij het volgende meedeelde: ‘Mijne heren, het is mijn geloof dat God een onsterfelijke ziel instort in dit biologische begin. Wij gaan daarover niet in discussie.’ Het was typisch voor de paters Kruisheren dat ze een groot respect hadden voor de geestelijke inhoud van hun leerlingen, die zij niet alleen maar naar hun hand wensten te zetten. Pater D. wist heel goed dat wij deze goddelijke instorting onzin vonden en zijn afwimpelen van een discussie betekende dat we elkaar op dit punt gewoon met rust moesten laten. Ik was zestien en het zou potsierlijk klinken als ik zei dat ik toen ineens besefte dat er geen plaats is voor religie binnen wetenschap. Maar ik vond de biologie aantrekkelijker dan die instorting, waarvoor ik geen enkele aanwijzing zag of kon vermoeden. De mogelijkheid dat een embryo door een geest in bezit kan worden genomen werd onlangs door een lezeres aan mij voorgelegd als verklaring voor genderdysforie. Sommige mensen met een mannelijk lichaam hebben sterk het gevoel dat ze vrouw zijn en dus in het verkeerde lichaam zitten, en andersom. De lezeres opperde: zou het niet zo kunnen zijn dat ergens vóór de geboorte een mannelijke of vrouwelijke geest afdaalt in het prille leven waarbij dat soms fout gaat omdat die afdalende geest zich vergist en per ongeluk het verkeerde embryo kiest? Geestelijke vrouw komt dan terecht in mannelijk lichaam of andersom. Het gevolg is levenslange ellende. Ik vond het een boeiende vraag waar je weinig over hoort. Want hoe zit dat nou eigenlijk? Ik geloof niet dat er ergens een voorraad geesten is waaruit er soms een afdaalt om zich in een beginnend lichaam te vestigen. En ik geloof dat niet omdat daar geen enkele aanwijzing voor bestaat. Heeft iemand ooit iets waargenomen tijdens een zwangerschap waardoor je kon denken: nu gaat er een geest het prille lichaam binnen? Ik zou niet eens weten hoe een dergelijke gebeurtenis er uit zou moeten zien. Er is wel een verklaring waarin het probleem eveneens in een pril levensstadium ontstaat. Ik haal dit uit Wij zijn ons brein van Dick Swaab. De seksuele differentiatie van onze geslachtsorganen vindt plaats in de eerste helft van de zwangerschap. En de seksuele differentiatie van de hersenen gebeurt in de tweede helft. Zo krijg je soms een mannelijk geslachtsorgaan  en een vrouwelijk brein. Dat geslachtsorgaan is makkelijk aanwijsbaar maar die verschillen in de hersenen? In 1995 had Dick Swaab zo’n structuur ontdekt. Hij voegt daar aan toe: ‘Het heeft mij 20 jaar gekost om dat hersenmateriaal te verzamelen.’ Er is dus om begrijpelijke redenen geen omvangrijke literatuur over deze kwestie. Dat het om zo’n hersenstructuur gaat is later weer aangevochten. Het zou niet om een anatomische structuur gaan maar om neuronale netwerken. Om het wat ingewikkelder te maken: er is zeker een genetische component, hetgeen blijkt uit de frequentie van genderdysforie bij ééneiige tweelingen in vergelijking met ‘gewone’ tweelingen. Kortom, er is op dit moment geen eenduidige wetenschappelijke verklaring voor genderdysforie. Het enige dat we ontdekken en maar moeilijk kunnen toegeven is dat er nogal wat varianten bestaan op het Adam-Eva-model. De lezeres hield toch vast aan de mogelijke indaling van een geest in een embryo. Ze ging daarvoor te rade bij mijn column over zwaartekrachtgolven. Einstein heeft daarover gezegd dat het om dermate subtiele verstoringen gaat dat hij het uitgesloten achtte dat je die ooit kon meten. Maar nu is men dan toch bezig om daar een meetinstrument voor te bouwen. Zij ziet daarin een toekomstige mogelijkheid voor geest-indaalmeting. Ik zou zeggen: vergeet die embryo’s en wat daar indaalt. Ga naar een overlijden en meet daar maar gewoon of de geest vertrekt. Dat is dacht ik wel eens gedaan in de middeleeuwen. Men kwam op een gewichtsafname van zeven gram. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/de-indalende-geest-als-verklaring-voor-genderdysforie~b8854f38/</guid>
      <pubDate>Thu, 15 May 2025 00:00:00 +0200</pubDate>
    </item>
    <item>
      <title><![CDATA[De onbegrijpelijke zwaartekrachtgolven]]></title>
      <description><![CDATA[<p>In Bar Laat van 30 april was Robbert Dijkgraaf te gast met onder anderen Noraly Beyer. Dijkgraaf kwam met een enthousiast verhaal over de mogelijk te bouwen Einstein-telescoop in Nederlands, Belgisch en Duits Limburg. Het is nogal een project. Op 250 meter diepte worden drie betonnen tunnels geplaatst in de vorm van een gelijkzijdige driehoek. De zijden zijn tien kilometer lang. In die tunnels worden laserstralen aan het werk gezet die zwaartekrachtgolven gaan detecteren. Het gaat om een variatie in lengtemetingen. Als er een zwaartekrachtgolf langskomt dan worden die buizen iets korter en iets langer. Het woordje ‘iets’ moet hierbij wel gepreciseerd worden. Het gaat om een lengteverschil dat je moet beschrijven met tweeëntwintig decimalen achter de komma. “Het is”, zei Dijkgraaf, “alsof je vanaf de aarde een lengteverschil van één molecuul zou waarnemen op de dichtstbijzijnde ster.” Dat is dan de komisch misnoemde Proxima Centauri die zich op vier lichtjaar van de aarde bevindt. Einstein ontdekte zwaartekrachtsgolven maar achtte de aard daarvan zo subtiel dat hij eventuele metingen rond het verschijnsel onmogelijk achtte. Nou denken u en ik bij golven aan water of desnoods aan lucht. In ieder geval  denken we aan een of andere substantie waarin een golf zich kan voortbewegen. Zo zou je ook bij de zwaartekrachtgolf willen vragen om een spul dat golft. Maar dat spul is er niet. Dat geldt kennelijk ook voor elektromagnetische golven die zich moeiteloos met de snelheid van het licht door de lege ruimte verplaatsen. Waar komen deze zwaartekrachtgolven vandaan? Dijkgraaf antwoordde: “Ze zijn een teken dat er ergens iets heftigs gebeurde. Bijvoorbeeld het op elkaar botsen van twee zwarte gaten. Daarbij komt meer energie vrij dan er is in het hele heelal bij elkaar.” Ik heb de uitzending teruggekeken en ik schrijf op wat ik hoorde. Ik dacht bij deze mededeling: hoe kan dat nou? Want die twee botsende zwarte gaten horen toch bij het heelal? En op andere plekken zal het ook wel gebeuren dus hoe weet je nou dat deze botsing meer energie geeft dan het hele heelal? We gaan verder. Die buizen zitten 250 meter onder de grond omdat daar geen storende trillingen doordringen vanaf het aardoppervlak. Maar aardbevingen dan? De telescoop gaat explosies of heftige gebeurtenissen detecteren die plaatsvonden rond het begin van de tijd, toen er zelfs nog helemaal geen sterren waren. De telescoop kan vertellen waar, en mooier nog, wanneer de betreffende explosie plaatsvond. Dat wil zeggen: we gaan veertien miljard jaar terug in de tijd. Dijkgraaf was laaiend enthousiast: “Over duizenden jaren gaan mensen zeggen: ik wou dat ik in 2025 had geleefd, dan zou ik die eerste zwaartekrachtgolfmetingen hebben meegemaakt.” Ook zal deze telescoop helderheid verschaffen over de 95 procent van het heelal die we niet begrijpen. Dat gaat over ‘donkere materie’ denk ik, waarvan astronomen zeggen dat het er is, maar we weten niet wat het is. Er is ook een kostenplaatje: Nederland geeft één miljard, Vlaanderen enkele honderden miljoenen en Duitsland was niet helemaal duidelijk. Aan de tafel heerste een opgewekte sfeer rond het vrolijk beleden feit dat niemand ook maar vagelijk begreep waar Dijkgraaf het over had. Jeroen Pauw wilde al oversteken naar het volgende item toen Noraly Beyer dat nog even tegenhield met haar vraag: “Wat hebben wij hier aan?” Dijkgraaf kwam met de waarlijk ongelofelijke spin-off die een dergelijk technologisch hoogstandje onvermijdelijk tot gevolg heeft in de techindustrie rond deze betonnen driehoek. En hij verwees naar de enorme vooruitgang op computertechnisch gebied  volgend op de maanlandingen. Daarnaast zei hij: “Het is natuurlijk fantastisch om te weten wat het universum is waarin wij leven en waar wij vandaan komen.” Dat vond ik wel grappig. Als de materiële gebeurtenissen van veertien miljard jaar geleden verklaren waar wij vandaan komen, dan heb ik wel een probleem. Die hele regio van zwarte gaten, donkere materie en zwaartekrachtgolven is voor mij volkomen onbegrijpelijk. Ik zou haast zeggen: als een astrofysische calamiteit van veertien miljard geleden de plek is waar wij vandaan komen, geef mij dan maar Genesis. Want in het scheppingsverhaal snap ik tenminste wat ik niet snap. Ik moest denken aan Becketts verzuchting: ‘De ouwe vragen, de ouwe antwoorden, gaat niks boven.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Als katholiek jongetje leefde ik in een sterk vereenvoudigd christendom Wordt het niet eens tijd te morrelen aan het begrip ‘eerbied voor het leven’? Er bestaat geen filler tegen onze sterfelijkheid</p>]]></description>
      <guid>https://www.trouw.nl/zorg/de-onbegrijpelijke-zwaartekrachtgolven~b9052d78/</guid>
      <pubDate>Thu, 8 May 2025 00:00:00 +0200</pubDate>
    </item>
    <item>
      <title><![CDATA[Als je hele leven die afschuwelijke Holocaust om je nek hangt]]></title>
      <description><![CDATA[<p>In 1994 schreef ik mijn eerste boek. Het Refrein is Hein. Ja, weet ik, maar toen dacht ik dat het een pakkende titel was. Het werd al een jaar later in het Duits vertaald door Steffen Haselbach, een bevriende Duitser. Ik weet niet meer of het ergens besproken werd eigenlijk. Ik kreeg één brief van een Duitse arts die wilde weten wat er precies in dat dodelijke drankje zat dat nogal eens gedronken werd in het boek. Een praktisch ingestelde collega, zeggen we dan maar. Een jaar later werd ik bezocht door een Duitse man die mijn adres had opgevraagd aan mijn uitgever. Hij had zich keurig aangekondigd en vroeg of hij langs mocht komen om eens te praten. Het ging om een zachtaardige schuchtere man die bijna op fluistertoon kwam vertellen hoezeer hij mijn boek over oithanasie waardeerde. Ik waardeerde het ten zeerste dat hij het waardeerde, maar begreep niet goed waarom hij in enigszins vrome termen sprak over het onderwerp. Hij had ook een klein geschenk voor mij meegebracht in de vorm van een cd met liedjes, of liederen, van Abi en Esther Ofarim, een Joods echtpaar dat toen wereldberoemd was. Na een kopje thee nam hij geroerd afscheid en terwijl hij omzichtig onze lastige trap afdaalde keken mijn vrouw en ik elkaar vragend aan. Wat was hier nou eigenlijk gebeurd? Veel langzamer dan nu het geval zou zijn begon het kwartje aan de lange tocht omlaag naar de oplossing van het raadsel van deze biechtende Duitser. Hij had het steeds over oithanasie en niet sterbehilfe. Dat wil zeggen: hij had het over Aktion T4, genoemd naar Tiergartenstraße 4 in Berlijn waar het Naziplan werd beraamd om mensen die misvormd of gehandicapt waren, of die leden aan een vorm van psychiatrische ziekte, te vermoorden. Nou had ik heel wat te berde gebracht in mijn boek, maar daar had ik het toch echt nooit over gehad. Die man moet ergens een klok gehoord hebben, maar had geen idee waar de klepel zat. De cd van Esther en Abi Ofarim was bedoeld om aan te geven dat hij echt helemaal niets tegen Joden had, integendeel. In Wenen waar ik de afgelopen jaren meerdere keren geweest ben op culturele reizen voor huisartsen, bezochten we altijd Steinhof, een uitgebreid complex van psychiatrische klinieken. Pas in 2019 was er in een van de gebouwen een tentoonstelling over de daar gepleegde misdaden in het kader van Aktion T4. Men kwam tot 3200 patiënten die daar vermoord zijn. Toen werkelijk alle artsen en verpleegkundigen die er aan hadden meegeholpen dood waren begon men met huilen en met een Gedenkmal. De meeste betrokken artsen werkten namelijk gewoon door na de oorlog. Oostenrijkers zijn geslepen types, zei Billy Wilder al: ‘Ze hebben de hele wereld wijsgemaakt dat Beethoven een Oostenrijker was en Hitler een Duitser.’ Daar staat de vraag tegenover hoelang we nog moeten doorgaan met te knielen voor de Holocaust? Ik kreeg er iets van een antwoord op toen ik vorige week in de zon op het Spui liep, op weg naar de Dylanfilm, A Complete Unknown. Ik werd in het Engels aangesproken door een charmante dame, van ongeveer mijn leeftijd, dus zeker van na de oorlog. Ze vroeg me naar het Rembrandthuis. Ik ging ook die kant uit en we liepen samen een stukje op. Ik kon haar duidelijke accent niet zo gauw thuisbrengen maar ze bleek een Duitse te zijn, uit München. Ze sprak goed Engels. Hoefde van mij niet. Ze was maar even in Amsterdam legde ze uit, en zei: ‘Ik ga niet naar het Anne Frankhuis.’ Ik wilde zeggen: groot gelijk, want je moet dan een paar uur in de rij staan met schreeuwerige Amerikanen. Maar ze was al verder: ‘Ik moet er misschien wel heen, maar ik wou eigenlijk dat we er over op hielden. Ik heb er genoeg van, na tientallen jaren heb ik er echt genoeg van.’ Ik zei: ‘Ja, dat begrijp ik wel denk ik.’ Wij zullen nooit goed weten wat het is om je hele leven die afschuwelijke Holocaust om je nek te hebben hangen terwijl je er echt helemaal niks mee te maken hebt want je was niet eens geboren. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/zorg/als-je-hele-leven-die-afschuwelijke-holocaust-om-je-nek-hangt~b6a6a5a1/</guid>
      <pubDate>Thu, 1 May 2025 00:00:00 +0200</pubDate>
    </item>
    <item>
      <title><![CDATA[Als katholiek jongetje leefde ik in een sterk vereenvoudigd christendom]]></title>
      <description><![CDATA[<p>Hoewel Pasen theologisch gesproken veel belangrijker was dan Kerstmis vond ik de kerstdagen als kind veel indrukwekkender. ‘Gezelliger’ is geloof ik het betere woord. Het is bijna niet te geloven, maar katholieken leefden in de jaren vijftig van de twintigste eeuw nog altijd in het christendom van de middeleeuwen. Dat wilde onder andere zeggen dat we ons nauwelijks verhielden tot het Oude Testament. In de middeleeuwen werd het Oude Testament immers gelezen als een onfortuinlijke omweg naar het Nieuwe Testament. Op de middelbare school gebruikten we twee Prisma Pockets, allebei even dik, voor het Oude en voor het Nieuwe Testament. Ik had geen idee dat dat vreemd was. In de kathedraal vind je de verwijzingen naar het Oude Testament aan de koude Noordkant. In een glasvenster in Bourges wordt de synagoge afgebeeld als een geblinddoekte vrouw, de kroon valt van haar hoofd, haar staf breekt in stukken, en de tafelen der Wet glijden uit haar handen. Aan de andere kant van het Kruis staat de Kerk in de gedaante van een koningin terwijl zij het bloed uit de wond in Christus’ zij in een kelk opvangt. Een afrekening in het theologische circuit. In Van Eycks Lam Gods wordt het bloed van Jezus ook opgevangen in een kelk.  Dat is twee eeuwen later en er is nogal een verschil in de afbeelding. In Bourges is het een allegorie, een geloofswaarheid. In Gent is die straal bloed zo letterlijk geschilderd dat je je bezorgd afvraagt of dat zo meteen niet over de rand van de kelk heen gaat stromen. We zijn afgedaald naar een gebeurtenis. De theologisch geschoolde kunsthistoricus moet hier maar wat van zeggen. Ik kwam op allerlei vrome prentjes zo veel lammetjes tegen dat het Lam Gods van Van Eyck mij niet bijzonder zou zijn opgevallen. Zo leefde ik als katholiek jongetje in een sterk vereenvoudigd christendom, waarin je zeker niet zelf op avontuur ging in de Bijbel. Wij hadden geen Bijbel in huis. De priester maakte wel uit wanneer er iets uit de Bijbel tot onze zielen zou moeten doordringen. Ik heb een kerkboek bestaande uit 1984 flinterdunne bladzijden, uit 1923, met Al de missen en gebeden van het Romeinsch missaal, de gewone gezangen der H. Mis, de vespers van alle zondagen en alle feestdagen van het kerkelijk jaar, en het feesteigen der Heiligen strak opeengepakt en dichtgemetseld met dezelfde bijbelcitaten die we jaar in jaar uit te horen kregen. Kort na het begin van mijn puberteit slenterde ik weg uit de katholieke kerk. Niet als gevolg van een heldhaftige worsteling met het dogma, maar gewoon omdat ik daar mijn nieuw ontdekte en hartstochtelijk aanbeden helden nooit tegenkwam. Beatles, Stones, Dylan, Hendrix om de belangrijkste maar te noemen. Ik ging in Engeland wonen en daar begon ik eindelijk zelf in de Bijbel te lezen. De King James-versie uit 1611. Het aantrekkelijke van de Engelse versie was dat ik er niet één priester of dominee in vermoedde. Dat was me nooit gelukt in het Nederlands. U weet wel hoe de Nederlandse schilderkunst van de 17de eeuw begraven ligt onder een dikke laag van theedoeken, asbakken, sigarenkistjes, sierborden, theekopjes, sjaals en T-shirts.  Zo lag er voor mij ook een welhaast ondoordringbare laag priesters, dominees, beatmissen en verwrongen erotiek over de bijbelteksten heen. Maar in Engeland had ik daar geen last van. Later las ik in mooi Nederlands Godfried Bomans’ boek Van dichtbij gezien, het hoofdstuk over Jeruzalem. Bomans staat bij het mogelijke graf van Jezus. Hij leest in het Johannesevangelie over de ontmoeting tussen Jezus en Maria Magdalena in de Paasmorgen. Ik had het tafereel nooit tot me door laten dringen totdat Bomans mij erop wees hoe deze twee mensen als bij toverslag oog in oog staan door elk slechts één woord te spreken. En toen zij zich had omgewend zag zij Jezus staan. Maar zij wist niet dat het Jezus was. En Jezus zeide tot haar: ‘Vrouw waarom weent gij? Wien zoekt gij?’ Zij echter meende dat het de tuinman was en zij antwoordde: ‘Heer, als ge hem hebt weggenomen, zeg mij dan waar hij is neergelegd.’ En Jezus sprak tot haar: ‘Maria!’ En zij zag hem aan en antwoordde: ‘Rabbouni!’ Dat is: Meester. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen. Wordt het niet eens tijd te morrelen aan het begrip ‘eerbied voor het leven’? Er bestaat geen filler tegen onze sterfelijkheid Wittgenstein en Paulien Cornelisse laten zien dat we de gekste dingen zeggen</p>]]></description>
      <guid>https://www.trouw.nl/zorg/als-katholiek-jongetje-leefde-ik-in-een-sterk-vereenvoudigd-christendom~ba8c3fe6/</guid>
      <pubDate>Thu, 17 Apr 2025 00:00:00 +0200</pubDate>
    </item>
  </channel>
</rss>
