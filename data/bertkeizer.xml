<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[De hedendaagse hersenaanbidding is een raadsel]]></title>
      <description><![CDATA[<p>Vorige week tekende Pieter Geenen</p>
<p>in vier plaatjes</p>
<p>iets waar filosofen en theologen al een paar eeuwen omheen fladderen. De boodschap: Geest komt uit Brein. En als de Dood Brein ophaalt dan gaat Geest mee. Het feit dat we vastzitten aan het brein is fascinerend, en saai. Fascinerend omdat we een beetje duizelig worden door die onoverbrugbare kloof tussen Geest en Stof.</p>
<p>Het saaie aspect is te wijten aan het feit dat de neurowetenschap alleen maar bevestigt wat er in onze geest omgaat. Wat ik bedoel is dit: om de hersenen in kaart te brengen, zul je moeten beginnen met mentale gebeurtenissen of gedragingen. Dit is de achilleshiel van alle hersenonderzoek. Om er achter te komen wat de functie is van een hersenactiviteit zul je aan de breinbewoner moeten vragen wat zij ervaart of moeten kijken naar wat zij doet.</p>
<p>Probeer je eens voor te stellen hoe een hersenscan eruit zou moeten zien om je in staat te stellen te zeggen: ‘Ik zie duidelijk dat ze advocaat wil worden, het liefst in haar woonplaats’. Gaat niet hè? Wanneer u een kaart van Frankrijk maakt, begint u met de geografie van het land, die u vervolgens codeert in een landkaart. Tussen geestelijke gebeurtenissen en een hersenkaart tref je dezelfde volgorde. Wanneer iemand haar taal verliest, of verlamd raakt, of dementeert, dan kijken we naar de hersenen om te zien wat daar verandert. Alleen naar de hersenen kijken, zonder na te gaan wat er in het leven van de hersenbewoner gebeurt, is zinloos.</p>
<p>Hiermee zijn we meteen van het zogenaamde materialisme af dat hersenonderzoekers zo graag verkondigen. Als er geen geestelijk leven was, dan zou hun hele onderneming onmogelijk zijn. Een steen die zegt: ‘Ik ben helemaal van steen’, is niet helemaal van steen.</p>
<p>Dat saaie van neurowetenschap blijkt bijvoorbeeld bij de studie van het geheugen. In de jaren veertig van de vorige eeuw was Wilder Penfield, een Canadese neurochirurg, bezig met het verwijderen van delen van de hersenen van epilepsiepatiënten. Tijdens de operatie raakte Penfield de hersenen aan met een elektrode. Daardoor herbeleefden patiënten soms een ontstellend gedetailleerde situatie uit hun verleden. Waren dit opgeslagen herinneringen? Onderzoekers realiseerden zich dat de merkwaardige helderheid van deze herbelevingen niet de gangbare intensiteit is waarin onze herinneringen zich presenteren.</p>
<p>Onze herinneringen zijn vaag, veranderlijk, onbetrouwbaar, niet fotografisch, deels gefabriceerd, kortom heel anders dan de merkwaardig heldere taferelen van Penfields patiënten. Men gingen zoeken naar het cerebrale spoor van herinneringen, het engram zoals het wordt genoemd.</p>
<p>Hersenactiviteit bestaat uit het heen en weer reizen van zenuwimpulsen langs dunne vezels van cel naar cel: neuronen en hun verbindingen. We zijn heel geleidelijk aan het ontrafelen hoe complex dit verkeer van zenuwimpulsen precies is. En die complexiteit is mogelijk omdat het aantal mogelijke routes die deze zenuwimpulsen kunnen nemen astronomisch is. Je kunt je voorstellen hoe moeilijk het is om het engram te vinden in deze wirwar van negentig miljard spinnenwebben. Maar ze vonden iets, na een enorme inspanning van jaren waarbij de hersenen van muizen werden onderworpen aan de meest ingenieuze (en wrede) manipulaties, waarna de onderzoekers met de Nobel werden beloond.</p>
<p>In zijn boek</p>
<p>The idea of the brain</p>
<p>, a history beschrijft Matthew Cobb het resultaat. Het onderzoek naar de cellulaire basis van het geheugen benadrukt wat veel psychologische onderzoeken eerder hadden aangetoond: het geheugen is kneedbaar. Het is niet alleen een registratie van gebeurtenissen, het is geconstrueerd en kan onjuist zijn. Het is niet zoals geheugen op een harde schijf in een computer. Enzovoort.</p>
<p>Ik zal niet de enige zijn die zegt: ja, dat wisten we allemaal. Cobb zegt dat dit onderzoek iets benadrukt. Maar dit voorbeeld benadrukt niets anders dan het saaie, dat wil zeggen niet-verrassende karakter van de neurowetenschap. Je kunt niet eens zeggen dat wat we dachten over het geheugen hier wordt bevestigd, omdat de structurele aard van het neurologische correlaat werd bepaald door het geheugen zoals we dat kennen. De hersenkaart wordt immers aan de hand van de geest gemaakt. Het raadsel waar we mee zitten is de hedendaagse hersenaanbidding. Hoe komt het toch dat mensen denken dat ze een geestelijke gebeurtenis beter begrijpen als je laat zien wat er op dat moment (ongeveer) in de hersenen gebeurt?</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-hedendaagse-hersenaanbidding-is-een-raadsel~b39e2603/</guid>
      <pubDate>Fri, 11 Mar 2022 14:35:00 +00:00</pubDate>
    </item>
    <item>
      <title><![CDATA[Bij het sterven van deze islamitische man won het seculiere Westen]]></title>
      <description><![CDATA[<p>In</p>
<p>NRC</p>
<p>van 21 februari werd verslag gedaan van een kort geding aangespannen door familie van een patiënt, die op de intensive care ligt, of lag, in het Erasmus MC. Het gaat om een kluwen van omstandigheden die veel artsen zullen herkennen.</p>
<p>Het betreft meneer X. Zijn leeftijd wordt niet genoemd. Hij werd op 7 december 2021 opgenomen in het Amphia Ziekenhuis in Breda wegens een corona-infectie. Hij moest na twee weken aan de beademing gelegd worden. Hij kreeg ook nog een herseninfarct. Hij leek weinig meer te begrijpen. De artsen zagen geen kans op verbetering. De relatie met de familie was gespannen.</p>
<p>De patiënt werd overgeplaatst naar Rotterdam, waar de gespannen relatie met de familie gewoon intact bleef, want ook in Rotterdam vonden de artsen de situatie hopeloos. Zo hopeloos dat ze de beademing wilden stoppen zodat meneer verlost kon worden uit een lijden dat hoe dan ook in de dood zou eindigen.</p>
<p>En daar lag de oorzaak van de spanning tussen de artsen en de familie. Zij wilden een dergelijke bewuste ingreep die het overlijden zou veroorzaken koste wat kost tegenhouden. In het artikel wordt de naam van de advocaat genoemd: Imad El Boutaibi. Tijdens het kort geding stapt een zoon naar voren om te vertellen dat zijn vader nog wel kon communiceren. In het Arabisch ging dat veel beter.</p>
<p>Meneer X is, zeg ik hier, een moslim. Om de een of andere reden wordt deze aanduiding vermeden in het artikel. Misschien is ‘afkomstig uit een van de landen in Noord-Afrika’ een veiligere aanduiding, hoewel ik niet weet welk gevaar hier dreigt. Moslims menen dat het niet aan de mens is maar aan God om een besluit te nemen over de dood.</p>
<p>Ik heb, door schade en schande, geleerd om bij een dergelijk sterfbed nooit te zeggen: ‘We geven haar morfine zodat ze waardig en zonder pijn of angst komt te overlijden’. Een betere formulering is: ‘We doen wat we kunnen, maar zij is in Gods hand’. Waarna je kunt trachten te marchanderen over hoeveel pijnstilling de familie wil accepteren. Je komt hier zeker niet uit door wanhopig gejammer in de trant van: ‘Maar ziet u dan niet dat ze lijdt? Dat dit hopeloos is?’</p>
<p>Het lukte ons in het verpleeghuis meerdere malen om langs deze geleidelijke weg een min of meer draaglijke situatie te creëren waarin de stervende zo veel morfine kreeg dat ze het bandje met soera’s nog net kon horen. Maar eigenlijk te weinig om comfortabel te zijn. Moslims willen niet gedrogeerd maar wakker het hiernamaals betreden. En geen mens kan een besluit nemen over wanneer dat gaat gebeuren. De meeste andere West-Europeanen willen een pijnloze dood en wat dat hiernamaals betreft, wie dan leeft die dan zorgt.</p>
<p>In Rotterdam zag je de ontmoedigende botsing tussen deze twee visies. De arts zei in de rechtszaal: ‘Het kan zijn dat lijden in onze visie iets anders is dan in die van u. Ik kan het mijn verpleegkundigen niet langer aandoen om door te behandelen.’</p>
<p>De familie wil dit hemeltergende besluit, deze vloek die nu geheel onnodig boven het lot van hun vader hangt, proberen af te wenden. Vandaar dat zij zich rond het sterven van hun geliefde in de monsterlijke omgeving van een rechtszaal bevinden.</p>
<p>Je komt hier niet uit door te zeggen dat doorbehandelen medisch zinloos is. Mijn idee van medisch zinloos is: een paracetamolletje op de voordeur plakken en dan hopen dat de pijn weggaat. Maar of de beademing waar de artsen mee willen stoppen medisch zinloos is? Dat ligt er aan wat je daarmee bedoelt. Als je vindt dat beademen en intraveneus voeden pas moet stoppen wanneer er een onherstelbare hartstilstand is opgetreden (God heeft zijn besluit genomen) dan is beademen allerminst zinloos.</p>
<p>De rechter besloot dat de arts gelijk heeft. Ik vind dat terecht. Maar, je moet dan wel onder ogen zien dat het overlijden van hun man en vader in de ogen van zijn familie vreselijk is verlopen. Dat hij in hun ogen stierf omdat men niet langer voor hem wilde zorgen. Een ernstig vergrijp dat ze vergeefs probeerden te verhinderen. Seculier West-Europa ‘wint’. En de Europese moslim betaalt de prijs.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/bij-het-sterven-van-deze-islamitische-man-won-het-seculiere-westen~b6d90b76d/</guid>
      <pubDate>Fri, 4 Mar 2022 15:22:00 +00:00</pubDate>
    </item>
    <item>
      <title><![CDATA[Deze arts was zo naïef om te vertellen hoe de euthanasie precies gegaan was]]></title>
      <description><![CDATA[<p>Euthanasie mag in Nederland, maar je moet na afloop wel aan de autoriteiten vertellen wat je gedaan hebt. Het maakt daarbij niet uit of de man of vrouw in kwestie stierf doordat de arts een overdosis toediende, of doordat de arts een drankje overhandigde waarin de overdosis zit. De Regionale Toetsingscommissies voor Euthanasie (RTE) publiceren regelmatig een samenvatting van oordelen die ze belangwekkend vinden. Dat bleek onlangs zo te zijn bij oordeel 2022-007. Waarbij we de 007 voor lief nemen als een grappige kanttekening van het toeval bij een situatie die inderdaad iets te maken heeft met het begrip</p>
<p>license to kill</p>
<p>.</p>
<p>Wat gebeurde er in 2022-007? Dokter Jansen is huisarts voor mevrouw Pietersen, namen verzonnen. Mevrouw is 85 jaar oud. Zij lijdt aan de ziekte van Parkinson. De medicatie hielp aanvankelijk wel, maar nu niet meer. Bij verhoging van de dosis krijgt ze nare hallucinaties, een bekende bijwerking die altijd op de loer ligt bij dit type medicatie. Ze had nog veel meer problemen: ze was incontinent voor urine, waarvoor ze een katheter kreeg. Haar geheugen werd slechter. Ze kon nog maar met moeite zelfstandig uit bed komen. Ze kwam de deur niet meer uit.</p>
<p>Ze zorgde altijd voor haar man, maar die was recentelijk in een verpleeghuis opgenomen. Zonder de zorg voor haar man ervoer zij haar leven als leeg en zinloos. Mevrouw sprak al zo’n vier jaar met haar arts over de mogelijkheid van euthanasie. En nu deed ze dan een daadwerkelijk verzoek. Dokter Jansen was extra voorzichtig en vroeg een psychiater in consult. Die stelde dat mevrouw niet depressief was en wilsbekwaam. Ook de Scen-arts meende dat aan alle wettelijke voorwaarden was voldaan. Mevrouw kreeg het drankje.</p>
<p>Tot zover niks aan de hand. Toen ging dokter Jansen over tot een manoeuvre die de indruk maakt alsof iemand zich nogal uitdrukkelijk in zijn eigen voet schiet. Hij schreef als toelichting bij de feiten dat de euthanasiewens van mevrouw voor een deel bestond op basis van de ziekte van Parkinson en voor een deel op basis van een voltooid leven.</p>
<p>Hij was het eigenlijk niet helemaal eens met de mening van de Scen-ars en de psychiater die beiden vonden dat het verzoek binnen de wet paste. Om nu mevrouw, de RTE en zichzelf gelukkig te houden besloot hij mevrouw het drankje te overhandigen bij wijze van compromis. Zijn idee was: dan doet ze het toch zelf, en daar kan ik wel mee leven.</p>
<p>Dokter Jansen kent de wet niet goed: injectie en drankje hebben precies dezelfde status. Je kunt het drankje dus niet inzetten als een manier om minder verantwoordelijkheid te dragen voor het gebeuren. Verder lijkt hij niet te weten dat de wet eist dat de arts ervan overtuigd is dat het gaat om een weloverwogen en vrijwillig verzoek en dat er echt geen andere oplossing is voor het lijden. Jansen gaf, in gesprek met de RTE, juist aan dat hij daar niet van overtuigd was, vandaar het drankje. De RTE kon niet anders zeggen dan dat hij onzorgvuldig had gehandeld.</p>
<p>Laten we hopen voor dokter Jansen dat dit niet tot verdere juristerij leidt. Hij heeft de wet wel overtreden, maar er is overduidelijk geen slachtoffer, behalve dan de arts zelf, die nu misschien erg beroerd slaapt.</p>
<p>Wat mij een beetje dwarszit is mijn eigen reactie: stomme streek, zo moet je dat natuurlijk niet doen! Maar intussen herken ik iets in deze gang van zaken dat mij als euthanasie verlenende arts ook wel is overkomen. Ook in euthanasieland heb je grensgevallen. Situaties waarin je doordrongen bent van de hopeloosheid van het lijden van een mens die om de dood vraagt, maar waar je ook wel ziet dat dit niet echt onder de wet valt.</p>
<p>Je weet dat je dan in je rapportage niet te hard moet roepen dat de man of vrouw eenzaam is of verdrietig of gewoon levensmoe. Je past je formuleringen een beetje aan zodat de RTE er niet over struikelt. Dokter Jansen was zo naïef dat hij dacht: ach, ik vertel maar gewoon hoe het gegaan is en wat ik er echt van vind. Ik hoop dat het geen verdere ellende voor hem oplevert.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/deze-arts-was-zo-naief-om-te-vertellen-hoe-de-euthanasie-precies-gegaan-was~b3043544/</guid>
      <pubDate>Fri, 25 Feb 2022 14:12:00 +00:00</pubDate>
    </item>
    <item>
      <title><![CDATA[Hoe goed we ook kijken naar wat de zenuwcellen precies doen, de smaak van vanille zul je daar nooit aantreffen]]></title>
      <description><![CDATA[<p>Als u zich eens op een heel andere manier op uw hoofd zou willen krabben dan is Matthew Cobbs boek</p>
<p>The idea of the brain – a history</p>
<p>, een perfecte aanleiding.</p>
<p>Sommige dingen in ons zenuwstelsel zijn goed te begrijpen. De kniepeesreflex bijvoorbeeld. De dokter tikt met dat hamertje op de pees. Die tik wordt een prikkel in een zenuw die naar het ruggenmerg loopt. Daar wordt die prikkel doorgegeven aan een andere zenuwcel. Vanuit die zenuwcel loopt er een prikkel naar uw bovenbeenspier die zich vervolgens samentrekt zodat de schoppende beweging ontstaat.</p>
<p>Dat doorgeven van die prikkel naar een andere zenuwcel gebeurt via een uitloper van de cel, een axon. Alle zenuwcellen hebben lange uitlopers, axonen. Grofweg gesproken vormt zo’n reflexboog een mooie samenvatting van hoe onze hersenen werken. Prikkel van buiten (reflexhamer, licht, geluid, geur, pijn, smaak) gaat via een axon naar de zenuwcel die de prikkel weer doorgeeft aan een andere zenuwcel die de prikkel via een van zijn axonen weer doorgeeft aan andere zenuwcellen. Dit prikkelverkeer kan eindigen in een handeling, een spier trekt samen.</p>
<p>U hoort de deurbel, via uw oor wordt het geluid omgezet in prikkels die op reis gaan binnen uw hersenen en die resulteren in prikkels die de hersenen weer verlaten om een aantal spierbewegingen in gang te zetten: boek neerleggen, televisie zachter zetten, opstaan, naar de voordeur lopen.</p>
<p>Hoe die prikkels naar uw hersenen toe gaan en hoe ze eruit komen snappen we wel. Dat gebeurt via de zenuwen. Het probleem van hersenonderzoek is na te gaan wat er gebeurt met de prikkels in uw hersenen. Bij de reflex is die vraag gauw beantwoord, de prikkel wordt doorgegeven aan een andere zenuwcel in het ruggenmerg die een uitloper heeft naar uw bovenbeenspier. Kind kan de was doen.</p>
<p>Maar die deurbel, hoe leidt dat geluid tot opstaan uit uw stoel? De geluidstrilling leidt tot prikkels die door zenuwcellen worden voortgeleid. En hersenonderzoekers beginnen te ontdekken dat het tot nu toe vrijwel onmogelijk is om uit te zoeken welke zenuwcellen aan de gang gaan naar aanleiding van die bel. Hier een citaat van Sophie Scott, neurowetenschapper aan University College London. Zij probeert de zenuwprikkels op te sporen die ontstaan door geluid: ‘Vandaag las ik iets over prikkelroutes die in het oor beginnen. Al na één zenuwcel breekt de hel los. De prikkel gaat naar acht verschillende zenuwcelsoorten en vijf verschillende verwerkingsstromen waarbinnen de verschillende toonhoogtes gescheiden vertegenwoordigd blijven, en dat is nog maar het begin! Hoe krijgen wij ooit iets te horen?’</p>
<p>Het is zo ingewikkeld omdat elke zenuwcel soms wel soms niet een prikkel doorgeeft. Prikkels worden doorgegeven via synapsen, kleine spleetjes tussen zenuwuiteinden. Die synapsen zijn gevuld met stofjes (neurotransmitters) die het doorgeven van een prikkel bemoeilijken of makkelijk maken. Dit betekent dat je binnen een netwerk van zenuwcellen en hun uitlopers in een mum van tijd met een astronomische hoeveelheid mogelijke prikkelroutes te maken krijgt.</p>
<p>Het muizenbrein is door onderzoekers opgesplitst in 737 gebieden. In 4 procent van die gebieden meent men te weten hoeveel zenuwcellen zich daar bevinden. En die getallen lopen hopeloos uiteen. Ook bij de wat eenvoudigere hersenen van insecten of wormen blijft het samenspel van zenuwcellen een moeilijk op te lossen probleem. Martin Rees, een astronoom, zei niet voor niets: ‘Het kleinste insect is ingewikkelder dan een heel sterrenstelsel’.</p>
<p>Onze hersenen bevatten negentig miljard zenuwcellen en honderd triljoen synapsen. Volgens Cobb zijn deze aantallen overigens niet meer dan grove gissingen. Maar het idee dat we de verbindingen in dit astronomische labyrint ooit per synaps in kaart zouden kunnen brengen is voorlopig onhaalbaar. De MRI-scan waar we zo gefascineerd naar kijken biedt hier geen uitkomst. Wat deze scanners in beeld brengen is een verandering in de stofwisseling van enkele miljoenen zenuwcellen tegelijk. Daar word je niet wijzer van.</p>
<p>Voor de filosoof is de allerlastigste vraag hiermee nog niet aan bod gekomen. Hoe goed we ook kijken naar wat de zenuwcellen precies doen, de smaak van vanille zul je daar nooit aantreffen. Want al weten we precies hoe die miljarden prikkels heen en weer flitsen in deze gigantische flipperkast, dan nog hebben we geen idee hoe dit alles kan leiden tot wat wij noemen geestelijk leven.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/hoe-goed-we-ook-kijken-naar-wat-de-zenuwcellen-precies-doen-de-smaak-van-vanille-zul-je-daar-nooit-aantreffen~b24bbfcf/</guid>
      <pubDate>Fri, 18 Feb 2022 12:19:00 +00:00</pubDate>
    </item>
    <item>
      <title><![CDATA[Welke traditie behoeden de om de hete brij draaiende bisschoppen eigenlijk?]]></title>
      <description><![CDATA[<p>In de</p>
<p>Trouw</p>
<p>van vorige week vrijdag</p>
<p>werden twee bisschoppen keurig door Stijn Fens en Maaike van Houten geroosterd. Ik had met ze te doen. Ik moet hier een aanzienlijke belangenverstrengeling melden: ik kom uit een katholiek gezin. Het kleinsteedse katholicisme waarin ik opgroeide is voor mij grotendeels een dierbare herinnering. Ik ben nooit onheus betast door een priester.</p>
<p>Ik vergeet nooit de dag waarop kapelaan Wedemeijer bij ons thuis kwam vertellen dat ik misdienaar mocht worden. Ik vond het een eer. Ons hele leven draaide om de liturgische kalender van de katholieke kerk. Wat wij ervoeren als de seizoenen werd evenzeer gekleurd door wat er in de kerk gebeurde als door de gebeurtenissen in de natuur. Kerstmis en Pasen waren maar twee kerkelijke feesten in een weldoordachte serie van bijzondere vieringen die het hele jaar omspanden. Priesters waren bovengemiddeld goede mannen die een bijzondere connectie hadden met God zelf. Ik was overtuigd van de heiligheid van een geconsacreerde hostie. Dat er na de communie altijd wat resten van de hostie aan mijn verhemelte bleven kleven, weet ik aan mijn eigen onhandigheid. Ik zou die restjes voor geen geld met een vinger durven los te maken. Een van mijn broers zong een galmend</p>
<p>Tantum ergo</p>
<p>in bad. Hij kan het nog steeds. In de huiskamer stond een flink Heilig-Hartbeeld waarvoor een klein elektrisch kruisje dag en nacht aangaf dat Jezus altijd in de buurt was.</p>
<p>Als vervelende puber wierp ik het geloof met een sierlijke boog van mij af, daarbij flink geholpen door de soundtrack van de zestiger jaren. Met The Beatles viel misschien nog wel te onderhandelen, maar na The Stones was elke vorm van religie een lachertje. Ik had het geluk dat mijn puberteit precies samenviel met een veel bredere puberteit waarin een hele generatie van alles van zich afschudde: de sixties.</p>
<p>Ik werd ook de kerk uit geholpen door de paters kruisheren bij wie ik op school zat. De paters wilden ons opvoeden tot een weerbare intellectuele elite die de kerk verder zou dragen in de nu volgende eeuwen. Wij werden gemaand niet naar de mis te gaan omdat dat nu eenmaal moest, maar omdat wij ten diepste doordrongen waren van etc. Nou, dat hoefden ze maar één keer te zeggen.</p>
<p>De Olympische godsdienst overkwam iets vergelijkbaars. De Olympiërs zijn voorgoed in het museum opgeborgen. Hun regime is van zo lang geleden, dat we iemand die nu in alle ernst zegt een os aan Zeus te gaan offeren omdat hij door Athene wordt gedwarsboomd, als onbegrijpelijk of lichtelijk gestoord zouden ervaren. Maar dat oordeel vellen we niet over de hoofdrolspelers in de</p>
<p>Ilias</p>
<p>. Nee, want die dachten dat het Olympische circus echt bestond.</p>
<p>Die gezellige kerk uit de jaren vijftig bleek achteraf ook maar een gewone club te zijn. Ja, maar wel met een pijl die naar boven wijst! Zeker, maar daar is niks. Een club die gewoon in het lullige rijtje kan gaan staan van kostscholen, opvoedingsinstituten, turnverenigingen, zangcompetities, weeshuizen en voetbalclubs, als we het hebben over beschadigende bejegening van weerloze jonge mensen.</p>
<p>En wat die pijl naar boven betreft: al wijst die wel degelijk naar een unieke aanwezigheid, dan wordt het des te lastiger om uit te leggen waarom dat hier op aarde niets, maar dan ook helemaal niets uitmaakt voor het gedrag van de clubleden. Het percentage naarlingen is precies even hoog onder huisschilders, binnenhuisarchitecten, priesters, jeugdleiders, artsen en dominees. Ik maak een uitzondering voor makelaars. Dit percentage blijft even hoog als er een pijl naar boven op het clubshirt staat.</p>
<p>Ik had met die bisschoppen te doen, omdat ze vinden dat ze om deze hete brij heen moeten draaien, onder het hopeloze motto dat ze een oude traditie behoeden. Welke traditie eigenlijk? Ze staan tegenover de vraag of er wel iets is daarboven. Daar kun je je nog wel uit wurmen. Maar dat lukt niet met de vraag: waarom doen jullie zo onbegrijpelijk liefdeloos tegen sommige mensen? Steven Weinberg zei: “Met of zonder religie zullen goede mensen goede dingen doen en slechte mensen slechte dingen, maar religie lukt het om goede mensen slechte dingen te laten doen”. Ik denk dat deze twee goede mannen daar een bedroevende illustratie van leverden.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/welke-traditie-behoeden-de-om-de-hete-brij-draaiende-bisschoppen-eigenlijk~b2351783/</guid>
      <pubDate>Fri, 11 Feb 2022 12:29:00 +00:00</pubDate>
    </item>
    <item>
      <title><![CDATA[Ik dacht dat de generatie na ons zich niet zou laten vermalen in de medische opleidingsmachine]]></title>
      <description><![CDATA[<p>In het</p>
<p>Nederlands Tijdschrift voor Geneeskunde</p>
<p>schreef Pieter van Eijsden, neurochirurg, een redactioneel over het artsenvak, onder de veelzeggende titel: Ronde blokken door vierkante gaten. Hij spreekt zeer beeldend over ‘de lange opleidingstunnels’ waarin je zo’n 10 jaar vertoeft voordat je specialist bent.</p>
<p>De benarde vraag is: wat is er van mij en mijn idealen nog over als ik aan de andere kant de tunnel uit kom? Wie was ik ook alweer toen ik de tunnel in ging? Kan ik dit werk fysiek aan? Hoe doe ik dat straks als ik moeder of vader ga worden? Van Eijsden zegt over zichzelf: ‘Ik voelde mij zelf tijdens mijn opleiding als een rond blok dat door een vierkant gat werd geslagen. Ik kwam er hoekiger uit dan ik erin ging en het heeft veel tijd gekost om dat weer een beetje bij te schaven.’</p>
<p>Ik ben bang dat vrijwel alle artsen zich hierin herkennen. Ik heb zelf gemazzeld tijdens mijn opleiding. Ik ben na de coschappen nooit de opleidingstunnel in gegaan die tot een klinisch specialisme leidt. Niet dat ik me niet wilde specialiseren.</p>
<p>Bij mijn coschap interne geneeskunde dacht ik: ik word internist. En bij chirurgie dacht ik: ik word chirurg. Dat zegt veel over de sfeer die ik bij die vakken aantrof. Dat ik terugdeinsde voor de tunnel kwam niet door mijn superieure wijsheid, maar door mijn leeftijd.</p>
<p>Ik was 24 toen ik begon met geneeskunde. Ik had daarvoor 2 jaar gewerkt en filosofie gestudeerd. Ik was wat minder makkelijk om te duwen dan mijn jaargenoten die meestal nog maar net de ouderlijke woning hadden verlaten.</p>
<p>Het zal in andere vakken ook zo zijn, maar vooral in geneeskunde is er voor de beginner geen ontkomen aan een diepe huiver bij de gedachte wat je vak soms met zich meebrengt aan verantwoordelijkheid voor de zieke mensen die zich aan jou toevertrouwen. Je weet bijna zeker: dat red ik nooit. En dat gevoel wordt aardig aangewakkerd als je ziet met welk een kunde, gemak en soms charme, je opleiders zich weten te bewegen in een wereld die vol vreselijke risico’s zit.</p>
<p>Die opleiders maken op hun beurt graag gebruik van dit ontzag om zichzelf wat hoger op te vijzelen als, zowel vaktechnisch als moreel, zeer hoog timmerende mensen bij wie jij waarschijnlijk nooit in de buurt zult weten te komen. Heerlijk dit. Onze hoogleraren waren zó afschrikwekkend goed in hun werk dat je nauwelijks durfde toe te geven dat jij ook arts wilde worden. Professor X zei dan ook graag tegen de arts die haar of zijn bul in ontvangst nam: ‘Ik zal de mensheid waarschuwen dat u er aan komt’. En professor Y riep op een volle zaal tegen een zenuwachtige coassistent: ‘U moet dubbel nul voor uw naam laten zetten: license to kill!’</p>
<p>Dit bleef natuurlijk niet zo doorgaan als je eenmaal als arts-assistent aan je opleiding tot specialist was begonnen. Maar ik kreeg wel de indruk dat je als arts, werkend in een ziekenhuis, pas ergens rond je 55ste zoveel bewegingsvrijheid had veroverd dat je eindelijk de zaken zou kunnen aanpakken zoals jij dat zelf wilde. Tot dat moment moest je meedraven in een meedogenloze carrousel waarin je nooit even kon stoppen want dan werd je meteen omver gelopen.</p>
<p>Dit vond ik allemaal al akelig genoeg, maar er kwam nog iets bij. Ik was als de dood voor werkweken van zeventig uur waarnaast ik het zicht zou verliezen op wat ik beschouw als een essentieel geestelijk dieet. Stel je voor dat je al je culturele voedsel zou moeten halen uit de vluchtig gelezen weekendbijlage van de krant. Nachtmerrie. Wij waren de generatie die als eersten tegen een specialistenopleiding durfden te zeggen: ‘Hou het maar, ik wil ook vóór mijn pensioen een boek kunnen lezen’. En ik dacht zowaar dat de generatie na ons zich niet zou laten vermalen in de medische opleidingsmachine. Dat is kennelijk ijdele hoop. Van Eijsden pleit voor het coachen van arts-assistenten, waarbij het niet alleen moet gaan om burn-out-preventie maar waarin er ook ruimte moet zijn voor heel andere vragen. Weet ik nog waarom ik toen wilde gaan dokteren? Klopt daar nog iets van? Of zit ik nou alweer in een tunnel?</p>
<p>Bert Keizer is filosoof en arts bij het Expertisecentrum Euthanasie. Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ik-dacht-dat-de-generatie-na-ons-zich-niet-zou-laten-vermalen-in-de-medische-opleidingsmachine~be5d2d99/</guid>
      <pubDate>Fri, 4 Feb 2022 01:00:00 +00:00</pubDate>
    </item>
    <item>
      <title><![CDATA[Doe niet zo neerbuigend over psychiatrische problemen]]></title>
      <description><![CDATA[<p>Menno Oosterhoff is psychiater en lijdt zelf ook aan een psychiatrische aandoening. Hij heeft een dwangstoornis. Ik verklap geen beroepsgeheim, hij heeft er een boek over geschreven onder de titel</p>
<p>Vals Alarm</p>
<p>.</p>
<p>Ja, zijn boektitels zijn altijd raak. Zo heet zijn nieuwe boek:</p>
<p>Ik zie anders niks aan je</p>
<p>– over psychische aandoeningen en het brein. Oosterhoff wil uitleggen hoe dat zit met psychische aandoeningen en onze hersenen en waarom ze eenzelfde waardering verdienen (in allerlei opzichten) als somatische aandoeningen. Door de link te leggen naar de onderliggende hersenactiviteit wil hij graag bewerkstelligen dat we eindelijk eens ophouden om met een zeer bepaalde negativiteit naar psychiatrische problemen te kijken.</p>
<p>Die negativiteit bestaat in de omstanders die een beetje neerkijken op psychiatrische problemen. En helaas vind je die negativiteit even sterk in de lijders die zich schamen voor hun psychische probleem. Op een verjaardag wil je het best over je versleten knie hebben, maar je depressie of dwangstoornis breng je niet zo gauw te berde. Oosterhoff vecht tegen deze schadelijke benadering onder het motto: ‘beter begrip zorgt voor meer troost’.</p>
<p>Om dat te illustreren komt hij met aansprekende voorbeelden van psychische aandoeningen en wat die betekenen in een mensenleven. Hij haalt er makkelijk zijn eigen probleem bij en dat werkt overtuigend en bemoedigend.</p>
<p>Wat die relatie tussen psychische aandoeningen en de hersenen betreft: het is een mijnenveld waar tot nog toe niemand zonder kleerscheuren doorheen wist te manoeuvreren. Want je zult dan je voet moeten zetten op maar liefst twee beruchte filosofische bananenschillen: de vrije wil en het lichaam/geest probleem.</p>
<p>Oosterhoff beschrijft deze problematiek met twee treffende woorden: hersenist en hersenola. We doen eerst de hersenist. Het woord is afgeleid van de pianist of de machinist. Deze twee zijn actief in een situatie waarin een mens een instrument bestuurt. Wie de hersenen als een te bespelen instrument beschouwt die gaat er vanuit dat hersenactiviteit van boven af in gang wordt gezet door de geest. Oosterhoff zegt onomwonden: ‘Ik vind het prettig en verhelderend de geest te zien als de hersenist.’</p>
<p>Psychische aandoeningen ontstaan wel via de hersenen, maar niet dóór de hersenen. Zoals je van A naar B gaat via de auto, niet dóór de auto. Het lastige van deze visie is dat we in de hersenen nooit iets tegenkomen dat suggereert dat daar een geest bezig is.</p>
<p>Even onbegrijpelijk is de tweede versie waarbij we spreken van de hersenola. Het woord komt van de pianola, een piano die afloopt als een wekker. Als je dit beeld combineert met het feit dat alle geestelijke activiteit uit de hersenen komt dan loopt dus ons hele geestelijke leven af als een wekker? Wat krijgen we nou? Als dat zo is, dan zijn al mijn besluiten al voorgeprogrammeerd door die verrekte hersenen die altijd maar doormalen? Wat blijft er dan over van mijn besluiten, MIJN besluiten? Er valt nauwelijks te leven met deze voorstelling van zaken.</p>
<p>Hoewel je wegens die hersenola dus geen vrije wil hebt en nooit kunt worden aangesproken op wat je doet, maken we in het dagelijks leven wel degelijk een onderscheid tussen ‘jouw schuld’ en ‘je kon er niks aan doen’. De man die door een epileptische aanval in de supermarkt een rek met wijnflessen omver schopt zegt terecht: ‘dat kwam door mijn hersenen’. Maar als hij even later een fles wijn onbetaald mee naar huis probeert te nemen dan vinden we ‘dat kwam door mijn hersenen’ een rotsmoes.</p>
<p>Terug naar hersenen, geest en de dokter. Het is nu ongeveer zo dat geestestoestanden die we kunnen herleiden tot aantoonbare hersenveranderingen onder de neuroloog vallen. Denk aan epilepsie, dementie, of de ziekte van Parkinson. Terwijl geestestoestanden die natuurlijk ook uit de hersenen komen maar waarvan we (nog) niet goed weten waar het dan precies zit, bij de psychiater belanden. Waarbij er onvermijdelijk een lastig tussengebied is.</p>
<p>Maar of geestelijk leven nou dóór of via de hersenen ontstaat, Oosterhoff benadrukt dat medicatie in veel situaties een aanzienlijke verlichting kan betekenen. Het ontwapenende is dat hij vertelt over zijn eigen aanvankelijke weerstand tegen medicatie, die zijn leven wel degelijk draaglijker maakte. Waarmee hij zijn belangrijkste thema nog eens benadrukt: mensen doe niet zo raar over psychiatrische aandoeningen, je maakt het alleen maar erger.</p>
<p>Bert Keizer is filosoof en arts bij het Expertisecentrum Euthanasie. Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/doe-niet-zo-neerbuigend-over-psychiatrische-problemen~bfd301ed/</guid>
      <pubDate>Fri, 28 Jan 2022 10:35:00 +00:00</pubDate>
    </item>
    <item>
      <title><![CDATA[Na een botbreuk bij een oudere is een liefdevolle verzorging soms beter dan een revalidatie]]></title>
      <description><![CDATA[<p>Het regent proefschriften in geneeskunde en soms gaat het over iets dat even belangrijk als begrijpelijk is. Henk Jan Schuijt, een jonge arts, schreef een proefschrift onder de titel</p>
<p>A culture change in geriatric traumatology</p>
<p>wat we vertalen als:</p>
<p>Een andere aanpak van botbreuken in oudere mensen</p>
<p>. Met oudere mensen doelt hij op 65-plussers en met botbreuken bedoelt hij vooral de gebroken heup, maar ook de gebroken arm of het gebroken bekken, botbreuken die vrijwel allemaal het gevolg zijn van een val.</p>
<p>Voordat we kijken naar die andere aanpak, eerst een blik op de meest gangbare aanpak. Meneer Jansen is tachtig, verloor een jaar geleden zijn vrouw, hij ziet slecht, hij beweegt moeizaam, maar loopt nog wel naar de buurtsuper. Zijn woning is een chaos. Overal liggen oude kranten, half of niet geopende kant-en-klaarmaaltijden, pizzadozen, lege melkpakken etc. Hij weigert thuishulp. Zijn kinderen wonen in andere delen van het land. Kennelijk beseft niemand dat hij het niet meer op een rijtje heeft. Zijn vrouw zorgde ervoor dat hij zowel geestelijk als lichamelijk redelijk overeind bleef. Maar nu? In het gootsteenkastje staan tien pakken suiker. In het vriesvak van zijn koelkast tref je vier rollen wc-papier. De wc is al dagen niet meer doorgetrokken. Op een avond struikelt hij over iets in de rommel in de huiskamer. Hij wordt pas de volgende dag door de buurvrouw aangetroffen. Die belt 112. Hij belandt op de Spoedeisende Hulp. Daar zien ze de gebroken heup. Hij is nu echt totaal de weg kwijt. Weet niet waar hij is of wat ze hem gaan aandoen. Zijn zoon en dochter bemoeien zich telefonisch met de situatie en stemmen in met de operatie. De heup wordt via een botschroef weer hersteld. Na de operatie knapt hij geestelijk niet op, integendeel. Terug naar huis gaat niet. Hij wordt naar een revalidatie afdeling in een verpleeghuis overgeplaatst. Revalideren lukt niet, want hij snapt de instructies niet. Hij eet slecht en raakt steeds verder in de versukkeling. Zeven weken na de ingreep overlijdt hij aan wat de arts daar maar een longontsteking noemt. Zo gaat dat nou eenmaal, zeggen we dan.</p>
<p>Nee, zegt collega Schuijt, dat kan ook anders. De botbreuk is niet het belangrijkste aspect van deze situatie. Daar gaat ten onrechte alle aandacht naar uit, hij wordt zelfs geopereerd. Er is veel meer aan de hand. Die man woont alleen, hij is dementerend, hij eet slecht, hij ziet slecht, hij beweegt slecht en zijn botbreuk is een laatste noodlottig signaal uit een lichaam dat op weg is naar het einde. De traditionele aanpak leidt eigenlijk alleen maar tot een even duur als oncomfortabel sterfbed.</p>
<p>Schuijt doet een aantal suggesties. Besluitvorming in de acute fase moet niet alleen gebaseerd worden op de röntgenfoto. Meneer Jansen kan zelf helemaal niets meer besluiten en zijn kinderen moeten het telefonisch zien te doen. Ouderen moeten in de niet-acute fase voor hun naasten en hun arts duidelijk maken wat ze willen in noodsituaties. Als de crisis eenmaal is losgebarsten en je ligt angstig en met veel pijn op de Spoedeisende Hulp dan lukt het niet meer om rustig na te denken. Dit lijkt me niet makkelijk te realiseren voorbij een verbod op reanimatie of IC-opname.</p>
<p>Belangrijker is wat Schuijt te melden heeft over geriatrische medebehandeling van ouderen met een botbreuk. De geriater kijkt niet alleen naar de röntgenfoto maar ook naar de vermagerde, ongeschoren, onfris ruikende, angstige, viezig geklede in zichzelf monkelende man. Hoe laat is het eigenlijk in dit mensenleven? Deze man is onherroepelijk op weg naar zijn einde. Het kan zijn dat hij voor een goede pijnbestrijding toch geopereerd zal moeten worden. Maar daarna moet er alles aan gedaan worden om het hem makkelijk te maken. Dus niet ‘revalideren’ want dan gaan ze hem opjagen om hem weer terug naar huis te krijgen, waar hij het reeds lang niet meer redde. Nee, hij moet naar een psychogeriatrische afdeling van een verpleeghuis waar hij liefdevol verzorgd wordt. Dan overlijdt hij misschien ook na een paar maanden, maar in die maanden is er niet steeds vergeefs aan hem getrokken om hem een kant op te krijgen die hij gewoon niet meer op kon.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen. Dit is zijn duizendste column voor Trouw.</p>]]></description>
      <guid>https://www.trouw.nl/nieuws/na-een-botbreuk-bij-een-oudere-is-een-liefdevolle-verzorging-soms-beter-dan-een-revalidatie~b67b8142/</guid>
      <pubDate>Fri, 21 Jan 2022 14:13:00 +00:00</pubDate>
    </item>
    <item>
      <title><![CDATA[Goed nieuws: geen reclames van Big Pharma meer in het Nederlands Tijdschrift voor Geneeskunde]]></title>
      <description><![CDATA[<p>In 1972 begon ik met de studie geneeskunde. Het duurde even voordat ik een eerste blik wierp in medische tijdschriften. Ik had eerder filosofie gestudeerd. In die studie werd je vanaf dag één de tijdschriften in gestuurd. Tijdschriften die vrijwel uitsluitend gevuld waren met vervelende teksten over grote denkers, meestal geschreven door aanmerkelijk kleinere denkers. Je trof daar echter geen reclames. Er waren geen advertenties in de stijl van ‘Neem toch Heidegger’ of ‘Aarzelt u over God? Lees Kierkegaard’ of ‘Bent u zeker over God? Probeer Nietzsche’.</p>
<p>In de geneeskunde ligt dat anders. Toen ik voor het eerst bladerde in het</p>
<p>Nederlands Tijdschrift voor Geneeskunde</p>
<p>(opgericht in 1856) schrok ik me een ongeluk. Voordat ik met de studie begon dacht ik in alle ernst dat geneeskunde een wetenschappelijke discipline was waarbinnen advertenties niets kunnen betekenen omdat de therapieën die men biedt niet gebaseerd zijn op de quatsch waarmee wasmiddelen worden aangeprezen. Wat artsen patiënten aanbieden is gebaseerd op klinisch onderzoek met eenduidige uitkomsten.</p>
<p>Dacht ik. Dat morfine helpt tegen pijn hoef je niet in een reclameboodschap te verkondigen, want we weten het al 5000 jaar via heel erg veel ervaring. Ik heb er jaren over gedaan om de aard van de medische praktijk wat beter in de gaten te krijgen. Er is wel degelijk een wetenschappelijke kern waarbinnen de behandeling die je aanbiedt aantoonbaar zinvol is. Maar je hebt het nog niet gezegd of ‘aantoonbaar’ en ‘zinvol’ blijken oprekbare begrippen te zijn. En dat oprekken gebeurt omdat de dokter niet kijkt naar een machine die moet blijven draaien, maar naar een mens met gevoelens van angst, hoop en liefde.</p>
<p>Bij de dokter is de meeste van deze niet zelden angst, in de patiënt, en soms ook in de dokter.</p>
<p>Veel geneeskunde is eigenlijk nep. Een alledaags voorbeeld: u hoest meer dan anders, u bent een beetje grieperig. Koorts? Nah, niet echt. Toch maar naar de dokter. Zij beklopt en beluistert uw longen en u krijgt antibiotica.</p>
<p>Maar nu de wetenschap: kloppen en luisteren helpt niet om uit te maken of het om een virus of een bacterie gaat. Als ze een bacterie vermoedt dan moet ze een beetje opgehoest slijm naar het laboratorium sturen om te kijken welke bacterie het is en welk antibioticum zou helpen. Uitslag over twee dagen. Dit doet vrijwel niemand. Te veel werk en zéér onbevredigend voor u, want u bent niet van ijzer en voelt zich zonder antibioticum het bos in gestuurd.</p>
<p>Voor virusdiagnostiek geldt hetzelfde. Mocht het een virus zijn dan kunt u de antibiotica net zo goed op de voordeur plakken.</p>
<p>De medische praktijk draait niet alleen om wetenschap. Er komen heel veel andere aspecten bij: angst, bijgeloof, medelijden, machtsstreven, cynisme, geldhonger en natuurlijk hoop. De advertenties die me zo tegenstaan laten dat nog eens onweerlegbaar zien. Ze zijn de perfect uitgedachte cynische reactie op de angst en de hoop in arts en patiënt, met een homeopathische hoeveelheid wetenschap als voetnoot.</p>
<p>Artsen blijken precies even weerloos te zijn tegenover geneesmiddelreclames als tieners tegenover kledingmerken of smartphone-advertenties. Vandaar dat Big Pharma daar honderden miljoenen tegenaan gooit om vervolgen miljarden te verdienen. Zij zijn er meesters in om wetenschappelijke geneeskunde te veranderen in de lulligste vorm van drogisterij terwijl jij het idee houdt dat het nog steeds over echte geneeskunde gaat. U kent de drogisterijreclame wel met het geruststellende maar stompzinnige refrein: ‘A. Vogel helpt’. Het spijt me dit te moeten melden maar in medische tijdschriften vind je precies dezelfde teksten rond medicijnen die niet op deze manier verkocht zouden moeten worden.</p>
<p>En toen kwam het goede nieuws: het Nederlands Tijdschrift voor Geneeskunde</p>
<p>heeft met ingang van het nieuwe jaar besloten geen advertenties meer te zullen toelaten ‘voor farma-gesponsorde reclames voor geneesmiddelen en nascholingen’. Die nascholingen zijn belangrijk, want daar wordt vaak het valse evangelie gepredikt, op overdreven prettige locaties tegen veel te lage kosten voor de te bedriegen deelnemers. Als actuele illustratie van de kwestie meldt de hoofdredacteur, Marcel Olde Rikkert, hoogleraar geriatrie in het Radboud in Nijmegen: ‘De succesvolle coronavaccins hebben hun weg heel snel gevonden. Zonder reclame, maar gewoon door de grote maatschappelijke vraag, en door onafhankelijke toetsing van het door farma geleverde effectiviteitsbewijs.’</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/goed-nieuws-geen-reclames-van-big-pharma-meer-in-het-nederlands-tijdschrift-voor-geneeskunde~b3813a2b/</guid>
      <pubDate>Fri, 14 Jan 2022 11:28:00 +00:00</pubDate>
    </item>
    <item>
      <title><![CDATA[Of je nou omhoog kijkt of omlaag, als je het goed doet eindigt het altijd in verwondering]]></title>
      <description><![CDATA[<p>Net voor de kerst had Jacobine Geel een prachtig interview met Hillary Mantel in</p>
<p>Trouw</p>
<p>. Ik ben niet de enige die gefascineerd was door haar historische romans over Thomas Cromwell, de man die op bevel van Hendrik VIII, de wispelturige vrouwenonthoofder, de Engelse kloosters leegschudde. Mantel is een begenadigd schrijfster die je meeneemt op een verrassend bezoek aan de 16de eeuw.</p>
<p>Verrassend, omdat ze Cromwell - ‘de meest gehate man in Engeland’ - neerzet als een begrijpelijk mens. En extra verrassend is de zure blik die Cromwell werpt op het Heilige Huishouden van Thomas More, de latere martelaar, de man wiens dochters vloeiend in Grieks en Latijn waren, de man wiens morele innerlijk zo hoog boven dat van zijn omgeving uit torende dat hij bij goed weer de Hemelpoort kon zien, bij wijze van spreken. Cromwell walgt van hem en zijn hele schijnheilige entourage. Thomas More, de man die ‘ketters’ verhoorde en liet verbranden omdat ze de Engelse bijbelvertaling van Tyndale lazen.</p>
<p>Jacobine zegt tegen Hillary Mantel: “Lichamelijkheid speelt een belangrijke rol in je werk, maar op een even vanzelfsprekende manier heb je het ook over geesten en hun wereld. Beschouw jij jezelf als een spiritueel mens?”</p>
<p>Mantel: “Ja, ik heb het gevoel dat de tastbare werkelijkheid maar een heel klein stukje is van het hele verhaal en dat er maar een flinterdunne scheidslijn is tussen ons en iets wat veel groter en complexer is. Wij worden omringd door mysteries.”</p>
<p>Ik vond dat een treffende observatie uit de mond van een vrouw die in haar beschouwingen over de 16de eeuw zo onweerlegbaar laat zien hoezeer mensen in machtsposities binnen Kerk en Staat zich helemaal niets gelegen laten liggen aan iets ‘dat veel groter en complexer is’. Integendeel, de wreedheid waarmee men elkaar, bij voorkeur met de Bijbel in de hand, de meest afschuwelijke dingen aandeed is voor ons nauwelijks begrijpelijk. Uit haar woorden spreekt een verlangen, dat in onze traditie onder anderen door Plato werd verwoord: een verlangen naar een hogere wereld. Wij weten dat we niet als de dieren zijn. Wij voelen dat we hoger zitten.</p>
<p>Maar het is een ongemakkelijk gevoel. Hoger, ja, maar zeker niet gelukkiger dan de dieren. Eenmaal ontsnapt uit het dierenrijk willen we niet schrijlings op het hek blijven zitten, maar er overheen klimmen om definitief aan de andere kant te geraken. We zouden willen doordringen in die mysteriën waardoor Mantel meent dat we omringd worden. We willen doorstoten naar iets nog hogers waar we deze lastige wereld wellicht definitief op afstand kunnen plaatsen. Het treiterige van onze positie geeft Mantel goed aan door te spreken van een flinterdunne scheidslijn, waar we evenwel niet overheen kunnen.</p>
<p>Je kunt ook omlaag kijken. Wat nou ‘mysteriën’? In plaats van smachtend te zuchten naar iets waarvan je zelf zegt dat we er niet bij kunnen (waarom zouden we het er dan over hebben?), kun je ook omlaag blikken en tot een hele andere verwondering komen, namelijk over de afgelegde weg.</p>
<p>Wat is er eigenlijk gebeurd op deze vurige bal die langzaam afkoelde? Er werd een maan ingevangen. De zee van gesmolten gesteente stolde tot vaste grond. Geen idee waar al dat water vervolgens vandaan kwam. Maar het is er. In dat water ontstonden levensvormen die almaar groter werden en het land op kropen. Eerst nogal klunzig voorthobbelend op kieuwen, maar al rap op poten heen en weer rennend en later zelfs rondvliegend met vleugels. Toe maar. En dat alles te midden van levensvormen die zich juist vasthechten aan één plek, planten en bomen.</p>
<p>En toen gebeurde er iets dat we nog steeds niet goed begrijpen. Tussen al dat hinniken, kakelen, loeien, snateren, kwaken, brullen en fluiten klonk er ineens (was het ineens?) een geluid op dat heel anders was: de menselijke stem. Waarschijnlijk uit meerdere kelen. De vroege hominiden, de Neanderthalers, deden ook al hun zegje, maar het eindigde in: wij, homo sapiens.</p>
<p>Gaat het altijd zo op afkoelende gloeiende ballen? Arthur C. Clarke zei hierover: “Soms denk ik dat we alleen zijn in het Heelal. En soms niet. Ik vind beide mogelijkheden nogal verbijsterend.” Zo zie je: of je nou omhoog kijkt of omlaag, als je het goed doet eindigt het altijd in verwondering.</p>
<p>Bert Keizer is filosoof en arts bij het Expertisecentrum Euthanasie</p>
<p>.</p>
<p>Voor Trouw schrijft hij</p>
<p>wekelijks een column</p>
<p>over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/of-je-nou-omhoog-kijkt-of-omlaag-als-je-het-goed-doet-eindigt-het-altijd-in-verwondering~bbd6e42b/</guid>
      <pubDate>Fri, 7 Jan 2022 13:54:00 +00:00</pubDate>
    </item>
  </channel>
</rss>
