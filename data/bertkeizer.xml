<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Pas op, want nu volgt het einde van alles]]></title>
      <description><![CDATA[<p>Tegen beter weten in begon ik te lezen in Katie Macks boek The End of Everything (Astrophysically Speaking). Zij is astrofysicus met als specialisatie (of obsessie) de bestudering van de vraag hoe het verder gaat met het heelal. Een van de opvallendste aspecten van onze ideeën over de kosmos is dat we menen dat daar niet veel gebeurt. En als er al eens iets gebeurt dan is dat zo ver weg dat het ons nauwelijks raakt. Mack trekt dit vloerkleedje schielijk onder al je meubilair vandaan met als gevolg dat de hele boel in de lucht komt te hangen. Ik begrijp niet veel van haar tekst. De meeste toestanden die fysici beschrijven, bestaan voor 80 procent uit wiskundige vergelijkingen die zich op astronomische afstand bevinden van de wereld zoals ik die begrijp. Zo kan ik het niet helpen om aan het begin van het heelal te denken als een compacte bal ongeveer het formaat van, zeg eens wat, de maan? Nee, kleiner. Ik moet er wel omheen kunnen lopen. Deze bal bevindt zich in een ruimte en vliegt ineens in brand en dan wordt alle materie alle kanten op geslingerd en dat stolt dan totdat je sterren krijgt. En die sterren draaien allemaal om elkaar heen want ze trekken elkaar aan. En een van die sterren is onze zon waar wij omheen draaien. Mack toont in haar boek aan dat dit de welhaast uitzinnig vervormde versie is van het werkelijke gebeuren. Er was geen compacte bal. Er was geen ruimte. Er was geen tijd. En het begon 14 miljard jaar geleden met ‘een ogenblikkelijke groei’. Fysici proberen zicht te krijgen op wat er gebeurde in de eerste biljoenste van een biljoenste seconde. Er is namelijk een echo aanwezig van die uitgangsklap in de vorm van de Cosmic Microwave Background, een signaal dat is blijven hangen. Door de eigenschappen daarvan te bestuderen kunnen we conclusies trekken over hoe materie er toen misschien uitzag. Er waren nog geen atomen bijvoorbeeld. Voordat ze oversteekt naar het einde van alles werpt ze eerst, bijna in het voorbijgaan, een blik op wat ons hier staat te wachten, lang voordat de kosmos ermee ophoudt. Over ongeveer vijf miljard jaar zal de zon opzwellen tot wat astrofysici een rode reus noemen, een bekende fase in het leven van sterren. De zon wordt dan zo groot dat Mercurius en waarschijnlijk ook Venus zullen worden opgeslokt. De oppervlakte temperatuur op aarde zal dan zo’n 1500 graden zijn. Al ‘ons’ water zal verdampen en er blijft niets over behalve een verkoolde rots. Dat ‘verkoolde’ klinkt goed, maar alles wat kan verkolen is dan kooldioxyde geworden en er rest alleen gloeiend gesteente. Wij kennen geen enkele levensvorm die daar zou kunnen bestaan. Misschien hebben we ons tegen die tijd zodanig omgevormd dat we daar best tegen kunnen. Of, andere mogelijkheid, misschien zijn we dan reeds lang verhuisd naar een planeet die een beetje op de onze lijkt. Maar dan zijn we echt nog niet uit de brand hoor. Pas op, hier raakt de astrofysica in haar element, want nu volgt het einde van alles. Het gebeurt langs wegen die ik niet begrijp en dus ook niet kan navertellen. Ik geef u de Disneyversie. U weet dat verre sterrenstelsels zich met onwaarschijnlijke snelheden van ons verwijderen. Als alles in het heelal van elkaar blijft wegvliegen dan dooft uiteindelijk het licht en blijft er een donkere lege ruimte over met hier en daar een steenklomp die in een eindeloze leegte rond zweeft. Het kan ook zijn dat de hele boel als de omhoog gegooide steen weer naar beneden komt zodat het allemaal eindigt in die compacte bal waaruit het vertrok. En dat bergt dan weer de mogelijkheid in zich dat het hele feest opnieuw begint. Er zijn optimisten die geloven dat we misschien iets van een erfenis zouden kunnen doorgeven aan ‘de mensen’ die in ‘het volgende heelal’ hun kans gaan krijgen. Dat lijkt me nou echt een Disney-mogelijkheid. En trouwens, wat zouden we doorgeven: ‘Kijk uit!’? Mack eindigt met de vraag of er iets nog zin heeft als ooit echt alles verloren zal gaan? Want wij zijn, vrees ik, niet langer geschreven in de palm van Zijn hand. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/pas-op-want-nu-volgt-het-einde-van-alles~bd360fcb/</guid>
      <pubDate>Thu, 9 Mar 2023 00:00:00 +00:00</pubDate>
    </item>
    <item>
      <title><![CDATA[Zo hartverscheurend slecht sterven als Keats overkwam, dat doen we elkaar niet meer aan]]></title>
      <description><![CDATA[<p>Iets meer dan tweehonderd jaar geleden stierf John Keats in Rome. Hij was pas 25 jaar oud. Keats was een uitzonderlijk begaafde jonge dichter, tijdgenoot van Lord Byron en Percy Bysshe Shelley maar afkomstig uit een heel ander milieu. Byron en Shelley behoorden tot de aristocratie en waren altijd verzekerd van drie maaltijden per dag en een fraai dak boven hun hoofd. Keats was van eenvoudiger komaf. Zijn vader was herbergier in Londen. Hij stierf in 1804 na een val van zijn paard. In 1810 volgde Keats’ moeder, zij stierf aan tuberculose. In 1818 trof dezelfde ziekte zijn jongere broer Tom die hij verpleegde tot zijn einde. Tuberculose was toen grotendeels onbegrepen en men aarzelde over een erfelijke component. Het was inderdaad zo dat de ziekte binnen sommige families veel slachtoffers maakte. Nu weten we waarom. Keats werd zelf mogelijk geïnfecteerd toen hij zijn jongere broer Tom liefdevol verzorgde in zijn laatste dagen. Keats volgde een medische opleiding in Guy’s Hospital maar dreef geleidelijk het literaire leven in. Op de avond van 3 februari 1820 nam hij de koets uit de stad terug naar huis. Hij had geen overjas aan en reed op zijn goedkoopst buiten op de koets mee. Het was bitter koud en toen hij zijn huis binnenstrompelde had hij hoge koorts. Hij ging meteen naar bed, waar zijn vriend en huisgenoot Charles Brown hem een nachtmutsje bracht. Keats hoestte en er viel een druppel bloed op het laken. “Geef mij de kaars Brown, laat mij kijken naar dit bloed.” Hij keek zijn vriend aan en zei: “Ik ken de kleur van dat bloed. Het is slagaderlijk bloed. Die druppel bloed is mijn doodvonnis. Ik moet sterven.” In de nu volgende maanden werd zijn ziekte steeds ernstiger. Hij was verliefd op Fanny Brawne en zij op hem, maar hij was te arm en te ziek om haar ten huwelijk te durven vragen. Vrienden en weldoeners kwamen op het onzalige idee om Keats naar een warm klimaat te sturen in de hoop op genezing. De keuze viel op Italië. Joseph Severn werd zijn reisgenoot. Hij was beginnend schilder en meer goede bekende dan dierbare vriend. Severn wilde best voor Keats zorgen, maar zag ook een kans om zijn artistieke carrière een zetje te geven door in Rome wellicht de grote Canova te ontmoeten. Ze vertrokken op 17 september 1820 uit Londen en kwamen op 15 november in Rome aan. De reis viel Keats erg zwaar. Hij twijfelde al gauw aan de wijsheid van het besluit om zich los te scheuren van Engeland, en vooral van Fanny, om ergens in een vreemd land zijn zekere dood tegemoet te gaan. In Rome werden ze terzijde gestaan door een Engelse arts, dokter Clarke, die zich keurig hield aan wat men toen dacht dat zich afspeelde in het menselijke lichaam. Aderlaten was nog altijd een geliefde remedie. Artsen deden toen dingen die zieke mensen alleen maar zieker maakten (ja, komt ook nu voor, ik weet het). Zo besloot dokter Clarke om de broodmagere doodzieke bloedhoestende Keats bloed af te tappen. Ook vond hij dat de maag van de zieke het niet meer goed deed, zodat hij spaarzaam te eten kreeg. Helaas was collega Clark ook erg zuinig met de opium die Keats’ sterven had kunnen verzachten. Severn trok zich daar gelukkig niet veel van aan. Hij was trouwens veranderd van goede kennis in een toegewijde eindeloos geduldige verpleger. Keats smeekte letterlijk dagelijks om de dood. Elke brief uit Engeland maakte hem wanhopiger omdat zo’n schrijven hem meenam naar een wereld die hij nooit meer zou zien. Hij vroeg Severn de brieven te verbergen. Keats was niet gelovig en moest het in zijn ellendige laatste uren zonder God doen ‘en zonder filosofie’ voegde Severn eraan toe, want hij verloor bij vlagen alle geestelijke overzicht. Op 23 februari rond vier uur riep hij: “Severn – ik – beur me op – ik sterf – ik zal makkelijk sterven – wees niet bang – flink zijn en godzijdank het is zover!” Hij stief in Severn’s armen. Slecht sterven komt nog altijd voor, maar zo hartverscheurend slecht sterven als Keats overkwam (terwijl er ook toen goede pijnstilling met opium voorhanden was), dat doen we elkaar niet meer aan. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/zo-hartverscheurend-slecht-sterven-als-keats-overkwam-dat-doen-we-elkaar-niet-meer-aan~b0e93c43/</guid>
      <pubDate>Fri, 3 Mar 2023 00:00:00 +00:00</pubDate>
    </item>
    <item>
      <title><![CDATA[De wilsverklaring doet denken aan kaarsenbranderij]]></title>
      <description><![CDATA[<p>Er zijn nu 290.000 mensen in Nederland die worden getroffen door dementie, hoorde ik op de televisie. Een van de wegen waarlangs men zou willen ontsnappen uit het instortende brein, is de schriftelijke wilsverklaring. De NVVE, de Nederlandse Vereniging voor een Vrijwillig Levenseinde, heeft een wilsverklaring ontworpen. Het lijkt alsof daarin alle hoeken en gaten van je toekomstige ellende worden genoemd, plus daarbij de door de arts te nemen of na te laten maatregelen als al die ellende werkelijkheid wordt. Veel mensen denken dat het invullen van dit formulier ertoe zal leiden dat een dokter hun leven zachtjes zal doen eindigen als ze dreigen weg te zakken in dementie. Zo werkt het niet. De wilsverklaring doet denken aan kaarsenbranderij. Ik weet waar ik het over heb, ik doe het zelf ook. Je steekt een kaars op en hoopt daardoor Maria of het Noodlot te vermurwen, zodat je geliefde geneest van haar ziekte of slaagt voor haar examen. Het grappige is dat je heel goed weet dat het zo niet werkt. En toch stelt het gerust, want als ze niet geneest of toch zakt, dan weet jij dat het in ieder geval niet aan jou ligt. De wilsverklaring heeft een vergelijkbaar ritueel aspect. Hier is wat meer uitleg op zijn plaats. Allereerst: je hebt helemaal geen wilsverklaring nodig zolang je zelf kunt zeggen dat je dood wilt. Dat je dementeert wil niet altijd zeggen dat je geen samenhangende doodswens meer zou kunnen uiten. Je zult het wellicht niet meer uitvoerig weten te betogen, maar dat hoeft ook niet. Een goede verstaander heeft ook hier genoeg aan een half woord, of nog een beetje minder zelfs. Een wilsverklaring helpt dan wel, maar is niet strikt noodzakelijk. Toch is de wilsverklaring niet volkomen zinloos. Hij is zelfs onontbeerlijk als je in de latere stadia van dementie wilsonbekwaam bent en bij het invullen nu al besluit dat je straks euthanasie zou willen. Om dat voor elkaar te krijgen moet je wel ongelukkig zijn in je dementie. En iemand moet een arts voor je zien te vinden die bereid is om euthanasie te verlenen aan een persoon die niet snapt wat hem of haar wordt aangedaan. Die arts is niet zo makkelijk te vinden, maar ze zijn er wel. Ik zei net: zo werkt het niet. Ik vertel u hoe het dan meestal gaat. Mevrouw Jansen is 75. Haar man vindt dat ze erg veel vergeet. Verder heeft ze een bizar voorraadbeheer. Er zijn dertig pakken koffie in huis, nergens afwasmiddel en drie closetrollen in de diepvries. Diagnose alzheimer. Wilsverklaring ingevuld. Na twee jaar gaat het thuis niet meer. Want ze is ’s nachts onrustig, meneer slaapt niet meer, hij wordt kribbig, wanhopig en soms zelfs agressief naar haar toe. Mevrouw vindt dat het best wel gaat. En zij vindt dit, omdat dementie je meestal berooft van het vermogen om te zien hoe het met je is. Ze heeft dan ook geen idee hoezeer de ziekte haar man sloopt. Verpleeghuisopname nadert en haar zoon herinnert haar aan de wilsverklaring waarin ze het verpleeghuis zeer beslist afwijst. Haar reactie: “Wou jij je moeder soms dood hebben?” Ze moet ervan huilen. Gelukkig waait dat snel weer weg. En ze belandt in het verpleeghuis met in haar handen het document dat dit had moeten voorkomen. Ze is in het verpleeghuis eigenlijk niet eens zo ongelukkig. Haar man en kinderen zijn dat wel en bovendien zijn ze boos, omdat mevrouw er alles aan gedaan had om niet in het verpleeghuis te eindigen. Ze vinden een arts die bereid is tot euthanasie bij wilsonbekwamen. Die gaat twee keer bij haar op bezoek en zegt: “Uw moeder is niet hopeloos ongelukkig, sorry.” En hij gaat weer. Dit is hoe het bijna altijd gaat en dit is waarom er zo’n 40.000 Nederlanders wegens dementie in het verpleeghuis zitten, vaak mét de wilsverklaring die dat had moeten voorkomen. Kaars opgestoken en toch doodziek geworden. Moeten we hier niet iets tegen ondernemen? Ik zou niet weten wat. Dit is planeet aarde. Dementie is een van de vele zaken hier, die beslist niet goed geregeld zijn. U kent er vast nog wel een paar. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-wilsverklaring-doet-denken-aan-kaarsenbranderij~bdff784c5/</guid>
      <pubDate>Fri, 17 Feb 2023 00:00:00 +00:00</pubDate>
    </item>
    <item>
      <title><![CDATA[Ramon y Cajal en de ontdekking van de synaps]]></title>
      <description><![CDATA[<p>In The New York Review of Books las ik een artikel over Ramon y Cajal (1852 – 1934) de Spaanse neurowetenschapper. Deze kwalificatie is nogal voorbarig omdat de neurowetenschap eigenlijk nog nauwelijks bestond in zijn tijd. We wisten al wel dat spierbewegingen en geestelijk leven door de hersenen gestuurd worden, maar over de precieze aard van deze sturing tastte men nog in het duister. Wij eigenlijk ook nog hoor, maar ons tasten is wel veranderd. Ik kom daar zo op terug. Om het revolutionaire aspect van Cajal’s werk te waarderen moeten we eerst naar de Italiaanse arts Camillo Golgi (1843 – 1926) die menselijk weefsel onder de microscoop bestudeerde. Als je weefsel in heel erg dunne plakjes snijdt om die onder doorvallend licht in de microscoop te bekijken dan zie je nauwelijks iets. De plakjes zijn bijna doorzichtig. Je kijkt door een microscoop nooit óp een stukje weefsel, maar er doorheen. In 1873 ontdekte Golgi een methode om cellen aan te kleuren zodat je ze van elkaar kon onderscheiden. Hij gebruikte zilvernitraat (‘helse steen’) dat binnen de cel tot een zwart neerslag van zilversulfide leidt. In zenuwcellen zag hij dat die lange uitlopers hadden, axonen, die een onontwarbare kluwen vormden. Men beschouwde de hersenen toen als één netwerk van cellen met hun uitlopers. Cajal vond dit onwaarschijnlijk omdat hersenen enigszins vervormbaar moeten zijn. Hoe zouden we anders nieuwe dingen kunnen leren? Als de zenuwcellen één netwerk vormen waarin de connecties voor altijd vast liggen dan kan er nooit iets nieuws ontstaan. Onze dagelijkse ervaring is dat er steeds iets nieuws ontstaat. Wijzigingen moeten mogelijk zijn dus deugt er iets niet aan dat netwerkidee. In 1877 had een Engelse onderzoeker, Sharpey-Schafer, ontdekt dat de zenuwuitlopers in kwallen wel verstrengeld waren maar geen contact maakten. Hij meende terecht dat hij als eerste een zenuwstelsel beschreef dat bestond uit afzonderlijke eenheden. De Royal Society betwijfelde zijn werk en hij werd verzocht het in te trekken. Cajal begon met Golgi’s kleurmethode in 1886 en zag dat zenuwcellen toch echt onafhankelijk van elkaar bestonden. Het duurde even voordat dit nieuws inzonk. In 1906 kreeg hij samen met Golgi de Nobelprijs voor geneeskunde. Bij die gelegenheid hielden ze allebei een toespraak. Golgi verdedigde nog steeds het netwerkmodel. Cajal verwierp het. Ik weet niet of ze elkaar waardeerden of verachtten. Cajal was ook een begenadigd tekenaar. Zijn anatomische tekeningen zijn onmiddellijk herkenbaar als ‘een Cajal’. Dat is enigszins bedenkelijk. Hij werkte als volgt: hij bestudeerde een aangekleurd plakje hersenweefsel, ging vervolgens naar het café en keerde dan wat later terug om het geziene uit zijn hoofd te tekenen. Hij meende dat een letterlijke versie onbegrijpelijk zou zijn. Wat we hier ook van denken, zijn anatomische ontdekking was baanbrekend, want nu was de weg vrij voor de ontdekking van de precieze aard van de connecties in de hersenen. De ruimte die Cajal zag tussen de zenuwcellen en de uitlopers noemen we nu de synaps. Zenuwcellen kunnen elkaar een stootje geven via deze spleet die gevuld is met stoffen die het doorgeven van een stootje kunnen tegenhouden of makkelijker maken, de neurotransmitters. En door hun steeds wisselende concentratie in de synapsen veroorzaken zij die duizelingwekkende variatiemogelijkheid die betekent dat er altijd nieuwe wegen zijn waarlangs een impuls kan reizen in onze hersenen. Hetgeen verklaart waarom we iets kunnen leren, en afleren, en herinneren en vergeten. Men hoopt met psychomedicatie (slaappillen, antipsychotica, antidepressiva enzovoort) de activiteit van neurotransmitters zodanig te wijzigen dat je van je geestelijke probleem af raakt. Ja, dat is inderdaad een sprong in het duister, omdat we van de meeste geestesziekten nog altijd geen idee hebben welke neuronen zich anders zouden moeten gedragen om het probleem op te lossen. Dat neemt niet weg dat we soms wel degelijk raak schieten al weten we niet goed waarom het raak is. Dit is één variant van rondtasten in de neurowetenschap. Er bestaat ook een andere variant, en die is voor de filosoof. Cajal dacht, weifelend, ‘psychische cellen’ te hebben ontdekt, die nauw zouden samenhangen met geestelijk leven. Op dit punt zijn we nog steeds waar ook Cajal wel vermoedde dat we waren: het is nog altijd onduidelijk hoe geestelijk leven uit hersenen voortkomt. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ramon-y-cajal-en-de-ontdekking-van-de-synaps~be96631f0/</guid>
      <pubDate>Fri, 10 Feb 2023 00:00:00 +00:00</pubDate>
    </item>
    <item>
      <title><![CDATA[Pissig over een onzinnig scoringslijstje, bedoeld om euthanasie te voorkomen]]></title>
      <description><![CDATA[<p>Collega S. wilde weer eens samen koffiedrinken, de wereld doornemen en elkaar, om eens te zien waar we staan, voor zover we nog staan. Eigenlijk praten we vooral over ons werk. Ze had één keer echt gelachen deze week. Een patiënte van haar, mevrouw G. koos voor euthanasie. Mevrouw was wel dement, maar wist nog heel goed wat haar overkwam. Tijdens het gesprek over hoe de euthanasie precies zou verlopen, kwam ook ter sprake dat ze er graag een muziekje bij wilde hebben. Iets van The Bee Gees. Waarop haar zoon suggereerde: “Stayin’ alive?” Vond mevrouw zelf ook de perfecte suggestie. Er was nog wel gelazer rond die euthanasie wegens een depressie. S. schoolde me snel bij over het onderwerp. Je hebt de involutiedepressie, dat je bij het ouder worden voelt hoe je invouwt, hoe langer hoe minder voorstelt, niet meer goed meekunt. “Jij staat aan de rand daarvan, schat ik.” Ontkennen is bevestigen, dus ik zei niks. En dan natuurlijk de evolutiedepressie. De wat? De evo-depressie. Komt door Darwin, dat je langzaam maar zeker inziet dat de afstand aap-mens steeds kleiner wordt. En dat is zo deprimerend omdat we ooit hemelhoog boven de aap begonnen. Maar de ergste is de E.V.-depressie, de Euthanasie Verpestende Depressie. Rond euthanasie komen artsen graag met een depressie aan zetten, zodat de euthanasie niet door kan gaan. Niet dat men meent dat er alleen maar opgewekt gestorven mag worden, maar omdat men bang is om de euthanasie uit te voeren. Als je dan een depressie voor het graf plaatst, dan moet de kandidaat eerst maar eens proberen om daar overheen te klimmen. Aldus geschiedde met mevrouw G. In het kader van haar euthanasieverzoek ging ze naar de ouderenarts. Die bracht haar dementie in kaart en liet haar maar meteen even zo’n scoringslijstje voor depressie invullen. Mevrouw maakte een terneergeslagen indruk en de ouderenarts achtte het onjuist dat de euthanasie zou doorgaan als mevrouw depressief zou zijn. Ik moet nu even iets uitleggen over depressie-diagnostiek. U begrijpt dat ‘een terneergeslagen indruk’ niet bewijzend is voor een depressie. Daarom is er een scoringslijst ontworpen met vragen over hoe je je voelt, wat je doet, wat je vreest enzovoorts. Helaas bestaan er vele verschillende scoringslijsten waarvan beweerd wordt dat ze ‘gevalideerd’ zijn. Dat wil zeggen dat men meent dat is aangetoond dat ze echt helpen om de depressie op te sporen. Mij is nooit duidelijk geworden hoe deze validatie plaatsvond, want er bestaat geen punt waar het vragen ophoudt omdat je dan oog in oog met de depressie staat. Je kunt helemaal niet oog in oog met een depressie staan, zoals dat wel lukt bij lichamelijke ziektes. Er bestaat dus geen methode om aan te tonen dat je raak schiet met die scoringlijstjes. En zo kwam het dat mevrouw G., na zo’n vragenlijst met veel hulp van haar zoon te hebben ingevuld, de polikliniek verliet met naast haar dementie geheel gratis ook nog een ‘depressie’. Daar zou collega S. nog flink last mee krijgen, want de Scen-arts, de tweede opinie-arts die altijd in consult wordt geroepen bij een euthanasie, wees op de ‘depressie’ en vond dat daar door een psychiater naar gekeken moest worden. S. vertikte dat. Zij kent mevrouw G. al jaren en ze was juist zo onder de indruk van de moedige nuchterheid waarmee deze vrouw haar teloorgang tegemoet trad. Dat ze daarbij soms ook intens verdrietig was achtte S. volkomen begrijpelijk. Wat haar bijzonder tegen de borst stuitte was de manier waarop dit verdriet via zo’n scoringslijstje werd verdraaid tot iets ziekelijks, waar een pil tegenaan moet worden gegooid. De euthanasie vond plaats, zonder dat een psychiater de ‘depressie’ had verwijderd. Tot haar aangename verrassing was de Toetsingscommissie het na een schriftelijke uitleg met haar eens. Maar ze bleef er pissig over. “Dat wij als artsen zo diep gezakt zijn dat we in het zicht van het lijden van zo’n vrouw de gore moed hebben om het terzijde te schuiven met zinloze pillen. En dat alles om wat te bereiken? Wie denkt er nou echt dat deze vrouw na het slikken van antidepressiva zal zeggen dat die dementie best meevalt en dat ze wel verder zou willen doorgaan met dementeren?” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/pissig-over-een-onzinnig-scoringslijstje-bedoeld-om-euthanasie-te-voorkomen~b18fdb33/</guid>
      <pubDate>Fri, 3 Feb 2023 00:00:00 +00:00</pubDate>
    </item>
    <item>
      <title><![CDATA[De butlermoord. Of: hoe Dick van Leeuwerden kapot werd gemaakt]]></title>
      <description><![CDATA[<p>Mocht u iets zoeken om uw winterdepressie wat te verdiepen neem dan Ton Derksens De butlermoord  ter hand. Het betreft een nauwgezet verslag van wat moeilijk anders te beschrijven valt dan het kapotmaken van een onschuldig mens door het justitiële apparaat in ons land. Ik waardeer uw tegenwerping dat het in de overgrote meerderheid van de gevallen goed gaat en dan is één misser geen bewijs voor een misstand. Daar staat tegenover dat de gedragingen van de vele personen betrokken bij deze ellende niet bepaald wijzen op een uitzondering. Ze zijn zo goed in het wanhopig maken van verdachten dat ze dat vast al heel wat keren eerder gedaan hebben. Ton Derksen is emeritus hoogleraar wetenschapsfilosofie. Hij gebruikt zijn analytisch vermogen om na te gaan hoe waarschijnlijk of onwaarschijnlijk het is dat mevrouw A. of meneer B. een zekere handeling gepleegd heeft. Derksen durft te zeggen wat hij zegt, omdat hij uitermate nauwkeurig ook de kleinste details van een zaak onderzoekt. Hij was de man die, samen met anderen, verpleegkundige Lucia de Berk vrij kreeg. Zij was veroordeeld tot levenslang wegens de moord op vier patiënten, later werden het er zeven, en een poging tot moord op drie patiënten. Onder druk van Derksens vernietigende analyse van de gevolgde denkpatronen kwam zij vrij. Ze had helemaal niemand vermoord. Ik vraag me af hoeveel betrokken politiemensen en juristen na afloop hun pet, penning of toga hebben ingeleverd om ergens héél stil te gaan leven. De butlermoord, zoals Derksen die schetst, in grote lijnen. Dick van Leeuwerden (39) komt in april 1983 als butler werken bij mevrouw Van Wylick (72). Zij is vermogend. Ze heeft een drankprobleem. Hij is goed voor haar. Zij heeft een problematische relatie met haar kinderen. Dick is gay en heeft een partner. Mevrouw trouwt hem om te voorkomen dat al haar geld naar haar kinderen gaat. Op 4 november 1983 overlijdt mevrouw in de avond. Dick en zijn vriend (niet zijn partner) Henk zijn in huis als het gebeurt. Mevrouw gaat naar bed, Dick brengt haar nog een borrel, ze gaat slapen en overlijdt rond half twaalf. En dan begint voor Dick een ellende die hem tot zijn dood zal blijven achtervolgen. Leeftijdsverschil, huwelijk, overlijden, geld:: de kinderen vermoedden iets. Politie komt erbij. Er worden nare streken uitgehaald. Zo wordt de vrouw van Henk na haar nachtelijke arrestatie onder druk gezet met de waarschuwing: ‘Pas op, anders zul je je kinderen nooit meer zien en als je eenmaal vrij komt kennen ze je niet meer’. Zij legt in haar benauwenis min of meer belastende verklaringen af, die zij in een later verhoor weer herroept. Het venijnige is dat men haar op een gegeven moment vertelt dat ze geen verdachte meer is, maar getuige. Ze begint opnieuw aan verklaringen (nu onder ede) die echter hopeloos verdraaid op papier komen en dan veel zwaarder klinken dan ze het ooit bedoelde. Later in de rechtbank denkt ze: ik ga herroepen wat die ellendelingen er uitgeperst hebben bij mij. Op zich een goed idee, totdat de rechter haar meteen onderbreekt en zegt: ‘Wacht even. U hebt dat indertijd onder ede gezegd. Als u daar nu op terugkomt dan pleegt u meineed. De rechercheurs zitten hier achter in de zaal voor uw onmiddellijke arrestatie.’ Dit is een citaat uit het boek. En achter in de zaal zaten inderdaad haar twee folteraars. Aan de hand van de rapportage van vele medische experts wordt aangetoond dat mevrouw niet vergiftigd is maar hoogstwaarschijnlijk bezweek aan een hartinfarct. Dat het geen vergiftiging was, is volgens Derksen overtuigend aangetoond. Het is bijna niet te geloven hoeveel informatie, argumenten en bewijzen uit medische hoek door de rechters terzijde wordt geschoven. Rechters die nog geen bloeddruk van een zweetklier kunnen onderscheiden. Dick krijgt twee jaar, en vervolgens zelfs twaalf jaar. Met hulp van juristen als Spong, Korvinus en Knoops en een keur aan vooraanstaande medische experts wordt tot zevenmaal toe herziening gevraagd aan de Hoge Raad. Het wordt steeds geweigerd omdat er geen nieuwe feiten gepresenteerd werden. Maar wel nieuwe, vernietigende, analyses van feiten. Dick kwam na zeven jaar vrij wegens goed gedrag. Dat was in 1991. Hij heeft zijn onschuld nooit kunnen bewijzen. Hij overleed in 2020, een gebroken man. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-butlermoord-of-hoe-dick-van-leeuwerden-kapot-werd-gemaakt~bc4fcc10/</guid>
      <pubDate>Fri, 27 Jan 2023 00:00:00 +00:00</pubDate>
    </item>
    <item>
      <title><![CDATA[Insuline als sleutel die de deur van de cel opent]]></title>
      <description><![CDATA[<p>In Trouw van 13 januari stond een behartenswaardig artikel over hoe je een ziekte begrijpelijker kunt maken door er een medifoor op te plakken, dat wil zeggen: door er een begrijpelijke, liefst visuele voorstelling van te geven. Collega Obihara, kinderarts in Tilburg, memoreert nog eens hoe weinig er bij patiënt en familie blijft hangen van een informatief gesprek waarin de dokter zijn best doet om uit te leggen wat er aan de hand is. Het gaat om een probleem dat reeds jaren bekend is. Obihara stelde in samenwerking met anderen voor maar liefst vijftig ziektes een medifoor op, een beeldende beschrijving, mét plaatje. Omdat we ziekte reeds lang niet meer beschouwen als het gevolg van een bewuste actie van een god, of een duivel, of een tovenaar, zijn we nu voor de oorzaak aangewezen op de moleculaire uitleg van wat er gebeurt in je lijf. Dat is bij sommige ziektes best te doen. Suikerziekte, diabetes, komt doordat de suiker die vanuit je darmen in je bloed terecht komt, de cel niet in kan. Elke lichaamscel heeft suiker nodig om te kunnen leven. De medifoor is: de deur van de cel zit dicht en insuline is de sleutel die hem openmaakt zodat de suiker naar binnen kan. Ik zie een paar mensen fronsen en ja, het is inderdaad iets ingewikkelder, maar met een plaatje erbij waarop een sleutel in een deur wordt gestoken die openzwiept zodat de suikerklontjes naar binnen kunnen rollen, is een hoop gewonnen. Minder makkelijk uit te leggen is een zogenaamde hypo (van hypoglycemie): te weinig glucose in het bloed. Dat gebeurt als je te veel insuline hebt gebruikt zodat er te weinig glucose over blijft in het bloed. Vooral je hersencellen kunnen hier slecht tegen. Zo ontstaan de symptomen van een hypo: mensen worden ongedurig, onhandelbaar, soms echt agressief, voordat ze in een coma wegzakken. Allemaal in een handomdraai opgelost door suiker te eten of een glucose-infuus aan te leggen. Mooi, maar waarom hersencellen zonder suiker maken dat iemand zo gek gaat doen? Weten we niet. Kanker heeft natuurlijk ook zijn mediforen. Bij solide gezwellen gaat dat nog wel, maar bij diffuse kankersoorten, zoals leukemie, is het lastiger om iets beeldends te verzinnen. Amerikaanse oncologen hebben wel eens onderzocht of een overtuigende medifoor zou helpen bij genezing. Tekenfilmpjes waarop kleine soldaatjes ten strijde trokken tegen het gezwel maakten niks uit voor de tumorgroei, maar het gaf mensen wel meer het gevoel hun situatie te begrijpen. Er bestaan ook onprettige mediforen, angstbeelden rond ziekte die hun oorsprong niet vinden in een arts die gerust wil stellen. In 1959 overleed mijn moeder aan levercirrose, een ziekte die onder andere betekent dat veel vocht zich ophoopt in de buikholte. Nee, dat is niet zo makkelijk uit te leggen. Wat wij te horen kregen (of wat ik mij herinner), is dat ze niet kon genezen en dat het einde zou komen ‘als het water bij het hart kwam’. Ik vond dat doodeng. Ik zag het hart in het diepe duister van haar lichaam in machteloosheid wachten aan de rand van het steeds stijgende water waardoor het verzwolgen zou worden. Ik vrees dat ik dit verzonnen heb, want een arts zegt echt niet dat bij levercirrose ‘het water bij het hart komt’. Je hebt tenslotte ook de omgekeerde medifoor, waarin ziekte wordt gebruikt om een toestand te beschrijven in plaats van andersom. ‘Teringtubbies’, ‘kankerzooi’, ‘pokkeweer’, zijn sprekende voorbeelden. Ziekte wordt denk ik het meest gebruikt in de verwijtende sfeer: ‘krijg de klere’ (cholera), of Reve’s onvergetelijke vervloeking ‘laten we hopen dat hij iets krijgt achter het hart, dat de dokter lang zoeken heeft.’ Collega M. verzon zelf een ziekte die zij graag uitdeelde bij tegenwerking: ‘de rattekuttekanker’. Altijd fijn als je een ziekte bij de hand hebt als het tegenzit. Zo hoorde ik van een patiënte die borstkanker had dat ze bij elk symptoom (hoest, jeuk, gewichtsverlies) dacht: het zal toch niet die borstkanker wezen? Het werd zo erg dat ze ook bij een knellende deur zei: “Dat is natuurlijk die kutkanker”. Waarop haar man zei: “Nee lieverd, sorry, daar zit het niet, je hebt borstkanker”. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/insuline-als-sleutel-die-de-deur-van-de-cel-opent~bfacbea9/</guid>
      <pubDate>Fri, 20 Jan 2023 00:00:00 +00:00</pubDate>
    </item>
    <item>
      <title><![CDATA[Een waan is niet alleen iets dat je moet bestrijden]]></title>
      <description><![CDATA[<p>In het zijportaal van de Notre-Dame in Parijs staat een beeld van bisschop St. Denis. Hij heeft zijn hoofd in zijn handen en speelt een rol in de openingsbladzijden van Douwe Draaisma’s nieuwe boek De man die zijn hoofd verloor, over wanen en hallucinaties. In deze titel zit een vriendelijke buiging richting Oliver Sacks, wiens The man who mistook his wife for a hat over vergelijkbare materie gaat, zij het met een andere nadruk. Voor Sacks is de neurologische basis van wat hij aan merkwaardigs aantreft in de geest van het allergrootste belang. Draaisma wil ook wel iets kwijt over neuro-anatomie maar het gaat hem eerder om de wonderbaarlijke samenhang, de onverwachte begrijpelijkheid, van de meest absurde wanen die mensen kunnen treiteren. Sacks is neuroloog, Draaisma psycholoog en deze twee disciplines zijn nog niet in elkaar opgegaan. Er is ook een kwalitatief verschil. Sacks werd in zijn latere werk een plichtmatige verzamelaar van curiositeiten waarboven zich nauwelijks nog enige visie bevond. Terwijl Draaisma nog altijd zijn frisheid heeft behouden in een soepele schrijfstijl die als vanzelf voortvloeit uit de bijna opgewekte nieuwsgierigheid waarmee hij rondloopt in de meest gruwelijke martelkelders die zich onder de vloer van ons dagelijks leven bevinden. Zo vertelt hij het lot van een Franse horlogemaker, in 1801 beschreven door de Franse arts Philippe Pinel. De man werd geplaagd door de gevolgen van een ramp die hem zou hebben getroffen. Hij was namelijk onthoofd door de guillotine. Zijn hoofd werd na de executie op een grote hoop gegooid. Zijn rechters kregen later spijt van hun veroordeling en besloten dat zijn hoofd teruggeplaatst moest worden. Dat terugplaatsen verliep nogal slordig. Men deed maar een greep in de stapel en de horlogemaker eindigde met iemand anders zijn hoofd op zijn schouders. Een matig hoofd natuurlijk, met slechte tanden en weinig haar. Nee, dan zijn eigen tanden, en zijn eigen haar! Draaisma wil laten zien dat er ook binnen waanzin iets systematisch overeind blijft, want dit verhaal valt goed te begrijpen. Nou ja, op één ding na: hoe kan hij met zijn huidige hoofd aan zijn vorige hoofd denken? Kenmerkend voor een waan is dat er niet tegenin te praten valt. De horlogemaker vormde hier mogelijk een uitzondering. Men vertelde hem het verhaal van de onthoofde St. Denis, hoe de bisschop zijn afgeslagen hoofd oppakte, het kuste en weg wandelde. ‘Ja, en?’, zei de horlogemaker, ‘dat heb ik zelf ook meegemaakt’. De vraag hoe de arme St. Denis zijn eigen hoofd kon kussen terwijl hij het in zijn handen hield schijnt de horlogemaker uit zijn waan verlost te hebben. Hierna zei hij er tenminste nooit meer iets over. Misschien de meest angstwekkende waan die Draaisma bespreekt is het syndroom van Capgras, waarbij iemand denkt dat haar geliefde is verwisseld door een dubbelganger. Hier valt echt niet tegenin te praten. Want als de ‘dubbelganger’ iets heel intiems vertelt dat alleen hij en zij kunnen weten, dan denkt ze dat het nog veel erger is dan ze toch al vreesde: haar echte geliefde zit er dus achter en heeft dit detail aan de dubbelganger verklapt. Nachtmerrie is een te liefelijk woord. De ergste waan, het syndroom van Cotard, vind ik het idee dat je dood bent. Zeker te weten dat je er niet bent. Dat je geen organen hebt, geen hoofd zelfs, dat je lichaam gecremeerd of begraven moet worden, dat eten zinloos is, want je bent eigenlijk dood. Een dergelijke beleving ligt, zoals te verwachten, meestal in het verlengde van een depressie. Ook deze ongerijmde beleving kent zijn interne samenhang. Men denkt vergiftigd te zijn, of overleden bij een bomaanslag, of beschadigd tijdens een radiologisch onderzoek waarbij meerdere organen door een arts werden verwijderd. Zo neemt Draaisma de lezer niet alleen mee naar een griezelig spookhuis. Zijn boek is ook een verkenning van zeg maar de buitenwijken van de rationele stad waar wij in menen te wonen. De psychiater zal er alles aan doen om de lijder terug te halen naar de redelijke binnenstad en soms lukt dat met medicatie. Draaisma laat zien dat een waan niet alleen iets is dat je moet bestrijden. Het is ook een fascinerend bericht uit een gruwelijk oord. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/een-waan-is-niet-alleen-iets-dat-je-moet-bestrijden~b0f321ed/</guid>
      <pubDate>Fri, 13 Jan 2023 00:00:00 +00:00</pubDate>
    </item>
    <item>
      <title><![CDATA[Soms is staren met open mond de enige optie]]></title>
      <description><![CDATA[<p>Een jaar of twintig geleden vluchtten heel wat boomers de stad uit om zich in bos, polder of op de heide te vestigen. Ze konden hun huizen overdreven goed verkopen en vestigden zich in verbouwde boerderijen met iets te grote tuinen. Als zeventigers haasten ze zich weer terug richting stad om dichter bij cultuur, kleinkinderen, ziekenhuis, supermarkt of trein te geraken in een leeftijdsbestendige woonvorm, waarna je nog maar één keer hoeft te verhuizen. Wij dreven gewillig mee in deze stromen, zij het dat we terug richting stad aan de rand van Amsterdam zijn gestrand, want onze oude buurt is echt te duur geworden. In de polder zagen we het oudejaarsvuurwerk zachtjes knetterend opbloeien aan de horizon. Maar nu zaten we ineens midden in een ontploffende stad. Op oudejaarsdag begon het knallen al tegen negen uur in de ochtend en rond half drie in de nacht klonk eindelijk de laatste donderslag. In de gevechtspauzes konden we een paar flarden van Claudia de Breij verstaan, maar zij werd al gauw weggebombardeerd door het vuurwerkfestijn. Naar bed gaan was geen optie, iets nieuws lezen zou zeker niet lukken, dus las ik bij wijze van openingsgebed voor het nieuwe jaar voor de zoveelste keer Bertrand Russells introductie tot zijn History of Western Philosophy. Ik kocht het in 1969. Het is het eerste filosofieboek dat ik begreep. Er mankeert van alles aan dat boek, volgens echte kenners mankeert er zelfs alles aan, maar voor mij is het altijd een dierbare reisgenoot gebleven. Ik heb nooit goed kunnen uitleggen wat filosofie precies is, maar Russell heeft daar geen moeite mee: ‘Filosofie, zoals ik het zou willen opvatten, is iets tussen theologie en wetenschap in. Evenals theologie bestaat het uit speculaties rond zaken waarover we tot nu toe geen zekerheid hebben kunnen bereiken; maar net als wetenschap baseert ook filosofie zich op de menselijke rede, en niet op het gezag van een traditie of een verkondiging. Alle definitieve kennis – zou ik willen zeggen – behoort tot de wetenschap; en alle dogmatiek betreffende zaken die definitieve kennis te boven gaan, behoort in de theologie. Maar er is een niemandsland tussen theologie en wetenschap, dat vanaf twee kanten kwetsbaar is; dit niemandsland is filosofie.’ Voordat uw bloeddruk stijgt: dit werd geschreven in 1946. We zijn nu dik vijfenzeventig jaar verder en ik denk dat de meeste hedendaagse theologen zichzelf niet zouden beschrijven als mensen die een reeks dogma’s op uitermate ingewikkelde wijze proberen te rechtvaardigen of te funderen aan de hand van één bron: de Bijbel. Theologie is tegenwoordig gewoon filosofie met mogelijk één klein ingewoven vooroordeeltje, en dat is de hardnekkige aanname ‘dat dit allemaal toch echt wel ergens over gáát natuurlijk!’. Begin december las ik het volgende in de krant: ‘Extreem gedrag in een sterrenstelsel op 12,4 miljard lichtjaar van de aarde: een bundel superhete deeltjes schoot het heelal in vanaf het zwarte gat in het centrum ervan en strekte zich met bijna de lichtsnelheid tientallen miljarden kilometers uit. Die bundel was net zo fel als duizend biljoen zonnen samen. Door telescopen op aarde zagen astronomen die “jet” als een lichtflits die een paar dagen aanhield.’ Russells wetenschap zegt hierover dat het om een ster gaat die in een zwart gat valt, ‘verzwolgen wordt’ klinkt beter. In het artikel spreekt men zelfs van ‘een onfortuinlijke ster’. Op zich wel aandoenlijk, zo’n poging om een dergelijke astronomische gebeurtenis op de een of andere manier terug te drijven naar aardse dimensies. Want laten we elkaar geen mietje noemen, een dergelijke gebeurtenis is zozeer voorbij alles wat wij begrijpelijk vinden dat je niet eens goed weet hoe je er iets over moet zeggen. Staren met open mond is de enige optie. De definitieve kennis die wetenschap hier oplevert, biedt nauwelijks iets waar we ons gerust bij kunnen voelen. Integendeel, astronomie heeft meer weg van een bermbom, die het hele idee van een route opblaast. Gaat het allemaal ergens over? Waar kán het eigenlijk over gaan? We besluiten de preek met een astrofilosofische parabel die leunt op Schopenhauer: Venus komt Aarde tegen en zegt: ‘Kind, wat zie je d’r uit! Wat heb je?’ Aarde lacht verontschuldigend: ‘Tis een schimmeltje, zo weer weg’. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/soms-is-staren-met-open-mond-de-enige-optie~b6ac02ed/</guid>
      <pubDate>Fri, 6 Jan 2023 00:00:00 +00:00</pubDate>
    </item>
    <item>
      <title><![CDATA[Een ziek mens wil troost en liefst genezing, maar zeker geen filosofie]]></title>
      <description><![CDATA[<p>Collega De V. belde mij. Ze is eind twintig en doet filosofie en geneeskunde tegelijk. Ze is nog niet helemaal klaar met haar studies maar dacht dat ik die twee disciplines redelijk overeind hield in mijn beroepsleven. Nu wilde ze even weten hoe je dat doet. Ze is namelijk enigszins bevangen door een angst die ik mij heel goed herinner van toen het einde van mijn co-schappen naderde. Je moet dan een specialisatie kiezen en de vraag is: bij welk specialisme heb ik de meeste kans om voldoende tijd en energie over te houden voor zoiets als filosofie? Want voor vrijwel elke specialisatie moet je een tunnel in. Dat wil zeggen dat je gedurende een jaar of vijf dingen als vakantie, theater, doorzakken, liefdesperikelen, kranten bijhouden, films zien, rondhangen, boeken lezen, kroegzitten, festivals afstruinen en kinderen krijgen niet dan met een gejaagd gevoel zult kunnen ondernemen of ondergaan. Het is nu echt niet meer zo dat de specialist in opleiding te horen krijgt wat onze hoogleraren nog wel probeerden te verkondigen: u bent nu gehuwd met geneeskunde, uw overige bezigheden staan voor altijd in de schaduw naast uw arts-zijn. Vonden wij onzin. Dat neemt niet weg dat het nog altijd zo is dat een specialisatie binnen een ziekenhuis je gedurende enige jaren aardig buitenspel kan zetten. Dus als je ’s avonds en in de weekends nog wat geestkracht over wilt hebben voor filosofie, dan is een klinisch specialisme geen goed idee. Temeer daar men in menig specialistische opleiding van de kandidaat eist dat hij of zij eerst een promotie-onderzoek doet. Je vraagt je af wat deze opleiders bezielt. Hun einddoel zou moeten zijn: een even zorgzame als kundige arts, die iets kan betekenen voor zieke mensen. Een promotietraject draagt zelden of nooit iets bij als het gaat om de vorming van een zorgzame arts. Maar het zorgt er wel voor dat je je jarenlang, binnen de toch al hijgerige opleidingssfeer, nog eens extra opgejaagd voelt. Verder zul je in een medisch proefschrift ongeveer net zo veel filosofie aantreffen als in een kookboek voor de haastige yup. Voordat we verder gingen vroeg ik De V. wie haar favoriete filosoof is. Na enige aarzeling noemde ze Kierkegaard. Dat wil ongeveer zeggen dat filosofie voor haar betekent dat ze als mens haar plaats wil weten tussen andere mensen en wellicht ook tegenover God. Dat ze zich af wil vragen hoe ze die plaats tot een betere kan maken, voor zichzelf, en voor anderen. Filosofie is dan niet een geestelijke bezigheid die zichzelf genoeg is, vergelijkbaar met muziek. Filosofie zou ook iets goeds moeten betekenen in het leven van de mensen om haar heen. Een filosoof kan immers helderheid scheppen in gesprekken die mensen voeren over leven, dood, liefde, rechtvaardigheid. Ik denk daar anders over. Ik geloof niet dat je filosofie kunt meenemen naar het ziekbed. Een ziek mens wil troost, minder pijn, geen angst, liefst genezing, maar zeker geen filosofie. En toch zeg ik tegen haar: laat de filosofie niet los. Afgezien van wat je patiënten eraan hebben, voor jou betekent het dat je naast geneeskunde een unieke ruimte in je leven hebt, waarin alles wat je overdag meemaakt rond zieke mensen, omhooggetild wordt naar een niveau van overweging dat je nergens anders vindt dan in filosofie. Er is onvermijdelijk ook een nadeel als je je enigszins zijdelings, in plaats van voornamelijk, bezighoudt met filosofie. In vergelijking met academische filosofen zal je kennis van het vak onvermijdelijk minder breed zijn. Je zult hier en daar tot vergelijkbare diepte komen, maar de diepte en de breedte die een vakfilosoof kan bereiken zul je nooit halen. Daar staat dan weer tegenover dat jij als arts handelend aanwezig bent in talloze ingrijpende levenssituaties die zij alleen kennen van horen zeggen of de televisie. Er is ook nog een biologisch aspect dat we denk ik niet toevallig als laatste aanstipten: kinderen krijgen. De kinderwagen in de hal is het spreekwoordelijke tableau waaronder in onzichtbare letters staat: ‘begraaf hier uw ambitie’. Beetje overdreven, maar als je partner, kind, specialisatie, proefschrift en filosofie tegelijk zou willen regelen dan hoef je niet naar het gekkenhuis, want dan zit je daar al in. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/een-ziek-mens-wil-troost-en-liefst-genezing-maar-zeker-geen-filosofie~bbf60cd7/</guid>
      <pubDate>Fri, 16 Dec 2022 00:00:00 +00:00</pubDate>
    </item>
  </channel>
</rss>
