<?xml version="1.0" encoding="utf-16"?>
<rss version="2.0">
  <channel>
    <title><![CDATA[Bert Keizer]]></title>
    <link>https://www.trouw.nl/auteur/bert-keizer</link>
    <description><![CDATA[Bert Keizer]]></description>
    <item>
      <title><![CDATA[Een waan is niet alleen iets dat je moet bestrijden]]></title>
      <description><![CDATA[<p>In het zijportaal van de Notre-Dame in Parijs staat een beeld van bisschop St. Denis. Hij heeft zijn hoofd in zijn handen en speelt een rol in de openingsbladzijden van Douwe Draaisma’s nieuwe boek De man die zijn hoofd verloor, over wanen en hallucinaties. In deze titel zit een vriendelijke buiging richting Oliver Sacks, wiens The man who mistook his wife for a hat over vergelijkbare materie gaat, zij het met een andere nadruk. Voor Sacks is de neurologische basis van wat hij aan merkwaardigs aantreft in de geest van het allergrootste belang. Draaisma wil ook wel iets kwijt over neuro-anatomie maar het gaat hem eerder om de wonderbaarlijke samenhang, de onverwachte begrijpelijkheid, van de meest absurde wanen die mensen kunnen treiteren. Sacks is neuroloog, Draaisma psycholoog en deze twee disciplines zijn nog niet in elkaar opgegaan. Er is ook een kwalitatief verschil. Sacks werd in zijn latere werk een plichtmatige verzamelaar van curiositeiten waarboven zich nauwelijks nog enige visie bevond. Terwijl Draaisma nog altijd zijn frisheid heeft behouden in een soepele schrijfstijl die als vanzelf voortvloeit uit de bijna opgewekte nieuwsgierigheid waarmee hij rondloopt in de meest gruwelijke martelkelders die zich onder de vloer van ons dagelijks leven bevinden. Zo vertelt hij het lot van een Franse horlogemaker, in 1801 beschreven door de Franse arts Philippe Pinel. De man werd geplaagd door de gevolgen van een ramp die hem zou hebben getroffen. Hij was namelijk onthoofd door de guillotine. Zijn hoofd werd na de executie op een grote hoop gegooid. Zijn rechters kregen later spijt van hun veroordeling en besloten dat zijn hoofd teruggeplaatst moest worden. Dat terugplaatsen verliep nogal slordig. Men deed maar een greep in de stapel en de horlogemaker eindigde met iemand anders zijn hoofd op zijn schouders. Een matig hoofd natuurlijk, met slechte tanden en weinig haar. Nee, dan zijn eigen tanden, en zijn eigen haar! Draaisma wil laten zien dat er ook binnen waanzin iets systematisch overeind blijft, want dit verhaal valt goed te begrijpen. Nou ja, op één ding na: hoe kan hij met zijn huidige hoofd aan zijn vorige hoofd denken? Kenmerkend voor een waan is dat er niet tegenin te praten valt. De horlogemaker vormde hier mogelijk een uitzondering. Men vertelde hem het verhaal van de onthoofde St. Denis, hoe de bisschop zijn afgeslagen hoofd oppakte, het kuste en weg wandelde. ‘Ja, en?’, zei de horlogemaker, ‘dat heb ik zelf ook meegemaakt’. De vraag hoe de arme St. Denis zijn eigen hoofd kon kussen terwijl hij het in zijn handen hield schijnt de horlogemaker uit zijn waan verlost te hebben. Hierna zei hij er tenminste nooit meer iets over. Misschien de meest angstwekkende waan die Draaisma bespreekt is het syndroom van Capgras, waarbij iemand denkt dat haar geliefde is verwisseld door een dubbelganger. Hier valt echt niet tegenin te praten. Want als de ‘dubbelganger’ iets heel intiems vertelt dat alleen hij en zij kunnen weten, dan denkt ze dat het nog veel erger is dan ze toch al vreesde: haar echte geliefde zit er dus achter en heeft dit detail aan de dubbelganger verklapt. Nachtmerrie is een te liefelijk woord. De ergste waan, het syndroom van Cotard, vind ik het idee dat je dood bent. Zeker te weten dat je er niet bent. Dat je geen organen hebt, geen hoofd zelfs, dat je lichaam gecremeerd of begraven moet worden, dat eten zinloos is, want je bent eigenlijk dood. Een dergelijke beleving ligt, zoals te verwachten, meestal in het verlengde van een depressie. Ook deze ongerijmde beleving kent zijn interne samenhang. Men denkt vergiftigd te zijn, of overleden bij een bomaanslag, of beschadigd tijdens een radiologisch onderzoek waarbij meerdere organen door een arts werden verwijderd. Zo neemt Draaisma de lezer niet alleen mee naar een griezelig spookhuis. Zijn boek is ook een verkenning van zeg maar de buitenwijken van de rationele stad waar wij in menen te wonen. De psychiater zal er alles aan doen om de lijder terug te halen naar de redelijke binnenstad en soms lukt dat met medicatie. Draaisma laat zien dat een waan niet alleen iets is dat je moet bestrijden. Het is ook een fascinerend bericht uit een gruwelijk oord. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/een-waan-is-niet-alleen-iets-dat-je-moet-bestrijden~b0f321ed/</guid>
      <pubDate>Fri, 13 Jan 2023 00:00:00 +00:00</pubDate>
    </item>
    <item>
      <title><![CDATA[Soms is staren met open mond de enige optie]]></title>
      <description><![CDATA[<p>Een jaar of twintig geleden vluchtten heel wat boomers de stad uit om zich in bos, polder of op de heide te vestigen. Ze konden hun huizen overdreven goed verkopen en vestigden zich in verbouwde boerderijen met iets te grote tuinen. Als zeventigers haasten ze zich weer terug richting stad om dichter bij cultuur, kleinkinderen, ziekenhuis, supermarkt of trein te geraken in een leeftijdsbestendige woonvorm, waarna je nog maar één keer hoeft te verhuizen. Wij dreven gewillig mee in deze stromen, zij het dat we terug richting stad aan de rand van Amsterdam zijn gestrand, want onze oude buurt is echt te duur geworden. In de polder zagen we het oudejaarsvuurwerk zachtjes knetterend opbloeien aan de horizon. Maar nu zaten we ineens midden in een ontploffende stad. Op oudejaarsdag begon het knallen al tegen negen uur in de ochtend en rond half drie in de nacht klonk eindelijk de laatste donderslag. In de gevechtspauzes konden we een paar flarden van Claudia de Breij verstaan, maar zij werd al gauw weggebombardeerd door het vuurwerkfestijn. Naar bed gaan was geen optie, iets nieuws lezen zou zeker niet lukken, dus las ik bij wijze van openingsgebed voor het nieuwe jaar voor de zoveelste keer Bertrand Russells introductie tot zijn History of Western Philosophy. Ik kocht het in 1969. Het is het eerste filosofieboek dat ik begreep. Er mankeert van alles aan dat boek, volgens echte kenners mankeert er zelfs alles aan, maar voor mij is het altijd een dierbare reisgenoot gebleven. Ik heb nooit goed kunnen uitleggen wat filosofie precies is, maar Russell heeft daar geen moeite mee: ‘Filosofie, zoals ik het zou willen opvatten, is iets tussen theologie en wetenschap in. Evenals theologie bestaat het uit speculaties rond zaken waarover we tot nu toe geen zekerheid hebben kunnen bereiken; maar net als wetenschap baseert ook filosofie zich op de menselijke rede, en niet op het gezag van een traditie of een verkondiging. Alle definitieve kennis – zou ik willen zeggen – behoort tot de wetenschap; en alle dogmatiek betreffende zaken die definitieve kennis te boven gaan, behoort in de theologie. Maar er is een niemandsland tussen theologie en wetenschap, dat vanaf twee kanten kwetsbaar is; dit niemandsland is filosofie.’ Voordat uw bloeddruk stijgt: dit werd geschreven in 1946. We zijn nu dik vijfenzeventig jaar verder en ik denk dat de meeste hedendaagse theologen zichzelf niet zouden beschrijven als mensen die een reeks dogma’s op uitermate ingewikkelde wijze proberen te rechtvaardigen of te funderen aan de hand van één bron: de Bijbel. Theologie is tegenwoordig gewoon filosofie met mogelijk één klein ingewoven vooroordeeltje, en dat is de hardnekkige aanname ‘dat dit allemaal toch echt wel ergens over gáát natuurlijk!’. Begin december las ik het volgende in de krant: ‘Extreem gedrag in een sterrenstelsel op 12,4 miljard lichtjaar van de aarde: een bundel superhete deeltjes schoot het heelal in vanaf het zwarte gat in het centrum ervan en strekte zich met bijna de lichtsnelheid tientallen miljarden kilometers uit. Die bundel was net zo fel als duizend biljoen zonnen samen. Door telescopen op aarde zagen astronomen die “jet” als een lichtflits die een paar dagen aanhield.’ Russells wetenschap zegt hierover dat het om een ster gaat die in een zwart gat valt, ‘verzwolgen wordt’ klinkt beter. In het artikel spreekt men zelfs van ‘een onfortuinlijke ster’. Op zich wel aandoenlijk, zo’n poging om een dergelijke astronomische gebeurtenis op de een of andere manier terug te drijven naar aardse dimensies. Want laten we elkaar geen mietje noemen, een dergelijke gebeurtenis is zozeer voorbij alles wat wij begrijpelijk vinden dat je niet eens goed weet hoe je er iets over moet zeggen. Staren met open mond is de enige optie. De definitieve kennis die wetenschap hier oplevert, biedt nauwelijks iets waar we ons gerust bij kunnen voelen. Integendeel, astronomie heeft meer weg van een bermbom, die het hele idee van een route opblaast. Gaat het allemaal ergens over? Waar kán het eigenlijk over gaan? We besluiten de preek met een astrofilosofische parabel die leunt op Schopenhauer: Venus komt Aarde tegen en zegt: ‘Kind, wat zie je d’r uit! Wat heb je?’ Aarde lacht verontschuldigend: ‘Tis een schimmeltje, zo weer weg’. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/soms-is-staren-met-open-mond-de-enige-optie~b6ac02ed/</guid>
      <pubDate>Fri, 6 Jan 2023 00:00:00 +00:00</pubDate>
    </item>
    <item>
      <title><![CDATA[Een ziek mens wil troost en liefst genezing, maar zeker geen filosofie]]></title>
      <description><![CDATA[<p>Collega De V. belde mij. Ze is eind twintig en doet filosofie en geneeskunde tegelijk. Ze is nog niet helemaal klaar met haar studies maar dacht dat ik die twee disciplines redelijk overeind hield in mijn beroepsleven. Nu wilde ze even weten hoe je dat doet. Ze is namelijk enigszins bevangen door een angst die ik mij heel goed herinner van toen het einde van mijn co-schappen naderde. Je moet dan een specialisatie kiezen en de vraag is: bij welk specialisme heb ik de meeste kans om voldoende tijd en energie over te houden voor zoiets als filosofie? Want voor vrijwel elke specialisatie moet je een tunnel in. Dat wil zeggen dat je gedurende een jaar of vijf dingen als vakantie, theater, doorzakken, liefdesperikelen, kranten bijhouden, films zien, rondhangen, boeken lezen, kroegzitten, festivals afstruinen en kinderen krijgen niet dan met een gejaagd gevoel zult kunnen ondernemen of ondergaan. Het is nu echt niet meer zo dat de specialist in opleiding te horen krijgt wat onze hoogleraren nog wel probeerden te verkondigen: u bent nu gehuwd met geneeskunde, uw overige bezigheden staan voor altijd in de schaduw naast uw arts-zijn. Vonden wij onzin. Dat neemt niet weg dat het nog altijd zo is dat een specialisatie binnen een ziekenhuis je gedurende enige jaren aardig buitenspel kan zetten. Dus als je ’s avonds en in de weekends nog wat geestkracht over wilt hebben voor filosofie, dan is een klinisch specialisme geen goed idee. Temeer daar men in menig specialistische opleiding van de kandidaat eist dat hij of zij eerst een promotie-onderzoek doet. Je vraagt je af wat deze opleiders bezielt. Hun einddoel zou moeten zijn: een even zorgzame als kundige arts, die iets kan betekenen voor zieke mensen. Een promotietraject draagt zelden of nooit iets bij als het gaat om de vorming van een zorgzame arts. Maar het zorgt er wel voor dat je je jarenlang, binnen de toch al hijgerige opleidingssfeer, nog eens extra opgejaagd voelt. Verder zul je in een medisch proefschrift ongeveer net zo veel filosofie aantreffen als in een kookboek voor de haastige yup. Voordat we verder gingen vroeg ik De V. wie haar favoriete filosoof is. Na enige aarzeling noemde ze Kierkegaard. Dat wil ongeveer zeggen dat filosofie voor haar betekent dat ze als mens haar plaats wil weten tussen andere mensen en wellicht ook tegenover God. Dat ze zich af wil vragen hoe ze die plaats tot een betere kan maken, voor zichzelf, en voor anderen. Filosofie is dan niet een geestelijke bezigheid die zichzelf genoeg is, vergelijkbaar met muziek. Filosofie zou ook iets goeds moeten betekenen in het leven van de mensen om haar heen. Een filosoof kan immers helderheid scheppen in gesprekken die mensen voeren over leven, dood, liefde, rechtvaardigheid. Ik denk daar anders over. Ik geloof niet dat je filosofie kunt meenemen naar het ziekbed. Een ziek mens wil troost, minder pijn, geen angst, liefst genezing, maar zeker geen filosofie. En toch zeg ik tegen haar: laat de filosofie niet los. Afgezien van wat je patiënten eraan hebben, voor jou betekent het dat je naast geneeskunde een unieke ruimte in je leven hebt, waarin alles wat je overdag meemaakt rond zieke mensen, omhooggetild wordt naar een niveau van overweging dat je nergens anders vindt dan in filosofie. Er is onvermijdelijk ook een nadeel als je je enigszins zijdelings, in plaats van voornamelijk, bezighoudt met filosofie. In vergelijking met academische filosofen zal je kennis van het vak onvermijdelijk minder breed zijn. Je zult hier en daar tot vergelijkbare diepte komen, maar de diepte en de breedte die een vakfilosoof kan bereiken zul je nooit halen. Daar staat dan weer tegenover dat jij als arts handelend aanwezig bent in talloze ingrijpende levenssituaties die zij alleen kennen van horen zeggen of de televisie. Er is ook nog een biologisch aspect dat we denk ik niet toevallig als laatste aanstipten: kinderen krijgen. De kinderwagen in de hal is het spreekwoordelijke tableau waaronder in onzichtbare letters staat: ‘begraaf hier uw ambitie’. Beetje overdreven, maar als je partner, kind, specialisatie, proefschrift en filosofie tegelijk zou willen regelen dan hoef je niet naar het gekkenhuis, want dan zit je daar al in. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/een-ziek-mens-wil-troost-en-liefst-genezing-maar-zeker-geen-filosofie~bbf60cd7/</guid>
      <pubDate>Fri, 16 Dec 2022 00:00:00 +00:00</pubDate>
    </item>
    <item>
      <title><![CDATA[Ik wil als arts geen boek als dank]]></title>
      <description><![CDATA[<p>Collega M. kreeg een ­cadeau van mevrouw Jansen omdat ze zo goed voor meneer Jansen had gezorgd in zijn laatste maanden. Ze houdt van kunst en had daar ook weleens iets over gezegd tijdens een van haar visites. ‘Niet dat ik de hele westerse canon met hem heb doorgenomen’, maar ze had hem weleens zien bladeren in een kunstgeschiedenisboek en haar oog viel op een afbeelding van Ber­nini’s Extase van Theresa. Over die gemoedsbeweging wordt graag gespeculeerd. Meneer Jansen vatte een en ander kort samen: “Komt ze klaar, of ziet ze God?” M. kon daar wel om lachen, maar mevrouw Jansen vond het nogal vrijpostig. Het cadeau was een boek over Bernini en het werd met een knipoog overhandigd toen ze een paar weken na het overlijden weer eens langs ging bij mevrouw. “Je zult het gek vinden”, zei ze, “maar ik wil van een patiënt geen boek over Bernini. Wijn, bloemen, een geurtje, allemaal best. Maar geen boek. Ik geef zo’n boek dan graag zo gauw mogelijk weg en voel me daar dan weer schuldig over.” Ik heb daar ook last van. Na een moeizaam sterfbed kreeg ik eens als cadeau de cd waar een vrouw, voor wie ik zorgde in haar laatste weken, de meeste troost uit had gehaald. Het ging om een door haarzelf samengestelde selectie klassieke muziekstukken. Ik heb er nooit naar willen luisteren. Doorgeven vond ik onjuist en gewoon weggooien was helemaal geen optie. Hij staat nog steeds in mijn kast. Bloemen, taart, parfum, wijn, dat gaat allemaal voorbij, maar boek of cd verwaait niet. Het is alsof je bij een dergelijk cadeau door je pa­tiënt een nabijheid binnengeleid wordt die je niet zoekt. Het gaat om de nabijheid van familiebanden, persoonlijke vriendschappen, relaties waarin er sprake is van liefde, al klinkt dat gauw overdreven. In ­ieder geval een emotie die, als het goed is, niet aanwezig is tussen arts en patiënt. Toen ik pas begon als dokter, raakte ik bevriend met een van mijn pa­tiënten. Geen paniek, zij was 76, ik was 35. Het tuchtcollege zou niks aan te merken hebben. Toch deugde het niet. Ik dronk weleens een borrel op haar kamer aan het eind van de werkdag en we rookten daar samen graag een sigaret bij. Ze vertelde me alles over haar leven en ik vertelde ook zo’n beetje alles over het mijne. Op een nacht toen ik dienst had werd ik gebeld, want ze had bloed gebraakt. Een fikse hoeveelheid. Ik zei dat ze meteen naar het ziekenhuis moest. Een maagbloeding op haar leeftijd bij haar medicatie was een noodtoestand. Haar reactie op mijn beleid was: “Je kan me nog meer vertellen. Ik ga echt niet in het holst van de nacht enz. enz. …” Ik droop af naar huis met een rotgevoel. Twee uur later werd ik weer gebeld. Weer bloed. Ik belde nu zonder overleg de ambulance en dwong haar tot een opname. Ik was nog boos op haar ook. Het liep allemaal net goed af, maar onze fijne vriendschap had haar dood kunnen betekenen. Je moet niet dokteren voor mensen van wie je houdt. Uitgaande van de veronderstelling dat je het goed met jezelf kunt vinden luidt een bekend artsengezegde: ‘De dokter die zichzelf behandelt heeft een malloot als patiënt’. Het wordt dan ook als een kunstfout beschouwd om de huisarts te zijn van je eigen vrouw, man, kind, vader, moeder, broer, zus et cetera. De fouten die artsen die voor zichzelf dokteren maken, vallen nogal voorspelbaar in twee categorieën: ze komen te vroeg, omdat elk wratje de doodsklok kan luiden, maar meestal veel te laat, omdat dat bloedverlies waarschijnlijk loos alarm was. Nee, dat was het niet. Over de te forse greep in de medicijnkast hebben we het een andere keer. Hoe kwamen we hier terecht? Cadeaus van patiënten en hoe die soms niet overeenstemmen met hoe de dokter de arts-patiënt-relatie ervaart. Antropologen weten al heel lang wat de maatschappelijke betekenis is van geschenken. Het gaat om voor-wat-hoort-wat, een wederkerigheid dus, die tussen arts en patiënt een heel andere lading heeft dan tussen mensen die vrienden zijn, geliefden of familie. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ik-wil-als-arts-geen-boek-als-dank~b1a3a428/</guid>
      <pubDate>Thu, 8 Dec 2022 00:00:00 +00:00</pubDate>
    </item>
    <item>
      <title><![CDATA[Het verpleeghuis is er niet om te sterven, maar om verder te leven met je probleem]]></title>
      <description><![CDATA[<p>Vorige week was het de Dag van de Specialist Ouderengeneeskunde. U hebt er niks van gemerkt en ik zag het niet aankomen dus zijn we een week te laat. Ik wil toch graag iets kwijt over deze beroepsgroep waar ik zelf ooit toe behoorde. Eerst iets over het verpleeghuis. In de jaren vijftig van de vorige eeuw waren er geen verpleeghuizen. Nu zijn er zo’n 60.000 verpleeghuisbedden. Verpleeghuisopname is nodig als je geholpen moet worden met opstaan, wassen, aankleden, toiletbezoek, eten en drinken. Een tweede reden is dat je in dementie het verband tussen al deze activiteiten niet meer overziet. Het verpleeghuis biedt geen ingewikkelde medische ingrepen, je krijgt daar zorg. In 1955 waren er ook ouderen die zorg nodig hadden maar die werd veelal geleverd door de kinderen. Dat lang niet alle ouderen in hun laatste jaren door hun kinderen verzorgd werden, blijkt uit het feit dat we al meerdere eeuwen zorgvoorzieningen hebben voor ‘oudjes’. Tussen 1950 en 2000 werden veel meer mensen heel oud dan ooit tevoren. Wie in 1955 grootmoeder in huis nam rond haar zeventigste, die mocht ervan uitgaan dat haar verblijf na een paar jaar zou worden afgerond. Wie grootvader nu in huis neemt rond zijn tachtigste, die kan niet zelden uitzien naar tien of zelfs vijftien jaar goed gezelschap. Echter neemt niemand grootvader meer in huis en daar zijn nogal wat redenen voor. Allereerst is het hedendaagse gezin geografisch verspreid. Kinderen wonen nog maar zelden op loopafstand van hun ouders. Belangrijker is het feit dat het moderne gezin geen zorginstituut meer is. Het hedendaagse gezin is overdag gesloten, zelfs voor de eigen kinderen. En dat komt door de emancipatie van de vrouw. Sinds ook zij ’s morgens tegen negenen het huis verlaat om zich in het echte leven te storten, valt de huisdeur achter haar dicht en wordt er daarbinnen geen zorg meer verleend. Dit hebben we met ons allen zo geregeld en het is een van de oorzaken waardoor ouderen niet meer door hun kinderen worden verzorgd. Er is hierbij geen sprake van harteloosheid, het gaat om een immense maatschappelijke verschuiving die niemand goed overziet en die nauwelijks valt te sturen. Denk ik. Vanaf 1968 waren er dan echt verpleeghuizen en die zestigduizend verpleeghuisbewoners werden in de eerste jaren medisch verzorgd door welwillende huisartsen die deze populatie als weinig uitdagend inschatten. Het ging om artsen die wat ouder waren en ‘die het wel eens wat kalmer aan wilden doen’. Dat duurde niet lang want al gauw stroomde er een jongere generatie artsen het verpleeghuis in die de specifieke problemen van deze populatie als een uitdaging beschouwden. Artsen die zich niet zozeer bezig hielden met complexe diagnostiek, maar die zich druk maakten om incontinentie, misplaatst medicijngebruik, begeleiding van mensen met dementie en hun familieleden, revalidatie na een botbreuk, goede stervenszorg en een heilzame terughoudendheid op het punt van wat dan heet de curatieve ziekenhuisgeneeskunde. Voor de medisch specialist in het ziekenhuis is de belangrijkste vraag: wat moet ik doen? Voor de specialist ouderengeneeskunde is de vraag: moet ik, in medisch-technische zin, wel wat doen? Mensen denken dat je naar het verpleeghuis gaat om te sterven. Maar je gaat er eerst en vooral heen om verder te leven met je probleem. Dat dat in de dood eindigt, is een waarheid als een koe. Specialisten ouderengeneeskunde zijn, naast huisartsen, de enige artsen die zich uitdrukkelijk bekommeren om het welzijn van stervende mensen. We hebben het hier over een complicatie die zich in honderd procent van de gevallen voordoet: het overlijden. Specialisten ouderengeneeskunde zijn echter niet alleen goed in stervenszorg. Zij zijn de artsen die zich als beroepsgroep onderscheiden door een sterk besef van de betrekkelijkheid van hightech geneeskunde. In het verpleeghuis zul je nooit een arts of een verzorgende horen verzuchten ‘dat iemand is uitbehandeld’. Bewaar die zucht maar voor na de begrafenis. In het verpleeghuis tref je immers veel mensen, over wie men in het ziekenhuis zegt ‘daar kunnen we niks meer mee’. Een mededeling waar de man of vrouw om wie het gaat niet mee geholpen is. In het verpleeghuis blijkt dat er nog heel veel voor deze mensen gedaan kan worden. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/het-verpleeghuis-is-er-niet-om-te-sterven-maar-om-verder-te-leven-met-je-probleem~bb30b12b/</guid>
      <pubDate>Fri, 2 Dec 2022 00:00:00 +00:00</pubDate>
    </item>
    <item>
      <title><![CDATA[Met weerwoord had ik mijn medische carrière wel kunnen vergeten]]></title>
      <description><![CDATA[<p>Bij The Voice en Talpa, bij Matthijs, bij het ballet, in de atletiek, bij turnen, in de uitgeverij, in de kerk, op de basisschool, in weeshuizen, in de gezondheidszorg en waar eigenlijk niet? Overal waar mensen in een machtspositie zitten gaat het weleens fout. Dat wil zeggen dat mensen daar zonder enige reële aanleiding het slachtoffer kunnen worden van misdragingen die niet gestraft worden. Een voorbeeld uit de gezondheidszorg. Dokter A. is een zeer kundige chirurg. Hij moet een schildklieroperatie doen. Vaak een lastige klus, omdat er in dat gebied essentiële zenuwen lopen die je zeer beslist niet moet raken. Hij gaat zich wassen en naast hem stelt de co-assistent zich op, die zich ook gaat wassen. Het omstandige handenwassen voor de operatie is bacteriologisch noodzakelijk en ook enigszins ritueel. Er ontspint zich vaak een gesprek. Soms over de ingreep, maar er is ook ruimte voor algemene beschouwingen. De co zwijgt nerveus, want A. is een sluwe ondermijner. Zijn stijl is niet de klassiek bulderende chirurg. Hij is subtieler en op zijn eigen manier veel verwoestender. Tijdens het wassen vraagt A. aan de co: “Heb jij weleens meer geassisteerd bij deze operatie?” De co antwoordt naar waarheid: “Nee, dokter.” Waarop A. tegen hem zegt: “Ga dan maar weg.” Zo’n jongen kruipt dan weg, doet verdrietig zijn OK-kleding uit, en begeeft zich schuchter terug naar zijn mede-co’s aan wie hij het pas veel later durft te vertellen. En niemand die iets doet. Ik deed ook niks. Integendeel. A. mocht mij wel, hij was gay en een beetje flirterig en nam mij op een prettige manier in de maling. De co-assistent had meestal als taak om tijdens de operatie de wond open te houden met twee haken, zodat de chirurg ruimte heeft om te werken. Hij vroeg mij eens tijdens een operatie mijn vinger op een knoop te leggen. Ik zei: “Dat zal moeilijk gaan dokter, ik heb maar twee handen”, waarop A. zei: “Val me alsjeblieft niet lastig met je anatomische kennis.” Ja, wel leuk, maar ik zou hem nooit durven aanspreken op zijn grofheid tegenover mijn mede-co. Professor B. was erger. God heeft reeds lang zijn ziel, als hij tenminste niet in die andere locatie is beland. Hij kwam op een dag wat moeizaam lopend na een fietsongelukje de afdeling op. Commentaar van de assistenten: “Die plank voor zijn kop is op zijn tenen gevallen.” Één keer per week had je ‘de grote visite’ op de afdeling, waarbij de prof, de assistenten en de co’s de patiënten stuk voor stuk bezochten, ‘de witte tornado’. Men stelde zich in een kring op rond de zieke en de prof vuurde zijn vragen af op de co’s. Didactisch was het zinloos, want je kon natuurlijk niet rustig nadenken in het tumult van al die vragende of minachtende blikken. Professor B. had er geen enkele moeite mee om je juist onder die omstandigheden aan zijn botte mes te rijgen bij een verkeerd antwoord. “U moet dubbel nul voor uw naam laten zetten”, riep hij dan en voor het geval je dat niet begreep voegde hij er bijna schreeuwend aan toe: “License to kill!” De James Bond-films waren toen een begrip. Dit was minder leuk. En wederom niemand die tegen zo’n man zei: wat wilt u nu eigenlijk bereiken door op zo’n co-assistent te gaan staan tijdens de grote visite? Stijgt u daardoor zelf hoger? Deze vraag schiet denk ik rakelings langs de kern heen. We hebben het hier over de vreugde van machtsuitoefening, een hobby die voor de meeste zoogdieren, maar zeker voor de zogenaamd hogere primaten, een onweerstaanbaar genotsmiddel is. Alle macht corrumpeert, zei Lord Acton, en absolute macht corrumpeert absoluut. Vandaar dat we de macht bij vorsten hebben weggehaald. De machthebbers die daarna kwamen mogen hun macht alleen maar gebruiken als ze controle toestaan. Het probleem is dat de meeste machtsrelaties zo in elkaar zitten dat degene die wordt mishandeld er nog slechter aan toe is als hij er controle bij haalt. Zo had ik mijn medische carrière wel kunnen vergeten als ik tegen dokter A. of professor B. ronduit had gezegd: “U misdraagt zich, het vak is moreel gesproken te hoog gegrepen voor u.” Durfde ik niet. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/met-weerwoord-had-ik-mijn-medische-carriere-wel-kunnen-vergeten~b72cbbd0/</guid>
      <pubDate>Fri, 25 Nov 2022 00:00:00 +00:00</pubDate>
    </item>
    <item>
      <title><![CDATA[Charles Groenhuijsen waande zich in Lourdes, zonder Maria, maar mét Nobelprijswaardige geneeskunde]]></title>
      <description><![CDATA[<p>Laatst hoorde ik een ms-patiënte verzuchten dat ze geen artikelen over haar ziekte meer wilde lezen in de lekenpers. Er werd regelmatig gesuggereerd dat men er eindelijk bijna uit was met de ontdekking van een of ander middel. Het gaat altijd om gebakken lucht. Om zichzelf dit soort geestelijk opspringen en het onvermijdelijke hard neerkomen te besparen, vermijdt ze alle nieuws over multipele sclerose. Over alzheimer kwam professor Scheltens regelmatig bij Jeroen Pauw de bijna-doorbraak melden. Die er nog steeds niet is. In dit kader van televisiegeneeskunde traden vorige week woensdag twee artsen aan bij Op1 met verbijsterend nieuws over twee nauwelijks behandelbare vormen van kanker: in de alvleesklier en in de hersenen. De hersentumor was denk ik een ‘glioblastoma multiforme’, waartegen operatie, bestraling en chemo weinig uitrichten. Artsen omzwachtelen de boodschap graag, dus als ze zeggen dat iets ‘weinig’ doet, dan bedoelen ze: NIKS. Een Amerikaanse neurochirurg zei over de hopeloze chirurgische behandeling van het glioblastoma: ‘Waanzin is vele malen hetzelfde doen en dan toch een ander resultaat verwachten’. Het probleem van kankerbehandelingen is dat ze niet alleen de kankercel maar ook andere cellen vernietigen. Bestraling en chemo geven onvermijdelijk wat men bij bombardementen beschrijft als collateral damage. Er wordt onvermijdelijk veel meer kapotgemaakt dan je zou willen. De gevolgen zijn vaak veel erger dan de dokter beschrijft. Wegsnijden door de chirurg lijkt de beste oplossing, maar in de hersenen is dat onmogelijk zonder schade aan het omliggende weefsel. Daar komt nog bij dat de chirurg niet zo fijn snijdt dat die elke kankercel kan identificeren en verwijderen. Chirurg Casper van Eijck en neurochirurg Clemens Dirven kwamen met een heel andere kankerbenadering. Zij hebben een virus zodanig veranderd dat het zich alleen op kankercellen stort. Het virus gaat de cel in, neemt daar het stuur over en blaast de cel op, zodat allerlei afwijkende eiwitten in de bloedstroom belanden. Een welkom neveneffect is dat het immuunapparaat hiertegen strijdt door antilichamen te maken tegen deze bizarre eiwitten. En die antilichamen werken dan kennelijk ook tegen de kankercellen. Dat maakt dat de kankeropruiming nog grondiger plaatsvindt. Ze hadden er een animatiefilmpje bij, dat het fraai in beeld bracht. Ook toonden ze twee scans van een hersentumor voor en na de behandeling: bijna helemaal weg. Charles Groenhuijsen wreef zijn ogen uit. Een medisch wonder! Hij waande zich in Lourdes, zonder Maria, maar mét de hedendaagse, zeg maar gerust Nobelprijswaardige, geneeskunde. De tumor zorgvuldig verwijderd zonder omliggende structuren te beschadigen. Dit is waar we al jaren van droomden. Ik ben oncologisch en virologisch niet erg op de hoogte, dus ik weet niet wie hier wereldwijd allemaal mee bezig zijn, hoe ver men is gevorderd, wat de bijwerkingen zijn, tegen welke kankers het werkt (de alvleesklier werd niet veel genoemd). Zouden die virussen in hun blinde ijver nooit andere cellen aanvallen? Kortom honderden vragen. Eén ding meen ik wel te weten: dergelijke sprongen voorwaarts blijken bij nader inzien meestal niet zo overweldigend als we in eerste instantie dachten. Er rust een onderschatte verantwoordelijkheid op de schouders van artsen die zo’n wonderbaarlijke genezing komen melden in een talkshow. Het gevolg is namelijk dat meteen al de volgende dag doodzieke mensen aan hun dokter om zo’n virus vragen. En die arts moet dan maar zien uit te leggen dat een talkshow niet het juiste forum biedt om een klinische ontwikkeling op evenwichtige wijze te presenteren. Het vervelende is dat je dan gedwongen wordt deze twee nobele mensenredders enigszins af te serveren, wat dan weer onbedoeld narrig overkomt. En om mijn betoog maar meteen te ondergraven: in 1996 berichtte collega Joep Lange in de Volkskrant dat er eindelijk genezing was voor wat toen nog aids heette. Joep was internist in het AMC en kwam later jammerlijk om bij de MH17-ramp. Hij is zijn leven lang wereldwijd blijven strijden tegen aids, ik noem zijn naam met respect. Ik zorgde toen voor aidspatiënten, die helaas bijna allemaal stierven. Een van hen liet mij de krant zien waarin Joep het goede nieuws verkondigde. Die was door zijn moeder meegebracht. Mijn reactie was: hoe kan hij nou zoiets roepen? Maar Joep Lange had gelijk. Misschien geldt dat ook voor Dirven en Van Eijck. Correctie 21-11: In een eerdere versie van dit stuk stond door een redactionele ingreep ten onrechte ‘oprispingen’ in plaats van ‘opspringen’ in de eerste alinea. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/charles-groenhuijsen-waande-zich-in-lourdes-zonder-maria-maar-met-nobelprijswaardige-geneeskunde~bd5aae49/</guid>
      <pubDate>Fri, 18 Nov 2022 00:00:00 +00:00</pubDate>
    </item>
    <item>
      <title><![CDATA[Ik word gek van de gretige verontwaardiging over de Nederlandse euthanasiepraktijk]]></title>
      <description><![CDATA[<p>Ergens in 1996 zat ik in Engeland in een tv-interview over euthanasie in Nederland. Men zag het als een collectieve omleggerij waarin je als weerloos oud mens geen kans had. Vandaar dat veel ouderen een credo-card op zak hebben, waarin ze de dokter vragen hen niet dood te maken als ze in de Spoedeisende Hulp van een ziekenhuis belanden. Credo-card? Ik had er nog nooit van gehoord. Ontkennen is zinloos in zo’n situatie want er ontspint zich dan toch een gesprek over die verrekte credo-card, die er volgens jou helemaal niet is. O nee? Waarom hebben we het er dan over? We zijn nu zesentwintig jaar verder en via zijn nieuwsbrief kreeg ik een recent interview te horen van Raphael Cohen-Almagor, hoogleraar politicologie aan de universiteit van Hull, over euthanasie in Nederland. Hij vertelt dat hij zich zorgen maakt over de toestanden in Nederland waar de euthanasiepraktijk volkomen uit de hand gelopen is. Dat komt onder andere doordat er hier geen onderscheid wordt gemaakt tussen euthanasie en hulp bij zelfdoding. Bij euthanasie injecteert de arts het dodelijke middel. Hulp bij zelfdoding betekent dat de man of vrouw in kwestie zelf een drankje moet drinken. Hij meent dat dat injecteren onvermijdelijk leidt tot het doden van patiënten die dat eigenlijk niet willen. Hij zegt dat ouderen die levensmoe zijn in Nederland gewoon euthanasie krijgen al hebben ze geen lichamelijke kwalen die hun verzoek zouden kunnen rechtvaardigen. Hij vertelt de interviewer dat hij de Nederlandse euthanasiepraktijk reeds vele jaren van zeer nabij volgt en grondig bestudeert. Het Brongersma-arrest, waarin de Hoge Raad stelt dat het lijden bij euthanasie veroorzaakt moet zijn door een medisch classificeerbare ziekte, is kennelijk aan hem voorbijgegaan. Maar dit zijn slechts de inleidende beschietingen, het echte werk komt als we afdalen naar de anekdotiek. Wat gebeurt er nou echt in de euthanasiepraktijk daar in Nederland? De euthanasie-onderzoeker stuit hier op een hindernis waar hij niet omheen kan: hij moet het doen met wat mensen zeggen dat ze doen. Er is een vergelijkbaar probleem met onderzoek naar seksuele activiteiten. De beroemde Kinsey-rapporten uit 1948 en 1953 over wat mannen en vrouwen zoal doen op geslachtelijk gebied waren uitsluitend maar dan ook geheel gebaseerd op wat deze mannen en vrouwen zeiden dat ze deden. Wat ze in werkelijkheid deden, bleef ontoegankelijk voor de onderzoeker die zich immers niet steels ophield in slaapkamer of struweel. Onze professor wordt hier niet zenuwachtig van. Zo vertelt hij dat hij van een jurist in Groningen hoorde dat de tweede opiniearts, die door de uitvoerende arts moet worden geraadpleegd, volstaat met een telefoontje naar de collega, waarmee de zaak geregeld is. De reden waarom het zo gaat is dat Nederland zo’n groot land is en dus niet makkelijk te bereizen. De feiten: SCEN-artsen, zoals ze heten, zijn actief in hun eigen regio. In Amsterdam zijn er veertig waarvan er wekelijks drie dienst hebben. De interviewer vraagt hem vervolgens om een voorbeeld te geven van de gruwelen die hij in ons land aantrof. Zijn voorbeeld: hij was in gesprek met een Nederlandse psychiater en die vertelde hem dat de vrouw van een bevriende collega beviel van een kindje met downsyndroom. Toen het kind twee jaar was, besloot deze arts om het kind te doden omdat het geen menswaardig leven had. Het werd gerapporteerd als een natuurlijke dood. Desgevraagd zei de psychiater dat hij zich hier wel in kon vinden. U vraagt zich af wat de heimelijke moord op een kind met downsyndroom te maken heeft met de Nederlandse euthanasiepraktijk? Ik heb hem deze vraag voorgelegd. Zijn antwoord: het is endemisch. Wat is endemisch? Het vermoorden van kinderen met downsyndroom? Nee, het gemak waarmee men hier dodelijke middelen injecteert. Dan krijg je onvermijdelijk dit soort toestanden. Het is de gretige verontwaardiging, gekoppeld aan een gelukzalig besef van eigen voortreffelijkheid, waar ik gek van word en ik weet niet hoe het te ondergraven, zonder mijn voet in dezelfde hondenhoop te zetten. Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/ik-word-gek-van-de-gretige-verontwaardiging-over-de-nederlandse-euthanasiepraktijk~bab1a89d/</guid>
      <pubDate>Fri, 11 Nov 2022 00:00:00 +00:00</pubDate>
    </item>
    <item>
      <title><![CDATA[De neiging om ons groepsgewijs af te zetten tegen die andere groep zit erg diep]]></title>
      <description><![CDATA[<p>Had u ook zo te doen met die voetballers die een band om moeten doen die bewijst dat ze helemaal vóór iets zijn waar ze het thuis beter niet over kunnen hebben? Je zult maar de speelbal zijn tussen twee drammerige groepen waarin je je beweegt. Toen ik als coassistent definitief in de witte jas was aangeland werd ik eens bezocht door een vriend en zijn vriendin in het Emma Kinderziekenhuis. Ik had mijn lange haar nog om te bewijzen dat ik niet helemaal was overgelopen naar de vijand. De vijand? Ja, zij leefden macrobiotisch, veelal aan de hand van de I Tjing, zelfgekweekte groenten, een heilig geloof in De Natuur, vleugje Steiner erbij, beetje astrologie hier en daar en onder dit alles de rotsvaste overtuiging dat de medische wetenschap weinig anders deed dan de natuurlijke menselijke weerbaarheid ondergraven en daarvoor nog veel geld vragen ook. Ze kwamen die avond naar het ziekenhuis om de sleutels van mijn huis op te halen en terwijl ik de trap afdaalde zag ik ze beneden in de hal walgend om zich heen blikken alsof ze in een concentratiekamp terecht waren gekomen. Geheel in die sfeer namen ze mijn huissleutels in ontvangst met de verzuchting: ‘Jezus, dat jij hier werkt!’ Niet dat ik hun wereldbeeld deelde, maar ik hield wel van ze. Als ik met ze probeerde te praten over geneeskunde dan werd ik steevast in de hoek gezet van rationeel, wetenschappelijk en dus emotioneel gehandicapt en waarschijnlijk ontoegankelijk voor de diepere roerselen van de menselijke ziel. Kortom, een medisch specialist in wording. Ze zagen bij wijze van spreken mijn Porsche al de oprijlaan in draaien van mijn villa in Aerdenhout. Ik kwam zelf ook enigszins uit die hippiehoek, hoewel ik nooit veel ophad met het bij volle maan gezaaide gedachtegoed, waarin mens en kosmos op weldadige wijze één werden. Jak. Maar wat ik me pijnlijk goed herinner uit die dagen is de gretigheid waarmee wij minachtten. Iedereen met een stropdas en een redelijk inkomen was eigenlijk een collaborateur. Ik besefte niet dat ik zelf afkomstig was uit een groep die zich angstvallig bleef definiëren als stukken beter dan die andere groep. Ik kwam uit de rooms-katholieke zuil die rustte op alweer zo’n rotsvaste overtuiging dat enz. enz. Ik zat bij de katholieke verkenners, een heel andere club dan de protestante padvinders. ‘Padvinders’, het woord alleen al had iets stroefs en onaardigs. Wat een gedoe dit. Groepen. Een Joodse grap vertelt over een man die na schipbreuk alleen op een onbewoond eiland eindigt. Na vele jaren wordt hij ontdekt door een langsvarend schip. Zijn bevrijders vragen hem waarom hij twee synagogen heeft gebouwd op zijn eiland. Zijn antwoord: ‘Die ene aan de westkant, da’s mijn sjoel, maar die aan de oostkant, daar zie je me nóóit!’ De neiging om ons groepsgewijs af te zetten tegen die andere groep is niet onuitwisbaar, maar het zit wel heel erg diep. En ik geloof dat die alle-liefde-deugt-band niet werd geweigerd door de afkeer van een specifiek soort liefdesrelatie, maar door de angst buiten de groep gezet te worden. Lale Gül weet daar denk ik veel meer van. Tenslotte een positieve noot. Ik heb jaren in verpleeghuizen gewerkt en veel verzorgenden waren moslima, de meesten met hoofddoekje. Er was er een die het pendelen tussen de verschillende groepen moeiteloos volbracht door bij binnenkomst in de hal van het verpleeghuis haar hoofddoekje af te doen om het na de dienst net zo nonchalant weer om te doen. Ze moest er zelf ook om lachen. In het werk heb ik nooit ervaren dat moslima’s problemen hadden of veroorzaakten als het ging om het verzorgen van mannen of het toedienen van morfine of het omgaan met euthanasie. Niet dat ze euthanasie aanvaardbaar vonden, maar die mening werd niet op hinderlijke wijze uitgevent. Ik was niet zo lang geleden betrokken bij een euthanasie in een verpleeghuis en de meneer in kwestie was diep geroerd door de lieve manier waarop de zusters de avond tevoren afscheid van hem namen. ‘Ook de hoofddoekjes hoor,’ was zijn commentaar. Een van hen zei: ‘U weet wat ik ervan vind, maar ik respecteer uw keuze.’ Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/de-neiging-om-ons-groepsgewijs-af-te-zetten-tegen-die-andere-groep-zit-erg-diep~bf2dc847/</guid>
      <pubDate>Fri, 28 Oct 2022 00:00:00 +00:00</pubDate>
    </item>
    <item>
      <title><![CDATA[Einstein zei al: ‘Het onbegrijpelijke van de natuur is dat ze begrijpelijk is’]]></title>
      <description><![CDATA[<p>De Nobelprijs voor natuurkunde van 2022 gaat naar de Fransman Alain Aspect, de Amerikaan John Clauser en de Oostenrijker Anton Zeilinger wegens hun werk aan quantumverstrengeling. Margriet van der Heijden, natuurkundige en hoogleraar wetenschapscommunicatie, legt het uit in de NRC: “De crux is dat elk bouwsteentje van de natuur zich op de kleinste schalen in meerdere toestanden tegelijk kan bevinden én als golf kan worden beschreven.” Het ligt niet aan Van der Heijden, maar hier wordt niets gecommuniceerd. Elke uitleg over atomaire of sub-atomaire gebeurtenissen wordt gedaan in termen van ‘deeltjes’, ‘bouwsteentjes’, ‘golven’, ‘stralen’, ‘velden’ enzovoorts. Termen ontleend aan de wereld zoals wij die kennen, als we in en om ons huis lopen. In een baanbrekend artikel uit 1963 noemt de Amerikaanse filosoof Wilfred Sellars dit “het manifeste wereldbeeld”. Daar vind je tafels, wind, andijvie, regen, stoplichten, schoenen enzovoorts. Dit manifeste wereldbeeld is ergens in de prehistorie ontstaan. Uit de oudste rotstekeningen kun je zien dat we al heel lang zo naar de wereld kijken. Wat we niet kunnen zien, is hoe dit beeld geleidelijk ontstond. Voor het wetenschappelijke wereldbeeld ligt dat anders. We hebben het direct voor onze ogen zien ontstaan. Het ging om een bewuste wijziging en die wijziging was nodig omdat we ontevreden waren over het manifeste wereldbeeld. Ontevreden? Ja, we snapten bijvoorbeeld niet waarom elk voorwerp dat je loslaat meteen omlaag beweegt. Ter verklaring kwam Isaac Newton (1642-1726) op de zwaartekracht en hier begint het gemieter al meteen. Hebt u de zwaartekracht weleens gezien? Nou, gezien ... Maar als je een zware steen probeert op te tillen, dan voel je die kracht wel. Laten we zeggen dat het is als een onzichtbaar touw waaraan wordt getrokken. Bij een zware steen kan ik er nog wel inkomen, maar zwaartekracht en de maan? Snapt u waarom de maan zo trouw bij ons blijft? Zeker, door de aantrekkingskracht van de aarde en die is des te groter naarmate de aarde zwaarder is. Hoe doet de aarde dat over een afstand van 384.954 kilometer? De zon doet dat trouwens ook, maar dan over een afstand van 150 miljoen kilometer. Het lijkt mij nogal sterk allemaal, maar iedereen zegt het. We zijn zo gewend aan ‘de zwaartekracht’ dat we die bijna hebben ingelijfd bij het manifeste wereldbeeld. Dat geldt niet voor de deeltjesfysica. We praten over moleculen, elektronen, protonen, neutronen en Higgsdeeltjes alsof het om een samenspel van touwtjes en balletjes gaat. Maar deze begrippen zijn er juist om het manifeste samenspel van balletjes en touwtjes te verklaren en die verklaring kan niet in termen van balletjes en touwtjes, want dan zijn we weer terug bij af. Daarom zegt Sellars onomwonden: “De basale objecten binnen de hedendaagse theoretische fysica zijn notoir onwaarneembaar en onvoorstelbaar.” Wat gebeurde er nou precies in onze geestesgeschiedenis toen we overstaken naar onzichtbare dingen om de zichtbare beter te begrijpen? We hebben het hier over een sprong die dieren niet kunnen maken. Uw kat kan wel een muis vermoeden achter het behang, maar achter behang en muis kan ze geen moleculen verzinnen. Dit gaat dus eigenlijk over ons vertrek uit het dierenrijk. We hebben het over het allereerste hoofdstuk uit de geschiedenis van mens-zijn. Ik hoorde een kattenkenner eens praten over de aard van de kat en de vraag was: hoe kijken katten naar ons? Zijn onmiddellijke antwoord was: ze zien ons als onhandige katten. Sellars zegt (ongeveer): zo keken onze verre voorouders om zich heen, omringd door onhandige versies van zichzelf. Een boom, een onweersbui, een koe, ze werden beschouwd als vergelijkbare leden van de ene stam op aarde. Over de eeuwen verdween dat persoonlijke uit de ons omringende natuur. We vallen niet langer smekend neer voor een onweersbui. Dat weten we nu wel. Maar de hardnekkige vraag blijft: waarom gingen we dieper? Waarom wij wel en de chimpansee niet? En hoe zit dat precies, dat we voorbij de manifeste wereld op een wereld stuiten die niet direct waarneembaar is maar die ons in staat stelt om de manifeste wereld grondig te beheersen? Denk aan de benzinemotor of het poliovaccin. Einstein vroeg zich dit af toen hij zei: “Het onbegrijpelijke van de natuur is dat ze begrijpelijk is.” Bert Keizer is filosoof en arts bij het Expertisecentrum Euthanasie. Voor Trouw schrijft hij wekelijks een column over zorg, filosofie, en de raakvlakken daartussen.</p>]]></description>
      <guid>https://www.trouw.nl/nieuws/einstein-zei-al-het-onbegrijpelijke-van-de-natuur-is-dat-ze-begrijpelijk-is~b44273ea/</guid>
      <pubDate>Fri, 21 Oct 2022 00:00:00 +00:00</pubDate>
    </item>
  </channel>
</rss>
