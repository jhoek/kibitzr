<?xml version="1.0" encoding="utf-8"?>
<rss version="2.0">
  <channel>
    <title><![CDATA[De bedrijfskantine]]></title>
    <link>https://www.nrc.nl/rubriek/de-bedrijfskantine/</link>
    <description><![CDATA[De bedrijfskantine]]></description>
    <item>
      <title><![CDATA[Bij Triodos koken de chefs alleen met biologische groenten, toch zijn er veel ‘broodtrommelcollega’s’]]></title>
      <description><![CDATA[<p>Alles bij de Triodos Bank op het landgoed de Reehorst in Driebergen is van hout of glas. In de ontvangsthal liggen her en der boomstammen: kunst. Aan het plafond hangen afdrukken van bloemen en planten op stukjes stof, ook kunst. Voor meer informatie over de natuurkunst kun je, als je wilt, een QR-code scannen. Naam bedrijf: Triodos BankLocatie: DriebergenBranche: Financiële sectorJaaromzet: 463 miljoenAantal werknemers: 1.983Kosten lunch: Gemiddeld 4 euro per persoon Cateringmedewerker Britta Woltjes (51) staat achter de bar van het ‘Roots’-café. Ze steekt van wal over de duurzame inborst van de kantine: „Alles is dus biologisch, biodynamisch, wat ik al zei, het hele vegan verhaal en dat heeft natuurlijk ook te maken met een stukje waste”. De chefs gooien bij Triodos niks weg, de restjes gaan de volgende dag in de soep. Britta wijst naar een soort luxe houten ijskast verderop: de kruidenkas. Op de planten in de kas zitten allemaal bladluizen en vliegjes. „Dat hoort”, zegt Britta. „Het heeft een heel verhaal maar daar heb ik nu geen tijd voor.” Het is tien voor twaalf, om twaalf uur komen zo’n 430 mensen lunchen. Woordvoerder Koen is achter ons komen staan. „Heeft Emma zich wel netjes voorgesteld?” vraagt hij aan Britta. Volgens Britta heb ik me netjes voorgesteld en wil ze inderdaad in de krant. Britta moet aan het werk. „Zo, jij was al lekker bezig”, zegt Koen. We mogen van Koen verder ons gang gaan. Hij heeft op intranet gezet dat we komen. Koen zal op veilige afstand blijven staan: „Je hebt van die woordvoerders die het nooit helemaal los kunnen laten.” Op de bar staan bordjes met de ‘sandwich of the day’: ‘Eggs and lentil salad with roasted carrots and almonds’, er is een ‘sushi rice bowl with radish, cucumber, sweet and sour paprika, cashewnuts‘ en twee soepen met ‘miso’ en ‘kale’. Gerard Cillessen (47) pakt een stuk ‘Pizza with goatcheese, tomato sauce chucrut, raisin and appel’ (4,15 euro) en snelt langs de saladebar richting de broodafdeling. Daar pakt hij nog een pistolet (1,45 euro), één plak kaas (0,75 euro) en een glaasje appel-perensap (1,75 euro). Bij de zelfscankassa rekent hij 8,10 euro af. Gerard wil geen groenten, hij houdt gewoon van een broodje kaas tijdens de lunch. Gerard Cillessen (r) wil geen groenten, hij houdt gewoon van een broodje kaas tijdens de lunch. Hij luncht vandaag met collega’s Frits Nieuwerth-van Den Akker (48) en René van Oosten (63). Zij nemen altijd brood van huis mee. René houdt van zoet, meestal chocopasta en jam, elke dag acht boterhammen. Frits heeft vandaag: „Eentje met jam, eentje met kaas, eentje met pindakaas en sambal en eentje met sandwichspread, maar die is al op.” Frits eet altijd rond half elf alvast een boterhammetje want hij staat al om half zeven op. In de kantine haalt hij wel vaak een bord soep en een glas karnemelk. Ciska van der Zijden (32) is wel blij met de uitgebreide lunch, zij koos voor de sushibowl. „Ik woon alleen, ik kan niet koken, gewoon helemaal geen zin in. Die chefs kunnen het veel beter dan ik, hier eet ik uitgebreid, ’s avonds een boterham.” Op de bank naast ons klinkt gegiechel. „Mirjam wil heel graag wat vertellen”, zegt Sanne Heil (33). Mirjam Wieleman (57) is fan van de rubriek en had al gehoord van woordvoerder Koen dat we vandaag kwamen. Mirjam kijkt om zich heen: „Waar is Koen eigenlijk?” Koen staat 5 meter verderop achter een plantenbak, hij zwaait even naar ons. Volgens Mirjam is er geen enkele kantine waar je zoveel verschillende groentes per dag kan eten als „bij ons”. „En alles 100 procent lokaal, seizoensgebonden en misschien wel biodynamisch”, zegt Sanne. Zij haalden vandaag een bord bij de saladebar, dat doen ze meestal. Mirjam gooit ook altijd heel veel gratis biologische olijfolie over haar salade: „Ik zou echt balen als ik ergens zou werken waar de olijfolie niet biologisch is.” De lunch is voor Sanne en Mirjam een „supergoede secundaire arbeidsvoorwaarde” waarvoor ze speciaal naar kantoor komen. Dat er veel mensen zijn die brood van huis meenemen maakt volgens Mirjam voor de cohesie niet uit. „Er zijn inderdaad mensen die de kantine te duur vinden maar die broodtrommelcollega’s zitten wel altijd bij ons aan tafel, we lunchen samen.”</p>]]></description>
      <guid>https://nrc.nl/nieuws/2026/02/06/bij-triodos-koken-de-chefs-alleen-met-biologische-groenten-toch-zijn-er-veel-broodtrommelcollegas-a4919509</guid>
      <pubDate>Fri, 6 Feb 2026 05:57:00 +0000</pubDate>
    </item>
    <item>
      <title><![CDATA[Bij Secrid eten ze altijd vegetarisch, alleen huisvogel Guus Meeuwis krijgt vis]]></title>
      <description><![CDATA[<p>„Dit is onze kantoortuin, ontworpen door René en Marianne”, zegt Oxie de Visser (22) in een voormalige loods op de Haagse Binckhorst. „Alles volgens feng shui-principes. We hebben hier alleen maar ronde hoeken.” In de grote lichte ruimte staan inderdaad alleen maar tafels met ronde hoeken en bolvormige stoelen. Op de vloer liggen Perzische tapijten. Overal hangen planten. Oxie: „Die planten zijn natuurlijk voor de humidity maar ook omdat het héél veel rust en sfeer geeft aan het pand.” Naam bedrijf: SecridLocatie: Den Haag, BinckhorstBranche: Wallets (kaart-/pasjeshouders)Jaaromzet: 42 miljoenAantal werknemers: 140Kosten lunch: Gratis Eigenaar René van Geer (64) – quiet luxury zwarte trui en pantalon – staat in de rij voor de lunch. Er is brood van de bakker, kaas van Ridders Kaashuis. Achter schalen met ‘tauge miso salad‘, ‘fresh kimchi salad’ en een ‘tofu stew’ met ‘wild rice’, staan drie chefs in een kokskostuum. Boven hen een quote van Albert Einstein: „If the whole world adopts vegetarianism, it can change the destiny of humankind”. De lunch is vegetarisch en gratis. Een bewuste keuze, zegt René, terwijl hij een paar blokjes tofu op zijn bord schept. „Een bedrijf is een sociaal netwerk, je moet niet onderschatten hoe belangrijk het is om je onderdeel te voelen van een geheel.” Hij wilde niet hebben dat mensen toch 3 euro moesten betalen en daardoor boterhammen van thuis mee zouden nemen. „Samen eten is een heel belangrijk iets.” Marianne van Sasse van Ysselt (61) komt bij ons staan. Ze dringt voor maar „dat mag ik”. Marianne en René ontmoetten elkaar toen zij 14 was en hij 17. „Het is nooit saai geworden”, zegt Marianne. Samen begonnen ze in 1995 met het ontwerpen van de pasjeshouder. Naast het runnen van het bedrijf studeerde Marianne macrobiotiek. „We willen niks opdringen maar laten zien dat vegetarisch eten heel leuk kan zijn.” Op haar bord ligt een klein sneetje brood met biologische Nocciolate, een soort chique Nutella. „Dit is niet zo gezond maar het mag ook lekker zijn.” „En dat is Guus Meeuwis”, zegt René, wijzend naar een in elkaar gedoken meeuw vlak achter de zwartstalen glazen deuren. Op de kade zit Guus te wachten op lunch. Elke dag, vanaf een uur of half twaalf. Guus is een „weesmeeuw”, zegt Marianne. In de zomer luncht het bedrijf buiten aan grote tafels. Half augustus kwam Guus als jong verzwakt meeuwtje aanwaaien bij Secrid, hij kon niet meer vliegen. „Wout, een collega van ons, is vrijwilliger bij de Vogelbescherming, die zag dat Guus het moeilijk had”, zegt Marianne. Guus werd door de werknemers bijgevoerd met vis en gaat nu niet meer weg. René van Geer voert kaas aan Guus Meeuwis. Vandaag krijgt Guus kaas, want er is geen vis. Maar eigenlijk mag dat niet meer van „vogelman Wout”. Volgens Wout moet de jonge meeuw nu zélf leren om vis te vangen. Maar Wout is er vandaag niet. Een van de chefs snijdt speciaal voor Guus een paar stukken kaas in blokken. Met handen vol kaas loopt René naar buiten. „René is heel goed met vogels”, zegt Marianne. „Als kleine jongen was er een hele grote papegaai in een dierenwinkel en die eigenaar durfde hem geen eten te even. René was de enige die het kon.” Op z’n platte voeten waggelt Guus naar de hand van René en schrokt gulzig een brok kaas naar binnen. Marianne steekt haar hoofd door de deur naar buiten: „Nou, dat is wel een heel groot stuk René!” Wanneer ze gaan stoppen met het voeren van Guus weet Marianne niet. „Kijk, als het echt heel koud is moeten we hem natuurlijk wel een beetje helpen.”</p>]]></description>
      <guid>https://nrc.nl/nieuws/2026/01/30/bij-secrid-eten-ze-altijd-vegetarisch-alleen-huisvogel-guus-meeuwis-krijgt-vis-a4918914</guid>
      <pubDate>Fri, 30 Jan 2026 05:57:01 +0000</pubDate>
    </item>
    <item>
      <title><![CDATA[Een kroket én een frikandel is een graag gegeten combi bij de Amsterdamse vuilverbranding]]></title>
      <description><![CDATA[<p>Het stinkt. Op een betonnen zweefbrug staat een rij vrachtwagens. Langzaam rijden ze een voor een het gebouw van de Amsterdamse afvalverbrander AEB in. Een kolos opgetrokken uit beton en staal met twee eindeloos rokende schoorstenen. De fabriek draait 24 uur per dag, zeven dagen per week. Er zijn drie kantines. Naam bedrijf: AEB AmsterdamLocatie: Westelijk Havengebied AmsterdamBranche: AfvalverwerkingJaaromzet: 250 miljoen euroAantal werknemers: 430, plus 500 voor groot onderhoudKosten lunch: 3 tot 6 euro Brandon van den Oever (33) en Quinn Wijnands (27), allebei in geel veiligheidspak met helm, werken op de ‘meetwacht’, de controlekamer van de fabriek. „Eten? Alleen als het even kan, het is hier altijd buffelen”, zegt Quinn met zijn veiligheidsbril nog op en een mondkapje om zijn nek. Op drie grote schermen boven hen brandt een knapperend vuur. „Dat is niet voor de sfeer hoor, dat is de brander”, zegt Brandon. In de meetwacht moet iedereen altijd paraat zijn, dus is er een keuken met vier ijskasten, twee magnetrons, een oven en een elektrische kookplaat. Brandon en Quinn hebben brood van thuis mee – zelf gesmeerd, kipfilet en grillworst met kaas – maar zijn daar nog niet aan toegekomen. Ze begonnen vanmorgen om vijf uur. Er wordt groot onderhoud gepleegd aan de verschillende onderdelen van de afvalverbrander. Daarom lopen er honderden mannen extra, verspreid over verschillende diensten, over het terrein. Zij lunchen in een rits containers aan de voet van de schoorstenen. In de keet staan tientallen tafels, met magnetrons erop. „Daar zitten de Roemenen, daar de Polen”, zegt Kevin Dijkema (30). Hij en zijn ploeg zijn van de „zuigwerkzaamheden” en doen nu alleen „een bakkie”. Sascha Burema (20) drinkt een Red Bull, maar: niet meer dan twee per dag. Hij draait vandaag een dienst van twaalf uur en heeft net een afvaltank schoongezogen. „Die slang is zwaar, je hebt een masker op en het is heet, dus even zitten en wat suiker.” Kevin en Sascha aten rond 10 uur al twee broodjes kipfilet en een broodje kaas – een lunchpakket gemaakt door het hotel in de buurt waar ze verblijven. Kevin zit al vijf maanden in het hotel. Hij vindt het fantastisch. Kevin: „Het ging thuis even niet zo lekker, deze mannen begrijpen dat.” Een zware hand landt op Kevins schouder, Johan Jacobs (61) komt naast hem zitten. „Het scheidingspercentage hier ligt heel hoog, we zijn weken van huis. Op een gegeven moment heb je gewoon te veel verjaardagen gemist”, zegt Johan. Aan de tafel van de Roemenen klinkt de bel van een magnetron. De helmen gaan weer op, de mannen moeten door. Reggaemuziek klinkt door de keet. Benjamin Ogbakpah (64) luistert altijd muziek via YouTube op zijn telefoon tijdens de lunch: „Goed voor de mind, body and soul”, zegt hij, terwijl een half bruinbrood en een kuip Johma-tonijnsalade uit zijn tas verschijnen. Met precisie legt hij vier servetjes op tafel als bord. Benjamin is afvalprikker op het terrein van het AEB. „Wat denk je dat er uit die vrachtwagens komt? Ik hou het clean.” Wiegend op de muziek smeert hij een boterham, ook voor ons. Het liefst eet hij ’s middags de jollofrijst die zijn vrouw kookt. In het kantoorgebouw bij de afvalverbrander zit een kantine waar iedereen broodjes, gefrituurde snacks en soep kan halen. De meeste mannen uit de keet doen dat niet. Derrick Biltoo (64) en Jan Haverman (68) vandaag wel. Zij overzien het grote onderhoud en betalen om en om de lunch voor elkaar. „Als ik wist dat jij vandaag zou betalen, had ik wel twee dellen genomen”, zegt Jan. Hij nam een witte pistolet met een frikandel, mayonaise en een pak Optimel-perzik. Jan heeft nog nooit Optimel gedronken, maar vindt het wel een goeie combinatie met de frikandel. Derrick neemt een te hete hap kroket, op zijn dienblad liggen nog een frikandel en een flesje SiSi. „Normaal eet ik nooit zo’n vette hap, mag niet van mijn vrouw en dochters.” Yvonne Harmon-Olmberg (70) bestiert vandaag de kassa. Haar oren en hals zijn behangen met Surinaams goud, om haar ringvinger alleen een trouwring. Toen ze net met pensioen was, overleed haar man. Inmiddels werkt ze alweer drie jaar bij het AEB. „Het is hier gewoon gezellig met de jongens”, zegt Yvonne. Breed lachend ontvangt ze Brandon en Quinn van de meetwacht. In een bruine papieren zak nemen ze allebei een frikandel, een kroket en een pak melk mee terug naar hun werkplek, ze moeten door. Quinn: „Tijdens zo’n dienst is een boterham van thuis eigenlijk niet genoeg.”</p>]]></description>
      <guid>https://nrc.nl/nieuws/2026/01/23/een-kroket-en-een-frikandel-is-een-graag-gegeten-combi-bij-de-amsterdamse-vuilverbranding-a4917947</guid>
      <pubDate>Fri, 23 Jan 2026 05:57:01 +0000</pubDate>
    </item>
    <item>
      <title><![CDATA[Roy Ruitenberg neemt altijd een tray rauwe melk mee op wintersport]]></title>
      <description><![CDATA[<p>Naam bedrijf: Jersey Koeien Klein Slendebroek V.O.F.Locatie: Dalfsen (Hoonhorst) Branche: Agrarisch melkveebedrijf Jaaromzet: Doet het bedrijf geen uitspraken overAantal werknemers: 1,5Kosten lunch: 30 euro In een grote schuur staat een rij bruine koeien met halsbanden om. Braaf sjokken ze richting twee pompende machines om gemolken te worden. Bert Ruitenberg (52) – skinny jeans, coltrui, Prins Bernhard jr.-brilmontuur – is samen met zoon Roy de eigenaar van de 101 Jersey-koeien. „Alles gaat bij ons via de app, wij zijn geen domme boeren”, zegt Bert met de handen in de zij. Hij houdt al dertig jaar koeien. Twee jaar geleden stapte hij over op het kleinere Jersey-ras, dat minder mest produceert, maar eiwitrijkere en vettere melk geeft dan gewone koeien. Bert: „De machines draaien 24/7, via de halsband kan de machine zien wie er aan de beurt is.” Op de boerderij staan een rauwemelktap en een verkoopautomaat met daarin stukken Jersey-kaas. „Bij de melktap is het altijd druk”, zegt Bert. Naast klanten uit de buurt komt ook vaak „de allochtone Nederlander” naar de melktap. Bert: „Die tappen dan twintig liter in een keer en maken daar zelf kefir of yoghurt van.” De rest van de melk wordt verwerkt tot kaas, boter en yoghurt en gaat naar de supermarkt. Zoon Roy (22) komt de schuur in. Onder een kraantje spoelt hij zijn laarzen met stalen neuzen schoon. Hij heeft net de mestpomp aangezet, de pinken en het jongvee gevoerd. Roy is nog groter dan Bert. Met een gigantische gespierde hand wijst hij de schuur in en legt uit hoe de melkmachines werken. Roy en Bert drinken elke dag rauwe melk. Bert wil weten of ik als kind alleen maar havermelk te drinken kreeg in Amsterdam. Door de automatisering kunnen Roy en Bert gemakkelijk met z’n tweeën de boerderij runnen. Vroeg opstaan om te melken hoeft niet meer. Bert is net terug van een weekje Tenerife met zijn vrouw. „Honderd koeien lukt ook wel in je eentje”, zegt Roy. Hij werkt twee dagen op het bedrijf en drie dagen bij andere melkveehouders in de buurt. Van maart tot november staan de koeien buiten, dan is er iets meer werk. Vader Bert is ook fractievoorzitter van de lokale tak van het CDA, zes zetels: „Daar gaat behoorlijk wat tijd in zitten.” Elke dag luncht het gezin om 12 uur in de keuken van hun woonhuis tegenover de koeienschuur. Om vijf uur wordt er gegeten. Of we even onze schoenen uit willen doen, „als het kan”, vraagt Bert bij de deur. Roy verwisselt zijn laarzen voor een paar roomblanke klompen die meer lijken op houten kano’s dan op schoenen. „Mijn zoon leeft op maat 48. Dat is nog weleens lastig”, zegt Bert. Op sokken schuifelen we de keuken in. Dochter Suzanne (24) zit al aan de rijkelijk gedekte tafel. Suzanne is leerkracht op een basisschool. Ze heeft niks met koeien. Op tafel staan glazen flessen melk en perensap, de boter en kaas komen van de eigen koe. „Normaal is het iets soberder, maar Roy is vandaag jarig, dus vandaar dat we luxebroodjes en croissants hebben”, zegt Bert. Roy is 22 geworden. Vanavond komt zijn oma op bezoek om het te vieren. „Vrijdag heb ik het al gevierd met de kameraden, gewoon hier in m’n keetje.” Roy heeft een eigen keet op het terrein. Hoe het was vrijdag? „Wazig, veel bier, veel gezelligheid”, zegt Roy terwijl een tweede kaiserbroodje filet américain in zijn enorme hand verdwijnt. „Het is wel gebruikelijk dat de jongelui hier elkaar ontmoeten in de keet”, zegt Bert. Voor feestjes wat verderop heeft Roy een andere oplossing gevonden. Met zijn vrienden kocht hij een oude Cadillac-limousine. Handig, want er passen negen mensen in. Roy: „Op de terugweg soms wat meer.” Roy belegt een croissant met Jersey-kaas en boter, hij gaat komende week „met de kameraden” op wintersport. Vorig jaar had hij een tray rauwe melk van de boerderij meegenomen. Dit jaar neemt hij er twee mee: „Het was gauw op, er is niks beters na een gezellige avond.”</p>]]></description>
      <guid>https://nrc.nl/nieuws/2026/01/16/roy-ruitenberg-neemt-altijd-een-tray-rauwe-melk-mee-op-wintersport-a4917704</guid>
      <pubDate>Fri, 16 Jan 2026 05:57:01 +0000</pubDate>
    </item>
    <item>
      <title><![CDATA[Jordy Beuving wil zoveel mogelijk rendement halen en eet elke dag hetzelfde]]></title>
      <description><![CDATA[<p>„We ontvangen hier regelmatig ceo’s”, zegt Nico Inberg (58) terwijl hij plaatsneemt achter een van de microfoons van zijn podcaststudio. Nico is het gezicht van De Aandeelhouder, een mediaplatform voor beleggers. In een stellingkast staat een porseleinen versie van de stier van Wall Street en een vaste bureautelefoon. „We zijn de Voetbal Inside van de aandeelhouderswereld, alleen hebben wij het hier over dingen waar we verstand van hebben.” Naam bedrijf: De AandeelhouderLocatie: NaardenBranche: MediaJaaromzet: Doet het bedrijf geen uitspraken overAantal werknemers: 8Kosten lunch: €4.75 p.p. Nico stond vroeger zelf op de beurs. Toen nog strak in pak, schreeuwend in drie telefoons tegelijk, vertelt hij. Nu geeft hij „Piet Particulier” via zijn podcasts en beursnieuwswebsite advies over beleggen. Kijken naar aandelen is kijken naar het echte leven, zegt Nico altijd tegen zijn eigen kinderen. Zij hadden vanaf hun geboorte een beleggingsrekening: „Elke spaarrekening van opa en oma zou een beleggingsrekening moeten zijn.” Beleggen wij wel? Wil hij weten. Nico steekt van wal over de huidige markt. Over de beursgang van ijsconcern Magnum, of mensen nog wel ijs gaan eten nu gezonder leven steeds belangrijker is. „Bierbrouwers verkopen ook steeds minder. Ongekend! Daar moet je op inspelen.” Zonder interrupties zeilt hij het gesprek langs onze (niet bestaande) pensioenbeleggingsrekening, de inflatie en andere rentepercentages waar we „echt rekening” mee moeten houden. Bij De Aandeelhouder hebben ze nu ook een cursus: starten met beleggen, als we interesse hebben. Na de privépodcast met host Nico ontmoeten we in de kantine de andere werknemers. Oprichter Albert Jellema (50) is de „analytische en cynische” sidekick van Nico in de podcast. Zijn voorspelling voor 2026: de impact van AI. „De bubbel zal niet knappen, er zal hooguit een beetje lucht uit lopen”, zegt Albert. Als we daar meer over willen weten, moeten we eigenlijk bij Jordy zijn. Jordy Beuving (30) zit achter een enorme bak kwark met blauwe bessen. Hij is volgens Albert dé techexpert van Nederland en eet elke dag hetzelfde. „Het hele jaar door”, zegt Albert, kloppend op Jordy’s bonkige schouder. Jordy eet ‘s ochtends vier gebakken eieren, ‘s middags een halve liter kwark en twee maiswafels met pindakaas, ‘s avonds aardappels, vlees, groenten. Hij neemt altijd lunch mee en doet niet aan tussendoortjes. „Gezondheid is ook een goede belegging”, mompelt Jordy. „De discipline die hij heeft is ongelofelijk”, zegt Albert. Op donderdagen lunchen ze bij de snackbar tegenover het kantoor. Jordy gaat dan wel mee voor de gezelligheid. Albert: „Ik heb hem nog nooit één frietje zien pikken.” Op donderdagen lunchen de collega’s bij de snackbar tegenover het kantoor. Vandaag zijn er broodjes grillworst De rest van het kantoor luncht wel in de kantine van het gedeelde kantorencomplex. Vandaag zijn er broodjes grillworst. Aan een lange bar liggen afbakbroodjes, gekookte eieren, salades en plakken kaas. Nico neemt een broodje grillworst, een boterham met kipkerriesalade, een ei en een cracker met boter en hagelslag. Werkstudent Florian (22) studeert nog Finance en Technology, maar is ook head of AI. „Het is niet zo moeilijk om Nico en Albert iets te leren over AI”, zegt Florian happend in een broodje eiersalade. Hij begon al jong met beleggen. „Vanaf m’n zestiende werkte ik bij een BMW-dealer, dat geld ging direct naar m’n beleggingsrekening.” Komende week gaat het team op bedrijfsuitje. Ze weten nog niet waarheen, maar het zal sowieso iets worden met „een wedstrijdelement”, zegt Nico. Naast beleggen wordt er dagelijks „heel competitief” tafelvoetbal gespeeld op het kantoor. „We willen gewoon allemaal zo veel mogelijk rendement halen”, zegt Albert. Florian: „Maar Nico is de ergste.” Volgens Florian speelt Nico altijd vals, vooral als hij achterstaat. „Hij gooit de bal dan met effect in het spel zodat ‘ie meteen de goal in draait”. Florian denkt dat hij in het weekend stiekem oefent. „Nee hoor”, zegt Nico. „Dat heb ik maar één keer gedaan.”</p>]]></description>
      <guid>https://nrc.nl/nieuws/2026/01/09/jordy-beuving-wil-zoveel-mogelijk-rendement-halen-en-eet-elke-dag-hetzelfde-a4916843</guid>
      <pubDate>Fri, 9 Jan 2026 05:57:02 +0000</pubDate>
    </item>
    <item>
      <title><![CDATA[Bij notariskantoor Jansen  is het te druk om samen te lunchen]]></title>
      <description><![CDATA[<p>In een statig pand aan de Oude Delft in Delft zit notariskantoor E.J.H. Jansen. In de marmeren gang neemt notaris Ewout Jansen (51) net afscheid van een gezin. Hij drukt de vader nog een fles rode wijn met een lint eraan in de hand. „Ze hebben net een huis gekocht, dan geven we altijd even een flesje mee om het te vieren”, zegt Ewout. Hij gidst ons „de tekenkamer” in. Alles is van eikenhout, de parketvloer kraakt, de plafonds zijn hoog. Naam bedrijf: Notariskantoor E.J.H. Jansen Locatie: DelftBranche: NotariaatJaaromzet: Doet het bedrijf geen uitspraken overAantal werknemers: 11Kosten lunch: Voor eigen kosten Het ruikt een beetje naar zweet in de chique kamer. Secretaresse Patricia Boer ruimt snel de koffiekopjes van de huizenkopers van de gigantische ovale tafel. „Laat de deur maar even open”, vraagt Ewout aan haar. De koopakte die hij net heeft gepasseerd was lang. „Het is toch altijd een spannend moment voor zowel koper als verkoper.” We krijgen koffie van Patricia die een schaal met acht gevulde koeken van de Albert Heijn presenteert: „Bakker Jaap Delft was dicht.” Uit de gang klinkt constant de telefoon. Tegen het einde van het jaar is het extra druk bij Jansen Notarissen. „Bij alle notarissen trouwens”, zegt Ewout. Iedereen wil nog voor het nieuwe jaar dingen fiscaal geregeld hebben, voordat „de nieuwe regels” ingaan. De afgelopen maanden werden er massaal tweede huizen verkocht. „Mensen moeten van hun beleggingspandjes af, het komt niet meer uit”, zegt Ewout. Kandidaat-notaris Veerle Ooink (27) komt binnen. Ze haalde voor Ewout en zichzelf een broodje gezond bij slagerij Leo van Vliet, „een begrip in Delft”. Ham, kaas, ei en een tomaat-komkommer-mayonaise-mengsel. „Het is niet zo gezond volgens mij”, zegt Veerle. Ze heeft speciaal gevraagd of er wat minder mayonaise op kan, dit keer. De elf medewerkers lunchen normaal gesproken achter hun bureau of lopen een rondje. Er is vaak weinig tijd om te eten. Het is eigenlijk het hele jaar door druk. „Dat is echt wel nieuw”, zegt Ewout. Er is standaard een tekort aan mensen in de sector. Met name in het familierecht wordt het werk steeds ingewikkelder. „Dat komt door de vergrijzing, steeds meer samengestelde gezinnen en de populariteit van levenstestamenten”, zegt Ewout. Hoe het komt dat er geen nieuwe aanwas van jonge notarissen is? Ewout wijst naar Veerle terwijl de sauzige blokjes tomaat en komkommer uit zijn broodje vallen. Veerle is klaar met haar opleiding en passeerde dit jaar haar eerste akten. „Cliënten worden veeleisender, de maatschappij complexer – dat zie je terug in het notariaat”, zegt Veerle. De werk-privébalans is er bijna niet. „Acht afspraken achter elkaar op een dag en dan nog papierwerk.” Volgens Veerle haken veel jonge mensen gaandeweg af. Broodje gezond van slagerij Leo van Vliet, „een begrip in Delft”. Ewout en Veerle laten ons nog even de rest van het kantoor zien. De lambrisering en deurposten zijn grachtengroen. De deurknoppen goud. „Ik zou never nooit niet op een industrieterrein gaan zitten”, zegt Ewout. „Mensen vertellen hier hele intieme dingen over hun leven, het is belangrijk dat ze dat in een huiselijke warme sfeer kunnen doen.” Secretaresses Patricia Boer en Monique Winkel zitten in de kamer met uitzicht op de tuin. Ze zijn druk. Monique heeft net een broodje rosbief met truffelmayonaise van thuis opgegeten achter haar bureau. Op de houten vloer staan rijen flessen rode wijn in cellofaan. „Dat zijn onze kerstgeschenken, daar beginnen we om twee uur aan”, zegt Monique. De radiatoren klinken tikkend door de gang van de eerste verdieping. „Ja, de stookkosten, daar zullen we het maar niet over hebben”, zegt Ewout. Achter haar computer neemt notarieel medewerker Nicole Diefenbach (54) de laatste hap van een broodje filet americain met ei. Zij haalde het broodje bij ‘Verkade &amp; Jacques, de deugdzame waar’ – óók een begrip in Delft, maar wel goedkoper dan Van Vliet. „Hoeveel heb jij betaald, Veerle?” Veerle betaalde vijf euro per broodje, Nicole slechts drie. De komende decennia laten babyboomers miljarden euro’s na – voornamelijk verdiend doordat huizen zo veel in waarde stegen. Wat zijn daarvan de gevolgen?</p>]]></description>
      <guid>https://nrc.nl/nieuws/2026/01/02/bij-notariskantoor-jansen-is-het-te-druk-om-samen-te-lunchen-a4916474</guid>
      <pubDate>Fri, 2 Jan 2026 05:57:03 +0000</pubDate>
    </item>
    <item>
      <title><![CDATA[Bij Tarkett wordt al twintig jaar getoept tijdens de lunch]]></title>
      <description><![CDATA[<p>Naam bedrijf: TarkettLocatie: WaalwijkBranche: vloer- en sportoppervlakoplossingenJaaromzet: 3,3 miljardAantal werknemers: 12.000Kosten lunch: 1,50 – 6 euro Op een bedrijventerrein in Waalwijk vraagt hoofd marketing Benelux Leandra Stroosnijder of ik wel even de reling van de – niet zo steile – trap wil vasthouden als we naar boven lopen: „Nee, dat is geen grapje.” Op de reling is om de meter een sticker geplakt van een poppetje dat de reling wél vasthoudt. „Veiligheid staat bij Tarkett echt heel hoog in het vaandel”, zegt Leandra, terwijl we door de gang naar de kantine lopen. „Je mag hier ook niet bellend door de gangen lopen, als je belt kan je niet goed opletten wat er allemaal gebeurt, qua veiligheid dan.” In de kantine staat Bas van Zon in een oranje veiligheidsvest aan een hoge tafel een legpuzzel te maken. „Bas is de puzzelmeneer”, zegt Stroosnijder. Hij staat altijd te puzzelen. We vragen of Bas de puzzelmeneer is. „Nee.” Bas is de quality process engineer; hij moet ervoor zorgen dat alles in de fabriek soepel verloopt. Veel verantwoordelijkheid, in de pauze praat hij liever even niet. De puzzel is een uitkomst. Bas is net een week ziek geweest. Gelukkig lag de puzzel er nog hetzelfde bij als de week ervoor. „Dit is een rotpuzzel”, zegt Bas, starend naar de 1.500 stukjes met golfende stripfiguren voor hem. Veel rechte stukjes die lijken op zijkanten. Bas neemt de laatste hap van zijn huzarensalade. Hij heeft geen strategie: „Je moet gewoon beginnen.” Toepen met collega’s. In het midden (oranje hesje) Robert Verhoeven, rechts Dave Janssen (blauw hesje). Aan een lange tafel zitten vijf mannen te toepen. Robert Verhoeven deelt. Dave Janssen staat al op „armoe”. Joost Bus wint meestal. Hij klopt op tafel. „Niemand mee?”, vraagt Robert. „Jammer, Dave, mag je zo weer aan ’t werk.” Er wordt al twintig jaar getoept tijdens de lunch bij Tarkett. Vroeger gewoon in de fabriek, toen was er nog geen kantine. Joost had boterhammen van thuis mee: „Iets met kip.” Ook Robert had zelf brood mee: „Dat besteed ik uit”, zijn vrouw smeert het voor hem. Bij de boterhammen drinken ze een Cup-a-Soup. Alleen Dave heeft een broodje, salade én een toetje gehaald in de kantine. Hij wordt extern ingehuurd en heeft daarom een blauw hesje aan. „Kijk, zij staan altijd op armoe”, zegt Dave, wijzend naar de broodtrommels van zijn collega’s. Joost en Robert blijven als laatste over in het spel. „Ik heb niet veel bijzonders”, concludeert Robert, kijkend naar zijn hand vol boeren en vrouwen. Joost droogt hem in drie rondes af. Volgens de andere mannen aan tafel bluft Joost nooit en wint hij daarom altijd. De medewerkers van het kantoor van Tarkett zitten in groepjes aan een andere tafel. In totaal werken er driehonderd mensen in Waalwijk. Leandra Stroosnijder komt ons even halen zodat we nog kunnen aansluiten bij het marketingteam. Zij neemt meestal brood of soep van huis mee, maar koopt altijd „twee melkjes van 36 cent en soms een ei” in de kantine. Om voor wat meer cohesie tussen kantoor en fabriek te zorgen is er sinds dit jaar ook een tafeltennistafel en reuze-Jenga. „Dit is ook een beetje de ontspanningsruimte”, zegt Leandra. Eén keer per kwartaal is er een borrel om half drie ’s middags, zodat de ploegen uit de fabriek elkaar kunnen afwisselen. „Altijd alcoholvrij uiteraard, qua veiligheid, zeg maar”. Voor de kerstborrel heeft Leandra een kerstpuzzel klaarliggen. Ze hoopt dat Bas de huidige puzzel tegen die tijd af heeft.</p>]]></description>
      <guid>https://nrc.nl/nieuws/2025/12/24/bij-tarkett-wordt-al-twintig-jaar-getoept-tijdens-de-lunch-2-a4916159</guid>
      <pubDate>Wed, 24 Dec 2025 05:57:03 +0000</pubDate>
    </item>
    <item>
      <title><![CDATA[Bij AFAS is iedereen in dienst, behalve lunchpianist Jan Vayne]]></title>
      <description><![CDATA[<p>Vlak bij de ingang van het futuristische kantoor van AFAS staat een glimmende bronzen Cadillac Coupe DeVille geparkeerd. „Die is van Jan”, zegt woordvoerder Rik ten Wolde. Pianist Jan Vayne rijdt elke werkdag vanuit zijn woonplaats in Zwolle naar het softwarebedrijf in Leusden. Om piano te spelen tijdens de lunch. Jan Vayne verzamelt oude Amerikaanse auto’s. Een deel van zijn verzameling staat in de garage van AFAS. Voor de terugrit pakt hij meestal een andere. Naam bedrijf: AFAS SoftwareLocatie: LeusdenBranche: ICTJaaromzet: 325 miljoen Aantal werknemers: 700Kosten lunch: 3,95 In een zwerm van breed lachende werknemers gidst Rik ons via een gang in de richting van het restaurant. De groep splijt even uiteen. Vanuit tegengestelde richting laveert een robotstofzuiger slaafs over de natuurstenen vloer. „Ah, en hier is de karaoke”, zegt Rik terwijl hij een deur opentrekt. In het roodpluchen hok met sfeerverlichting staan twee vrouwen te zingen: I’m Alive van Céline Dion. „Welkom in ons clubhuis”, zegt Rik. Rik noemt kantoor liever een clubhuis, de kantine heet bij AFAS het restaurant. Het restaurant is een gigantische ronde ruimte met aan de zijkanten een verdieping en grote ramen. In het midden staat op een podium een vleugel. Jan Vayne zit twee tafels verderop met een zonnebril op in een grijs trainingspak een broodje te eten. Hij gaat zo spelen. Rik: „Iedereen die je hier ziet, is bij ons in dienst, dus ook de koks en de schoonmakers.” Alleen Jan Vayne is niet in dienst, maar factureert. Mand. En panini. Het restaurant is afgeladen vol. Aan twee meterslange buffetten staan rijen werknemers. Er zijn belegde broodjes, smoothies, twee soorten soep, een yoghurttap en een saladebar. We mogen iedereen alles vragen en van alles foto’s maken, zegt Rik. „Onze mensen zijn gewend aan gekkigheid, dus doe je ding.” Aan een ronde tafel zitten vier vrouwen te lunchen, allen in een blauw uniform. Marisol Guzman is de vaste masseur. Twee keer per maand kunnen werknemers bij haar terecht, ze is altijd volgeboekt. José Antonisse verzorgt de planten binnen het bedrijf. „Dat is een fulltime klus, ik werk 32 uur per week”, zegt José al prikkend in een bakje geroosterde broccoli – onlangs voerde AFAS een vierdaagse werkweek in voor alle werknemers. Ze eet door de gezonde lunch bij AFAS veel meer groenten dan voorheen. Ook maakt ze graag gebruik van de sportschool en de massages door Marisol. „Mensen noemen ons weleens de sekte van Leusden, misschien is dat jaloezie. Ik voel me gezegend dat ik hier mag werken.” Pianomuziek klinkt door het restaurant, Jan Vayne is begonnen met spelen. Het is druk bij de panini. Joël de Jong (kiest kaas en kipfilet) en Robin Petersen (kaas en ham) nemen elke dag een panino. Om de dag wisselen ze de taak om de broodjes op tijd op te halen uit het grillapparaat. Vandaag moet Joël. Samen met hun consultancy-collega’s Arjan van der Laan en Rob Gambon zitten ze graag elke dag aan hetzelfde tafeltje. Arjan is niet zo onder de indruk van de „ooit wereldberoemde” Jan Vayne: „Het is vooral leuk voor gasten, voor de werknemers zelf voegt het niet zo veel toe.” Woordvoerder Rik komt even vragen hoe het gaat. „Jullie zaten bij Arjan aan tafel, zag ik. Die kan lekker kletsen, daar kom je vaak niet meer vanaf.” We gaan bij nog één tafeltje zitten. Vier mannen in pak zitten in een uithoek van het restaurant. Bernard-Paul Hakkenberg zit in de directie en eet een panino. Hij heeft vandaag de salarissen voor volgend jaar vastgesteld: „Dat zag er goed uit.” Bij AFAS werken en lunchen is „het beste van het beste” zegt Bernard-Paul: „Als dit je eerste baan is, ben je voor de rest van je werkende leven verpest.” De lunch is een belangrijk „informeel en gezellig” moment, niemand luncht achter z’n bureau. Met pianist Jan Vayne is Bernard Paul ook blij: „Vooral dat je ‘m in deze hoek van het restaurant niet zo goed hoort.”</p>]]></description>
      <guid>https://nrc.nl/nieuws/2025/12/19/bij-afas-is-iedereen-in-dienst-behalve-lunchpianist-jan-vayne-a4915502</guid>
      <pubDate>Fri, 19 Dec 2025 05:57:04 +0000</pubDate>
    </item>
    <item>
      <title><![CDATA[Arjen van Strien test tijdens de lunch de viscositeit van z’n eigen hazelnootpasta]]></title>
      <description><![CDATA[<p>Vito (4), een kwispelende golden retriever, is de eerste die ons begroet bij de ingang van het kantoor van The Flower Farm in Hilversum. Hijgend stiefelt hij langs een grote plantenbak. In een tropisch uitziende boom hangt een orang-oetanknuffel. „Dit is één vierkante meter regenwoud, om ons eraan te herinneren waar we het voor doen”, zegt Jasper Spaargaren (41) CMO van het bedrijf en baasje van Vito. Naam bedrijf: The Flower FarmLocatie: HilversumBranche: VoedingJaaromzet: Wil het bedrijf niet zeggenAantal werknemers: 5 Kosten lunch: € 3,50 Jasper: „Er verdwijnen driehonderd voetbalvelden regenwoud per uur door de aanleg van palmolieplantages.” The Flower Farm maakt margarine en broodbeleg zonder palmolie. Het kantoor in Hilversum is het „commerciële hart”, zegt CEO Arjen van Strien. „Hier werken we met z’n vijven aan het positieve verhaal van ons merk.” De fabriek staat in Heerenveen. Volgens Arjen lunchen de medewerkers daar wat traditioneler: „Ik neem daar meestal een witte bol met kipkerriesalade.” De andere drie medewerkers duiken op. „Ik ga bouwen!”, roept Mink Welling (26) vanuit de keuken terwijl ze dikke plakken buffelmozzarella en tomaat op elkaar stapelt. In het commerciële hart lunchen ze doorgaans met een luxere tosti. Vandaag: tosti caprese. Als een bewegend hoogpolig tapijt vlijt hond Vito zich strategisch vlak achter Mink. Baasje Jasper legt ons iets uit over de marketingstrategie. „We hebben een branded Volkswagen-busje met bloemetjes en surfplanken op het dak”, zegt Jasper. Niemand van het team kan surfen. De bus wordt gebruikt voor marketingacties in het land. Volgens Mink komt de bus alleen niet zo ver: „Door die drie surfplanken gaat de batterij snel leeg.” Als Jasper niet kijkt kiept Mink een stukje mozzarella over haar schouder richting Vito. „Ik heb het gevoel dat die hond de hoofdrol gaat krijgen in het stuk”, zegt Arjen. Mink trekt een keukenla open. „Dit alleen al is pindakaas”, zegt ze, wijzend naar tientallen potten. De werknemers testen elke batch broodbeleg dat uit de fabriek komt zelf. „Het is met sheaboter veel moeilijker dan met palmolie om de juiste structuur te krijgen én vooral te behouden”, zegt Jasper. „Daar zijn we continu mee bezig.” „Dit alleen al is pindakaas.” Vito is alvast onder de gedekte eettafel gaan liggen en doet een dutje. Het tosti-ijzer begint te knetteren. „Ah, dit is het geluid dat je wil hebben”, zegt Mink. Ze smeert nog wat extra Flower Farm-margarine op de bovenkant van de gebruinde tosti’s. Arjen wil dat niet. Hij houdt niet van margarine op zijn tosti. Naast de tosti’s is er vers brood van de bakker om de hoek. Op de lunchtafel staat pindakaas en hazelnootpasta van het eigen merk. Pepijn Bras (33) heeft zaterdag „helaas papadag” en voorspelt dat hij op zijn vrije zondag waarschijnlijk weer veel tijd in het tuincentrum zal doorbrengen. Vito zuigt geduldig de eerste tostikruimels uit het sisalvloerkleed en valt weer in slaap. Arjen houdt een pot hazelnootpasta tegen het licht, pakt een lepel en neemt een hapje uit de pot. „Even de viscositeit testen.” Bij deze pot is het goed. „Het smeermoment is the moment of truth”, zegt Arjen. „Dan moet het gewoon top zijn.” Pepijn is onder de indruk van de viscositeit van concurrent Nutella. „Het kost een paar kilometer regenwoud, maar dat je op zes miljoen plekken precies dezelfde pot Nutella kan kopen: dat is gewoon knap.” Mink en Vito maken tosti’s caprese.</p>]]></description>
      <guid>https://nrc.nl/nieuws/2025/12/12/arjen-van-strien-test-tijdens-de-lunch-de-viscositeit-van-zn-eigen-hazelnootpasta-a4914963</guid>
      <pubDate>Fri, 12 Dec 2025 05:57:04 +0000</pubDate>
    </item>
    <item>
      <title><![CDATA[Bij Conclusion is de soep altijd gemaakt van vers getrokken bouillon]]></title>
      <description><![CDATA[<p>Vanaf de 21ste verdieping van het kantoorgebouw van Conclusion kijken we door de grote ramen voetbalstadion Galgenwaard in. „Een betere start van je werkdag kan je niet hebben”, zegt chef Arjan de Jong (48) vanuit zijn roestvrijstalen keuken met uitzicht. Hij begint elke dag om zeven uur. Vanmorgen zag hij de zon opkomen over de weilanden en het stadion, aan de andere kant scheen de volle maan over de Utrechtse Domtoren. Vijf dagen in de week maakt hij samen met manager Oscar van Gilse (51) een verse lunch voor de ruim duizend kantoormedewerkers van de IT-dienstverlener. „De eerste eters staan rond tien voor half twaalf al te trappelen”, zegt Arjan. Naam bedrijf: ConclusionLocatie: UtrechtBranche: ITJaaromzet: 600 miljoenAantal werknemers: 4.500Kosten lunch: 4,25 euro Oscar wil wel meewerken aan het artikel, maar vraagt of hij de foto’s eerst even mag zien. Hij wil zeker weten dat het buffet en de keuken er netjes op staan. „Kijk daar bijvoorbeeld”, Oscar wijst naar een minuscule champignon op de grond naast het saladebuffet. „Geen foto van maken, daar word ik niet vrolijk van.” Hij en Arjan houden de keuken zo strak mogelijk. „Maar je weet nooit wat die hongerige mensen achterlaten, hè”, zegt Oscar. „Elke dag doen wij de gasten verrassen met een wisselende warme hap”, zegt Arjan. Vandaag: risotto met gestoomde zalm en paarse broccoli. De soep is altijd van vers getrokken bouillon. Op woensdag is het snackdag. Onlangs is van hogerhand besloten dat werknemers maar één gefrituurde snack per persoon mogen. Daar ziet Oscar op toe, maar niet vanwege de kosten: „Het gaat echt om de gezondheid van onze mensen.” Onlangs is van hogerhand besloten dat Conclusion-werknemers maar één gefrituurde snack per persoon mogen. De kantine, aangekleed als de lounge van een tweesterrenhotel, zit vol. Aan een lange tafel zitten de mensen van het marketingteam. We mogen met hen mee lunchen, dat leek hun het leukst. Maarten van Sadelhoff (45) slurpt van zijn Mexicaanse runderbouillon met bospaddenstoelen en legt uit wat Conclusion doet: „Alles op het gebied van businesstransformaties en IT-dienstverlening om onze klanten fullservice te kunnen bedienen.” Er volgen tien minuten met voorbeelden waar het bedrijf allemaal aan werkt. „De darkmode van de stationsborden van de NS, daar hebben wij aan meegewerkt”, zegt Jacqueline van der Laan (57). Op tafel staat een affiche van de aanstaande skireis: Snowtastic 2026 in Flachau. Niemand van het marketingteam gaat mee dit jaar. „We hebben in het ecosysteem heel veel skireizen”, zegt Orion Daalhuizen (31). Met het ecosysteem bedoelt hij alle aparte bedrijven die onder Conclusion vallen. Alle bedrijven hebben ook nog een eigen skivakantie. Orion: „Als je het slim speelt, kan je wel tien keer per jaar op skivakantie, steeds met een andere club mensen”. Zelf ging hij nog nooit mee, hij houdt niet van skiën. Door de vele verschillende bedrijven „valt er altijd wat te borrelen”, zegt Corianne Visser (38). Op de 22ste verdieping is een eigen kroeg met karaoke en muziekinstrumenten. Corianne: „We hebben events van youngclusion, een vrouwennetwerk en Conclusion sport”. Maarten valt bij: „En vergeet vooral de maandborrel vanavond niet”. Elke eerste donderdag van de maand is er maandborrel in de eigen kroeg. Het thema vanavond is ‘fit &amp; fout’. Ook hiervoor staat een affiche op de lunchtafel: een vrouw in jaren-80-kleding op een hometrainer eet pizza uit de doos. Het is met verkleden. Niemand van het marketingteam gaat naar de borrel: er is voetbal. Conclusion is de hoofdsponsor van FC Utrecht. Orion gaat vanavond naar de voetbalwedstrijd in het stadion. Regelmatig organiseert hij klantavonden in de skybox: „Het is dan mijn taak om die klanten even keihard in de watten te leggen”. Hoe hij dat doet? „Er staat een tap.” Op de 22ste verdieping van het Conclusion-kantoor is een eigen kroeg met karaoke en muziekinstrumenten.</p>]]></description>
      <guid>https://nrc.nl/nieuws/2025/12/04/bij-conclusion-is-de-soep-altijd-van-vers-getrokken-bouillon-a4914359</guid>
      <pubDate>Thu, 4 Dec 2025 05:57:05 +0000</pubDate>
    </item>
  </channel>
</rss>
