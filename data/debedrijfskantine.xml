<?xml version="1.0" encoding="utf-8"?>
<rss version="2.0">
  <channel>
    <title><![CDATA[De bedrijfskantine]]></title>
    <link>https://www.nrc.nl/rubriek/de-bedrijfskantine/</link>
    <description><![CDATA[De bedrijfskantine]]></description>
    <item>
      <title><![CDATA[GVB’er Ap Bijl neemt meestal iets ‘snackbar-achtigs’]]></title>
      <description><![CDATA[<p>„Jullie komen voor Ap Bijl?”, vraagt Ap Bijl – de reïncarnatie van Harry Mulisch in een Suitsupply-colbert – met een grote grijns en uitgestoken hand. Onder toeziend oog van woordvoerder Edgar van de Pas spelden we onze bezoekersbadge op in een bedompte receptie. „Ik heb twee leuke collega’s gevraagd om mee te lunchen, past dat in het concept?”, vraagt Ap. Naam bedrijf: GVBBranche: Openbaar Vervoer in AmsterdamPlaats: AmsterdamJaaromzet: 450 miljoen euroAantal werknemers: 5.000 inclusief uitzendkrachten en externenKosten lunch: €5,80 Over de parkeerplaats lopen tramrails naar drie grote loodsen. „Dit is de hoofdwerkplaats rail, waar we onderhoud plegen aan de railmaterieelonderdelen: trams en metro’s”, zegt Ap. Een blauw-witte GVB-tram tuft stapvoets de werkplaats in. „Ik ben hier de leider van de projectleiders.” Nonchalant houdt zestiger Ap zijn pas tegen een paal. Een buzzer klinkt, de deur zwaait open: „We gaan hier naar boven, welkom bij het leukste bedrijf van Amsterdam.” In een walm van poedersoep, drie verdiepingen boven de tramloods, zitten tientallen „GVB’ers” aan witte tafels. Boven de roestvrijstalen toonbank van de bedrijfskantine staat in krulletters „binded by food”. „Altijd een beetje spannend, hè, zo’n nieuwe lunchplek”, zegt Ap terwijl hij mij een dienblad en bord in de handen drukt. „Ik vind het zelf altijd spannend als ik niet weet wat de volgorde van het buffet is.” Hij laat zien waar de belegde broodjes liggen en waar de kassa is. „Ik neem meestal wel iets snackerigs, iets snackbar-achtigs.” Onder de warmtelampen liggen: bamischijf, 2,50, kroket vlees, 2,10, en broodjes gyros met tzatziki, 4 euro. Na een twijfelmoment tussen een onnatuurlijk gestreepte panini brie-tomaat of ham-kaas kiest hij ham-kaas. „Dan neem ik ook altijd een soepje en daar kruimel ik dan een hardgekookt eitje doorheen.” Naast een diepe bak met een slasaus-achtige substantie met stukjes staat een bordje met „Thaise Kippen”. De panini-soep-eicombinatie van Ap kost 5,80. Ook Edgar, de woordvoerder van weinig woorden, kiest voor een kom Thaise kippen. De twee leuke collega’s die Ap voor onze komst heeft geregeld, zitten alvast aan tafel. Projectmanager Julian Kudus eet een broodje kroket. Hij werkt „pas kort voor GVB”. Op de vraag wat hij zoal doet hier op kantoor, zegt hij: „Achter m’n laptop zitten.” Erik Schuurman, een 43-jarige projectleider vastgoed, breekt in en zegt dat hij op „gang dertien” werkt: „The place to be, only awesome people.” Na kort overleg met de knikkende woordvoerder besluiten we te verplaatsen naar een andere lunchtafel. Samen met Edgar lopen we naar een lange tafel met mannen in blauwe GVB-shirts. Rawie Ramdas en Ronald Redjakarijo komen uit Rotterdam. Ze nemen liever zelf lunch mee: „Het is best wel prijzig hier, hoor”, zegt Rawie. Op maandagen eet hij altijd vegetarisch vanwege zijn geloof: vandaag een boterham met sandwichspread. In een blauw bekertje zit nog een „verrassing voor mij”. Het blijkt een aardbeienyoghurtje, gemaakt door „het vrouwtje”, voor zijn pauze van twee tot twaalf over twee. Ronald had een bakje „nasi met kluifjes van gister” mee. Maar omdat de kluifjes al gekloven zijn, laat hij het liever niet zien. De mannen moeten terug naar de werkplaats. Terug aan de tafel van Ap gaat het over feestjes binnen GVB. Julian vertelt over een speurtocht met ‘jong-GVB’ door Amsterdam. „Een leuke manier om te netwerken”, breekt Erik in, waarna hij ons een high five geeft en vertrekt. Ap besluit om ons nog even de werkplaats en „gang dertien, waar het gebeurt” te laten zien. Op gang dertien zitten vier op Erik lijkende mannen te computeren. „Heb ik een beetje van mijn passie overgedragen?”, vraagt Ap, na een uitleg over glasvezelinfrastructuren en omroepsystemen. We knikken. Ap brengt ons naar de uitgang. „Ik vond het leuk, ik denk dat de rubriek veel kans van slagen heeft”, zegt hij. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/10/gvber-ap-bijl-neemt-meestal-iets-snackbar-achtigs-a4909103</guid>
      <pubDate>Fri, 10 Oct 2025 05:40:41 +0000</pubDate>
    </item>
    <item>
      <title><![CDATA[Broers Marcel en Erwin van Wieringen zien de potentie van Ouderkerk en lunchen normaliter bij hun ouders]]></title>
      <description><![CDATA[<p>In een statig pand in Ouderkerk, aan de oever van de Amstel, klinkt gehamer. Voor we het pad oplopen, komen twee jongensachtige mannen met lang stroblond haar kwispelend naar buiten. Met uitgestoken hand en vier rijen hagelwitte tanden beginnen broers Marcel (38) en Erwin van Wieringen (35) te vertellen. „Dit was ooit een verenigingsgebouw van de katholieke kerk hiernaast, bedoeld om de jeugd uit de kroeg te houden. Nu gaan wij hier een nieuw horecaconcept neerzetten”, zegt Marcel. Naam bedrijf: Bierbrouwerij KEK! Locatie: Ouderkerk aan de Amstel Branche: Speciaalbierbrouwerij Jaaromzet: Nog onbekend Aantal werknemers: Nu nog twee Kosten lunch: €7,50 „Hotel, theater, restaurant, weddings en ons eigen gebrouwen craftbeer. Het gaat om een stukje horecabeleving.” Marcel, in alles een marketingman, oreert verder terwijl we door het houten pand lopen. „We hebben net twee jaar verbouwd, het gebouw is nu in originelere staat dan ooit.” Boven de pvc-vloer met houtlook hangt een discobal van twee bij twee. Marcel vraagt of wij de potentie van Ouderkerk zien. De broers begonnen tien jaar geleden met bierbrouwen in de Ouderkerkse schuur van hun „avontuurlijke” opa Kek. „Ouderkerk had nog geen lokaal biermerk, dus we dachten: laten we het maar even flikken.” Ze verkochten het bier via pop-uplocaties in het dorp. „Opa Kek was toen al dood, maar ik denk dat hij vanaf boven met ons meekeek”, zegt Marcel. Na een naadloze elevator pitch van vijf minuten over „pionieren in Ouderkerk” en „de potentie van community building” wijst Marcel naar een enorme muurschildering. Een zwart-witfoto van een lachende oude man is op de muur van het rijksmonument overgetrokken. Opa Kek. „Gemaakt door een lokale kunstenaar. Toevallig was zijn uitvaart ook hier, dus zo is-ie mooi rond”, aldus Marcel. „En daar is moeders”, zegt Marcel, wild gebarend naar een kleine vrouw in verfkleren. Moeder Berny schuifelt stilletjes met een beige verfrollertje uit een van de zes pastelkleurige hotelkamers met ligbad. „Eigenlijk lunchen de jongens altijd bij ons, op nummer 16. Maar voor het interview leek het Marcel beter als jullie een rondleiding kregen”, zegt Berny. Marcel mompelt: „Kijk, wij moeten gewoon door, jullie zijn gepensioneerd.” Bij de bakker haalde Marcel bruinbrood en croissantjes. „Als het even kan, halen we alles lokaal. De kaas is gemaakt door ons neefje”, zegt Marcel. Op tafel ligt een poster met de tekst „Er komt iets KEK!’s aan”. Tussen twee dure laptops staan hagelslag, boter, kaas en mayonaise. Berny neemt een croissantje en wordt dan gebeld door haar man. Of ze naar huis komt om te lunchen. Zonder bord en met veel mayonaise belegt Marcel een dubbele bruine boterham met kaas voor zijn jongere broer Erwin. Elke ochtend sporten ze samen om negen uur bij een andere neef, die de lokale sportschool runt. Volgens Erwin doen ze als broers alles samen. Behalve het woord, dat voert vooral Marcel. „Meestal werken we met pop-upconcepten, maar dit is forever”, zegt Marcel, happend in een boterham met hagelslag. Het toekomstige personeel bestaat voornamelijk uit „toppertjes uit het dorp en omstreken,” zegt Marcel. Het nieuwe concept moet geen standaard horecaplek worden: „Het idee is dat bier meer is dan een merk, het gaat om marketing. Een stukje beleving.” Er moet nog een moestuin komen, kippen en een terras. „Als je hier dan zit met ons biertje, dat je dan dat bourgondische slash relaxte gevoel krijgt: dat echte KEK!-gevoel.” Erwin knikt: „Ik voel het al.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/03/de-kaas-is-gemaakt-door-ons-neefje-a4908376</guid>
      <pubDate>Fri, 3 Oct 2025 05:40:41 +0000</pubDate>
    </item>
    <item>
      <title><![CDATA[Chihuahua Tiny luncht mee voor de socialisatie en eet een plakje extra belegen]]></title>
      <description><![CDATA[<p>‘Ik moet kiezen tussen Ballonnetje of Jannes”, zegt een man in de hal van DOA dierenasiel. Aan zijn voeten staat een zwaar hijgend, half kaal oranje hondje. „Hé, Ballonnetje, lekker ding!” roept persvoorlichter Jeanine Kornmann. Ze duikt kirrend naar de grond om het gehavende dier te aaien. „Hij heeft wat medische problemen, maar ik vind ’m heel aandoenlijk.” „Ik denk dat het Ballonnetje gaat worden”, zegt de man. Naam bedrijf: DOA DierenasielLocatie: AmsterdamBranche: DierenasielJaaromzet: 4.444.206 euroAantal werknemers: 42 medewerkers en 400 vrijwilligersKosten lunch: Men neemt lunch mee Aan de muur hangen tientallen portretfoto’s van honden. Persvoorlichter Jeanine begint te ratelen: „Welkom in het DOA-dorp, we hebben hier alles onder één dak. Dierenartspraktijk, fysiotherapie, trimsalon”. „We helpen hier jaarlijks zo’n tweeduizend dakloze dieren, we zijn de grootste van Nederland.” In een zwierige jurk stuurt ze ons een houten trap op. „Jullie gaan lunchen met een honden- én een kattenverzorger. Ik lig ook dagelijks met de dieren te knuffelen, maar zij kunnen je alles vertellen.” Drie zenuwachtige honden en twee vrouwen van begin dertig scharrelen de kleine vergaderruimte in. ‘Ik [hartje] asieldieren’ staat op hun T-shirt. „Die bruine bijt”, zegt kattenverzorger Noor van Gennep. Ze wijst naar een minuscule chihuahua: Tiny. Noor zet met de ene hand een bord rijst met kip op tafel en tilt met de andere de rillende Tiny op schoot. Hij springt er meteen weer af. „Tiny is een socialisatiehondje, hij is hier om te leren dat mensen ook leuk zijn. Hij heeft me vanmorgen nog gebeten.” Hondenverzorger Esther Balfoort wrikt een Tupperwarebakje met sla open en snijdt een avocado in blokjes. „We nemen elke pauze honden uit het asiel mee naar boven zodat ze kunnen wennen aan drukte.” Eigen hond Teun, een vlassig wit modelletje, zit inmiddels op schoot: „Teun vindt zichzelf niet echt een hondje, hij zit het liefst gewoon aan tafel met de humans.” Normaal lunchen de medewerkers in een grotere kantine verderop in de gang, maar dat leek Esther geen goede setting voor een interview. „Het is een kippenhok met al die blaffende honden en kwebbelende vrouwen”, zegt ze. Noor: „Je moet tegen chaos en smerigheid kunnen. Het gaat vaak over kots en plas, soms ligt dat ook in de kantine. Vorige week zat er nog een potje poep in m’n zak tijdens de lunch, was ik vergeten.” Onder tafel klinkt gegrom, dan een snauw en een hoge kreet. Tiny heeft Piep besprongen. „Tiny heeft zijn hele leven in een handtas gezeten. Hij snapt niet dat hij een hond is”, zegt Noor. Ze hijst haar eigen hond Piep op schoot en geeft haar het laatste stukje kip op haar bord. Door een gang met grijs linoleum lopen we naar de echte kantine. In een met tostilucht gevulde ruimte zitten aan een houten tafel negen vrouwen en één man te tetteren. Chihuahua Missy zit tussen de hagelslag en pindakaas op tafel. „Missy wil heel graag op de foto”, zegt baasje en dierenverzorger Moon Gooijer. Ze scheurt plakken extra belegen in stukjes. De helft gaat op haar eigen cracker, de andere helft verdwijnt in de bek van de kwispelende hond. „Ze is dol op kaas, net als ik.” Persvoorlichter Jeanine drukt ons bij de uitgang een linnen tas met ‘Ik [hartje] asieldieren’ in de hand. Ze hoopt dat het artikel op dierendag zal verschijnen. Op het parkeerterrein stopt een bestelbus van de Dierenambulance. „Ophalen, zeven shih tzu’s”, zegt de chauffeur. Binnen drie minuten worden zeven hijgende, doorgezakte tapijtachtige honden in de bus geladen. „Ze zaten in de crisisopvang en gaan nu toch terug naar hun baasje.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/26/chihuahua-tiny-luncht-mee-voor-de-socialisatie-en-eet-een-plakje-extra-belegen-a4907540</guid>
      <pubDate>Fri, 26 Sep 2025 05:40:42 +0000</pubDate>
    </item>
    <item>
      <title><![CDATA[Marco eet een Italiaans broodje uit de kantine en verstaat daar inmiddels ‘helaas’ de gesprekken]]></title>
      <description><![CDATA[<p>Bij Italiaanse groothandel Novitalia liggen bij binnenkomst een kledder mozzarella, vier blaadjes rucola en een schijf tomaat over de betonnen vloer gesmeerd. Rood, wit, groen. Vermoedelijk viel een broodje caprese op de grond, we zullen het nooit weten. In de loods op het bedrijventerrein in Amsterdam-West wanen we ons direct in Italië. Het concept: een Italiaanse groothandel plus inpandig een Italiaanse caffetteria. Winkelen en proeven tegelijk. Aan de meterslange bar van Novitalia Caffetteria staan eigenaren Ben en Bernardo. Achter de glazen vitrines vol worsten en tiramisu zetten twee Italianen aan de lopende band piepkleine kopjes koffie voor klanten én personeel. Voor ongeveer 8,50 euro vliegen de ciabatta’s – vernoemd naar Italiaanse steden Florence, Pavia en Parma – over de toonbank. Naam bedrijf: Novitalia BV Locatie: Amsterdam Branche: Groothandel in Italiaanse producten Jaaromzet: Vertrouwelijk Aantal werknemers: 45 personen Kosten lunch: 0-10 euro „Veel van de jongens halen hier een broodje en eten het boven in de personeelskantine op”, zegt de Nederlandse Ben. Hij luncht altijd met een broodje caprese uit de caffetteria, Bernardo vindt dat „het Italiaanse equivalent van een broodje kaas”. Bernardo Russo, een Napolitaan met een bezweet voorhoofd uit een bakkersfamilie, is net drie weken op vakantie in Thailand geweest. Hij kiest vandaag voor parmaham: „Maar met porchetta, salami of mortadella heb ik ook geen problemen.” Veertiger Ben Frequin zat eerst „in de autobranche” en „heeft niet zoveel met dat hele food-gebeuren”. „Dat is meer Bernardo’s ding”, zegt hij, terwijl hij Bernardo op diens gigantische schouder klopt. Tussen de stellingkasten vol tomaten in blik en kilozakken oregano gaat het duo voor naar de personeelskantine op de eerste verdieping. „Vorig jaar was dit nog een Gamma. We gaan het nog wel gezelliger maken”, zegt Ben. Aan drie aan elkaar geschoven grijze tafels zit een groepje jongens in een verder lege ruimte. De achttienjarige Sean Minogue uit Beverwijk eet een dubbele boterham met kaas en kipfilet, hij heeft vandaag een paar leveringen naar Italiaanse restaurants in Amsterdam gereden. Sean neemt altijd brood van huis mee. „We krijgen 50 procent korting beneden, maar ik vind het toch zonde van m’n geld om elke dag een broodje te halen”, zegt hij. Zijn oudere broer Patrick komt de kantine in. Uit hetzelfde type blauwe broodtrommel haalt ook hij een dubbele boterham met kaas en kipfilet. Door wie de boterhammen zijn gesmeerd, laten de broers even in het midden. Volgens Marco Bellanova – broodje Reggio Calabria uit de caffetteria – werken de Italianen vooral aan de voorkant, in de winkel. De Hollanders vind je in het magazijn en op kantoor. „Nederlanders weten niet wat guanciale is.” Patrick bevestigt dat hij inderdaad geen idee heeft. „Als iemand vraagt om stracchino, moet je niet met smeerkaas aankomen”, zegt Marco. „En nog een beetje gezopen?”, vraagt Patrick aan een gapende collega die net drie weken in Kroatië is geweest. „Elke dag, coma.” Ook Patrick is net in Kroatië geweest, ook hij heeft veel gezopen. De jongen steekt van wal over een kwartet tussen twee koppels. „Het is niet helemaal gelukt, want ze kropen uiteindelijk met elkaars partner in bed en is nu is er spanning in de vriendengroep.” „Talk English”, zegt Patrick om Marco in het gesprek te betrekken. Marco zegt dat hij na zeven jaar bij de groothandel het Nederlands wel verstaat, helaas. De zestienjarige Dario Ianella vult vakken in de winkel. Nu buigt hij zich over twee broodjes van de caffetteria. „Laatst vroeg een klant of onze pizza in de airfryer kan, daar sta ik dan wel even van te kijken.” Een finance and hire-medewerker mompelt dat zijn airfryer ook een pizzastand heeft, hoewel hij ’m nog nooit heeft gebruikt. Correctie (23 september 2025): In een eerdere versie van dit stuk stond de naam van Novitalia’s eigen eetzaak vermeld als Caffetteria Pino. Dat klopt niet. De juiste naam is Novitalia Caffetteria. Dat is hierboven aangepast. Correctie (24 september 2025): In een eerdere versie van dit artikel stond dat in het gebouw van de groothandel zeven maanden geleden nog een Gamma zat; dat moest een jaar zijn en is aangepast. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/19/marco-eet-een-italiaans-broodje-uit-de-kantine-en-verstaat-daar-inmiddels-helaas-de-gesprekken-a4906678</guid>
      <pubDate>Fri, 19 Sep 2025 05:40:43 +0000</pubDate>
    </item>
    <item>
      <title><![CDATA[Lifeguard Gerrit Dijkstra eet een dubbele cup-a-soup mosterdsmaak en blijft altijd kalm als het druk is]]></title>
      <description><![CDATA[<p>De lucht is dik van chloor en frituur. In de enorme ontvangsthal van subtropisch zwemparadijs Swimfun in Joure klinkt hysterisch gegil. Vanuit de hal is vrij zicht op de, met tropische nepplanten versierde, snackcorner. Er staat een rij. Met dienbladen vol patat schuifelt wit vlees in badkleding langs de zwembadrand. „Grootste subtropische zwemparadijs van Noord-Nederland”, zegt manager Hilko Mulder. Blauwe PME Legend polo, korte broek. „We liggen heel centraal, tussen allemaal campings, trekken jaarlijks 250.000 recreanten.” Na een kop Douwe Egberts („uit Joure”) gidst Hilko ons langs een groep halfnaakte Duitse tieners die bij de poortjes drommen om het bad in te komen. Naam bedrijf: Swimfun JoureLocatie: JoureWat doet het: subtropisch zwemparadijs met glijbanen en recreatieve faciliteitenAantal werknemers: tachtig Omzet: wil het bedrijf niet zeggenKosten lunch: bij de snackcorner 20 procent korting, gratis Cup-a-Soup en fruit „Binnen is het 32 graden, watertemperatuur 30 graden en de luchtvochtigheid 50 procent”, zegt Hilko terwijl hij door de gangen van het sportcomplex beent. In de bedrijfskantine, naast de kleedkamers van het zwembad, is het ook 32 graden. „We hebben ‘fruit op het werk’, we hebben soep, we hebben een magnetron, bij de snackcorner kunnen werknemers met 20 procent korting iets halen”, zegt Hilko. Op het aanrecht staat een Cup-a-Soup-carrousel met twaalf smaken. „Mosterdsmaak is het vaakst op”, zegt Hilko, waarna hij vertrekt. De 47-jarige lifeguard Gerrit Dijkstra komt binnen. Bij het opengaan van de deur klinkt een golf van hol lawaai door de kantine. Uit een broodtrommel haalt hij drie dubbele witte boterhammen met kaas. Lifeguard Gerrit heeft geen zin om met ons te praten. Twee zakjes mosterdsoep verdwijnen in een koffiemok. „Nu 579 man in het bad”, zegt de 22-jarige Melvin Soeten terwijl hij zijn portofoon opbergt. Op zijn dienblad een portie kipnuggets en een broodje frikandel: „Brood thuis was beschimmeld.” Hij is vandaag coördinator van de lifeguards. Ze lunchen in shifts, er staan altijd minimaal vijf badmeesters in de zaal. „De golven gaan elk half uur aan, dan moet je opletten”, zegt Melvin, zijn frikandel verzuipend in een laag mayonaise. „In de schoolvakantie, zeker als het regent, zijn we vaak uitverkocht. Tweeduizend in het bad, over de dag verspreid.” In het oortje van Gerrit klinkt blikkerig Fries. „Kind zonder bandjes”, zegt hij tegen Melvin. „Daar zijn we heel streng in”, zegt Gerrit, die lijkt te ontdooien, terwijl hij zich over zijn tweede tosti met ketchup buigt. Lifeguard Gerrit werkt al veertien jaar bij Swimfun. Zijn hoogtepunt: het all-inclusive driedaagse bedrijfsuitje naar het subtropische zwemparadijs van Berlijn. Volgens Melvin is Gerrit „een hele goede lifeguard, want hij blijft altijd kalm”. „Gerrit is ook de beste patatbakker”, zegt sportdocent Mirjam der Weduwen. Gerrit aait over zijn buikje. Het geheim: vaak proeven. „Jij was wel echt dik ja”, zegt Mirjam. Gerrit: „Ik was over de 130 kilo. Ja, en dan krijg je suikerziekte en ben je de lul. Nu zit ik aan die lekkere spuitjes, waar jullie in de krant over schrijven.” Aan sporten moet Gerrit niet denken, hij heeft net een elektrische fiets gekocht. De mannen moeten door. Gerrit maakt nog een kopje mosterdsoep voor de fotograaf en wenst ons succes. Lifeguards Sander (tomatensoep) en Michel (tomatencrèmesoep) wisselen hen af. Ondanks de hoge luchtvochtigheid in de kantine daalt de temperatuur. „Jezus”, zegt Sander op de vraag of hij altijd tomatensoep neemt. Dan is het twaalf minuten stil. Sander doopt al append vier bolletjes met salami in zijn soep. Michel drinkt een grote beker ranja en speelt Pokemon Go op zijn telefoon. „Vocht is belangrijk”, besluit Michel. „Je zweet hier de hele dag door.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/12/lifeguard-gerrit-dijkstra-eet-een-dubbele-cup-a-soup-mosterdsmaak-en-blijft-altijd-kalm-als-het-druk-is-a4905847</guid>
      <pubDate>Fri, 12 Sep 2025 05:40:43 +0000</pubDate>
    </item>
    <item>
      <title><![CDATA[Renée Hamer van Lindenhoff identificeert zichzelf het meest met ‘plezier’ en eet een Hollandse passievrucht]]></title>
      <description><![CDATA[<p>In de sappige weilanden van Baambrugge staat het hoofdkantoor van horecaleverancier Lindenhoff. „Even aan de kant!” Een slager in een wit kostuum op een vorkheftruck scheurt langs op het parkeerterrein. Sinds 1989 levert Lindenhoff lokale boerenproducten aan restaurants en particulieren door heel Nederland. Renée Hamer, een vriendelijke vrouw die van roken houdt en het gehele uur met een rinkelende headset rondloopt, heet ons welkom voor een wirwar aan donkergroene loodsen. „Hier worden onze eigen koeien en varkens geslacht”, zegt Renée. Boven de lopende band in de ijskoude slagerij hangt een rood-witte slinger met 50 erop. „Dat is voor een chauffeur die is jarig, dan doen we altijd even zingen en een slinger. Vroeger moest je op de stoel maar dat doen we niet meer”, zegt Renée terwijl ze ons een stalen trap op duwt. „Hij wil 240 van die grote duiven hebben”, toetert Renée in de headset, terwijl ze ons op een draf voorgaat in de grijze gang naar de kantine op de eerste verdieping. Fitte vijftiger Renée werkt al dertig jaar bij Sales Binnendienst, zegt ze, „en dat gaat gewoon altijd door.” Naam bedrijf: Lindenhoff BVLocatie: BaambruggeBranche: Horeca – toeleverancierJaaromzet: 20 miljoenAantal werknemers: 75Kosten lunch: 2 euro Op de wanden van de smalle kantine boven de afdeling zuivelverwerking hangen fotolijstjes met blije werknemers. In het midden staan twee steigerhouten tafels. Naast de frituurpan in de vensterbank staat Jessica – ook vandaag jarig en ook van Sales Binnendienst – te bellen met een vaste telefoon. Op de gedekte tafel ligt een ossenworst van een halve meter tussen glazen flessen melk. Renée legt uit hoe ‘de lunch-app’ werkt. „Het is een WhatsApp-groep waarin iemand schrijft: LUNCH! En dan komen we lunchen.” Ze laat het voor de zekerheid nog even zien op haar telefoon. Het klopt. De lunch bestaat uit boterhammen met boerenproducten die Lindenhoff óf zelf maakt óf inkoopt bij Nederlandse boeren. „En komen we in de krant of is dit gewoon voor de gezelligheid?” wil Bernard weten. Bernard bakt altijd de eieren, hij zou graag zien dat Rik het ook een keer doet. Maar Rik is van Sales Buitendienst en dus vaak op pad. Lunch bedrijfskantine Lindenhoff. Met een te bot mes klieft Renée voor iedereen een Hollandse passievrucht doormidden. „Vandaag hebben we een wat luxueuzer fruitje, hier zijn we wel trots op, dit kun je nergens anders krijgen.” Olivier, de ‘agf-man’, snuift en kondigt met een zachte „nouuuuu” aan dat ze nu ook bij de Lidl liggen, maar dat dat niet in de krant hoeft. Daar baalt Renée dan weer van. „Heb je die b-keuze paprika’s naar de kop van het land uitgezet? Want die fermenteert snel.” Jessica staat weer te bellen naast de frituurpan als Bernard met ‘de eierschep’ rondgaat. Grote plakken ham en hompen kaas van eigen makelij schuiven over tafel. Marijke van financiën en administratie zit alleen aan de andere tafel een bakje yoghurt te eten. „Het is hier allemaal te lekker. Dan eet ik zo zes boterhammen en dat gaat niet”, zegt ze. Namen van sterrenrestaurants waar Lindenhoff aan levert vliegen over tafel: „Die derde ster was niet terecht”, in Antwerpen werd „perfect gegeten maar was het personeel echt storend”. Na 32 minuten en 7 telefoontjes voor Jessica is de lunch klaar. Renée licht nog even de vier pijlers van het bedrijf toe aan de hand van posters op de gang: verantwoordelijkheid – plezier – moed – excellence. Renée identificeert zich het meest met verantwoordelijkheid en excellence maar ook met plezier: „Zonder plezier ben je niks.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/04/het-is-hier-allemaal-te-lekker-dan-eet-ik-zo-zes-boterhammen-en-dat-gaat-niet-a4905001</guid>
      <pubDate>Thu, 4 Sep 2025 05:40:43 +0000</pubDate>
    </item>
    <item>
      <title><![CDATA[Volledig  in de make-up]]></title>
      <description><![CDATA[<p>Ook in attractiepark Toverland in het Limburgse Sevenum is het deze woensdag Halloween. Het park organiseert verschillende griezelavonden, compleet met ijsheksen, zeewezens en enge clowns. Op deze foto poseert het ‘vrolijke’ deel van de personages, onder wie tovenaarsleerlingen Bertus en Jaapie (midden). Zij zijn er overdag voor de kinderen. In deze tijd van het jaar maken de werknemers van Toverland lange dagen. Eenmaal uit hun rol eten ze natuurlijk geen zuurstokken. In een grote tent, waarin ook de make-up wordt gedaan, is een lopend buffet. De keuze? „Pasta, rijst, iets met aardappelen...” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2018/10/31/volledig-in-de-make-up-a2753305</guid>
      <pubDate>Wed, 31 Oct 2018 05:40:44 +0000</pubDate>
    </item>
    <item>
      <title><![CDATA[Brabantse broodjes]]></title>
      <description><![CDATA[<p>Bart Houben (41) is eigenaar van Houben Worstenbrood in Eindhoven. In zijn bakkerij, of eigenlijk liever „ambachtelijke fabriek”, begint het bakken om half zeven ’s ochtends. „Een fabriek klinkt veel spannender, zoals in Sjakie en de Chocoladefabriek.” Houben heeft vijftien mensen in dienst. In de bakkerij eten de mannen snel iets tussendoor, op de momenten dat ze moeten wachten tot het brood gerezen is. De lunch bestaat uit zelf meegebrachte boterhammen, „maar iedereen die hier werkt neemt ook minstens één worstenbroodje per dag”. Komen die dan nooit je neus uit? „Tuurlijk niet. Deze zijn écht heel lekker.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2018/09/12/brabantse-broodjes-a1616130</guid>
      <pubDate>Wed, 12 Sep 2018 05:40:44 +0000</pubDate>
    </item>
  </channel>
</rss>
