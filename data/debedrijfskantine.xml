<?xml version="1.0" encoding="utf-8"?>
<rss version="2.0">
  <channel>
    <title><![CDATA[De bedrijfskantine]]></title>
    <link>https://www.nrc.nl/rubriek/de-bedrijfskantine/</link>
    <description><![CDATA[De bedrijfskantine]]></description>
    <item>
      <title><![CDATA[Jan de Vries maakt een romige kipkerriesoep met ChatGPT]]></title>
      <description><![CDATA[<p>Vanaf een levensgroot fotobehang kijkt Paul Lucas, eigenaar van Grando Keukens en Badkamers Lelystad ons lachend aan. „Ik kan echt genieten van de details”, staat in een tekstblok onder de foto. Een muur verderop hangt nog een Paul Lucas. Na het ontmoeten van de eerste twee Paul Lucassen duikt de echte Paul Lucas (51), wederom in blauw colbert, op achter een balie. Naam bedrijf: Grando Lelystad Locatie: Lelystad Branche: keukens &amp; badkamers Jaaromzet: 3 miljoen euro Aantal werknemers: 5Kosten lunch: €5,- tot €15,- Of Paul hier een beetje de ster is? „Eh, ja. Kijk, we zijn natuurlijk franchise, hè. Grando heeft 35 winkels door heel Nederland en als vestiging moet je jezelf toch een beetje op de kaart zetten.” Paul begon op zijn achttiende als keukenverkoper. Zijn moeder zag in de krant een advertentie; Bruynzeel Almere zocht een verkoper. „Als je eenmaal met keukens besmet raakt, kom je er nooit meer uit”, zegt Paul. In 2006 nam hij Grando Lelystad over. We krijgen koffie en een rondleiding. In de showroom heeft Paul altijd acht modelkeukens staan: „Drie, vier keer per jaar doen we alles wisselen.” De trends in keukenland volgen elkaar snel op. Dat komt volgens Paul door woonprogramma’s op RTL. „Vorig jaar verkocht ik alleen maar matzwarte keukens, nu is de trend meer Japandi stijl”, zegt hij, wijzend naar een kookeiland voorzien van een bamboeprint. Zelf heeft hij een witte hoogglanskeuken thuis. „Veilig klassiek modelletje, nu zou ik voor veel meer kleur gaan”, zegt Paul terwijl hij een mintgroen staal uit de wand met voorbeelden trekt. Eén keuken in de winkel is aangesloten. Daar wordt elke dag geluncht en in het weekend gekookt voor klanten. Paul: „Klanten zitten hier vaak uren, mooi als we ze dan wat kunnen aanbieden, een soepje, een broodje. Op die manier hou je echt de sfeer erin.” Verkoper Irene Verheul (38) komt op zaterdagen vaak wat eerder naar de zaak om een appeltaart te bakken. „Dat geeft de mensen een stukje geurbeleving en daarmee ook weer de inspiratie om te kopen”, zegt Irene, leunend op het granieten keukenblad van de aangesloten keuken. Collega Jan de Vries (47) komt de trap af. Vandaag werkt hij boven op kantoor, gister verkocht hij een badkamer: „27.500 euro, heel simpel model met twee toiletjes”. Allrounder Jan is ook de kok bij Grando Lelystad. Op de nieuwste inductiekookplaat met geïntegreerde afzuiging staat een grote pan luxe gebonden kerriesoep met kip. Hoe Jan aan het recept komt? „Ja gewoon, ChatGPT”. Uit de ijskast pakt Paul een literfles sinaasappelsap. Op de gedekte tafel liggen croissants, brood en eiersalade. „Jullie krijgen een luxe klantbehandeling, hoor”, zegt Paul. Op drukke dagen maken de werknemers meestal snel een tosti. De andere collega’s, Bas en Lisa, zijn op vakantie. Paul wil weten of we hen ook nog even willen spreken. Dat hoeft niet. „Het hechte team” was dit weekend nog in Amsterdam uit eten voor het afscheid van een collega, vertelt Paul. „Hij gaat een eigen beddenzaak openen, dat was altijd al zijn droom”, zegt Irene. Het werd niet laat, iedereen bij Grando Lelystad heeft een gezin. Jan: „Ik moest om 12 uur wel thuis wezen”. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/21/jan-de-vries-maakt-een-romige-kipkerriesoep-met-chatgpt-a4911525</guid>
      <pubDate>Fri, 21 Nov 2025 05:42:00 +0000</pubDate>
    </item>
    <item>
      <title><![CDATA[Serumi Bakker vindt gezond leven een keuze en eet een poké bowl]]></title>
      <description><![CDATA[<p>„Koffie? We hebben hele lekkere”, zegt Claire de Rouville, head of facilities als we de granieten drempel van een enorm pand aan het Rokin in Amsterdam overstappen. Op een wand van levend mos na is de hele onderste verdieping een grote witte ruimte. Zachte pianomuziek pingelt over de perfect weggewerkte speakers, uit een terracottapot groeit een exotisch uitziende boom. Ohpen is een ‘ruthlessly effective cloud-native core-banking engine‘. Claire: „We doen software voor banken maar dan in de cloud.” Naam bedrijf: OhpenLocatie: Amsterdam, ook kantoren in Bratislava, Zilina, Londen, BarcelonaBranche: Software (voor banken)Jaaromzet: 28 miljoenAantal werknemers: 235Kosten lunch: € 3,95 (eigen bijdrage medewerker per lunch) Boven het pistonkoffiezetapparaat hangt een bord met de koffieopties: ‘extraordinary espresso‘ of een ‘companionship cappuccino’. „We lunchen vandaag met poké bowls”, zegt Claire terwijl ze koffieresten in een glimmende designprullenbak veegt. „Ons pand is nogal groot, het koffiezetapparaat staat expres beneden zodat mensen in beweging komen en elkaar hier meeten voor de bonding. Health is voor ons heel belangrijk.” Op een vier meter lang mintgroen kookeiland staat de lunch klaar. ‘Ohpeneers’ verzamelen zich stilletjes rond de dertien verschillende pastelkleurige bakjes met toppings voor de poké bowl. Naast de avocado, zeewiersalade en gepelde edamameboontjes is er ook een uitgebreide brood- en belegafdeling. Voor iedereen staat een vers gember-appelshotje klaar. „Eh Claire, waar is de zalm?”, wil Sjoerd weten. Claire is vergeten de vis uit de koeling te halen. „Niet dat ik verwend ben of zo hoor, maar ik wist gewoon dat er zalm was en ik zag het niet staan”, zegt Sjoerd. In de kantine vermomd als exclusieve yogastudio zitten softwareontwikkelaars Latif Ozturk (42), Omar Yazeji (32) en ceo Matthijs Aler (49) aan een lange witte tafel. Op een groot scherm wordt een knapperend haardvuur geprojecteerd. „We hadden het net over hoe de nobele sport golf steeds populairder wordt onder jongeren”, zegt Mathijs. Hij keek dit weekend de Ryder Cup met zijn veertienjarige zoon. Latif en Omar hebben geen golf gekeken. „Ik kom uit Syrië, golfen is daar niet zo populair”, zegt Omar. De Turkse Latif kent ook weinig mensen die golfen. „We hebben hier in het bedrijf een sportmentaliteit”, zegt Matthijs. Drie keer per week trainen ze samen in de kelder van het kantoor die is omgebouwd tot sportschool. Onder werktijd verzorgt het bedrijf yoga- en kickbokslessen waar werknemers gratis aan mee kunnen doen. „Sinds ik hier werk ben ik veel gezonder gaan leven”, zegt Latif. Vandaag sporten ze om half vier. „Daarna neem ik een proteïneshake en werk ik nog even door”, zegt Omar. Matthijs: „Het gaat ons niet om de esthetiek van spieren maar om een health-mindset die ook invloed heeft op de kwaliteit van onze service aan klanten.” „Kijk om je heen, je ziet alleen maar fitte mensen hier. Die lift daar wordt door niemand gebruikt”, valt head of people Serumi Bakker (46) bij. Onlangs introduceerde ze ‘Walk’nTalks’: vaste rondjes op gezette tijden die werknemers kunnen lopen als ze buiten willen vergaderen. „Gezond willen zijn is een keuze,” zegt Serumi. Matthijs tikt zijn gembershot achterover: „Ons ziekteverzuim ligt ver onder het gemiddelde, bijna niemand hier is langdurig ziek.” Latif knikt instemmend: „Ik werk hier meer dan zes jaar en ik heb me nog nooit ziekgemeld.” Matthijs laat ons nog even de sportschool met boksring zien in de kelder die hij tien jaar geleden liet aanleggen. Ook hij traint vaak mee. „Kijk, het is niet zo dat we iemand met een bmi van 30 niet aan zouden nemen, maar het gaat ook om discipline.” Op zijn telefoon laat hij filmpjes zien van topbokser Remy Bonjasky die hij inhuurde om een clinic te geven aan werknemers van Ohpen. „De mentaliteit van een couch potato past gewoon niet zo goed bij ons.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/14/serumi-bakker-vindt-gezond-leven-een-keuze-en-eet-een-poke-bowl-a4911511</guid>
      <pubDate>Fri, 14 Nov 2025 05:42:01 +0000</pubDate>
    </item>
    <item>
      <title><![CDATA[Yasmine heeft al te veel kaasblokjes gegeten en wil niet meer lunchen]]></title>
      <description><![CDATA[<p>Naam bedrijf: Cheese Experience Gouda Locatie: GoudaBranche: Horeca, museum en detailhandel Jaaromzet: Doet het bedrijf geen uitspraak over Aantal werknemers: 19Kosten lunch: Lunch is voor eigen rekening, maar er is altijd kaas. Alles bij de Cheese Experience Gouda is geel. Bij de ingang liggen kaaswielen metershoog opgestapeld. Zelfs de buitenkant van het Rijksmonument heeft de kleur van een stuk Jong Belegen. Eigenaresse Femke van Munster (46) zit op ons te wachten in het café: „Zo gezellig dat jullie er zijn!” Op krijtborden in de vorm van een koffiekopje staan grapjes over kaas: ‘Het is pas crisis als de kaas op is’. De taart van de dag is cheesecake. In de hoek staat een wereldkaart waar bezoekers met een speldje kunnen aangeven waar ze vandaan komen. „We krijgen echt mensen uit alle uithoeken van de wereld”, zegt Femke. Ook bij Kiribati in de Stille Oceaan en het Russische Kamsjatka staan een paar pinnetjes. „Iedereen is hier welkom, maar aan vegan kaas ga ik niet beginnen, wij eten hier gewoon kaas.” Met haar rode acrylnagels tikt Femke op de menukaart. „Ja, jullie moeten meelunchen hoor, anders vind ik het niet gezellig.” We kiezen allebei een broodje oude kaas met mosterddillesaus, tomaat en rucola – 10,90. Via een trap gidst ze ons naar de bedrijfskantine boven het café. „We hebben een werknemer uit het asielzoekerscentrum die hier bidt, vrouwen geven hier borstvoeding en we eten ’s middags samen een broodje, een multiculturele ruimte, zal ik maar zeggen.” Femke kwam twintig jaar geleden vanuit Brabant naar Gouda. Samen met haar moeder Mia runde ze een bloemenzaak. „Gouda had een slecht imago. Marokkanenproblematiek, schreven ze overal in de media, was helemaal niet zo.” Gouwenaren moesten weer trots kunnen zijn op hun stad, zoals Femke en Mia dat waren op Brabant. Op de Nijmeegse Vierdaagse ontmoette de oom van Femke toevallig de ontwerpers van de eerste Heineken experience, daar ontstond het idee: „Gouda verdiende 364 dagen per jaar kaasbeleving.” Yasmine Prangers: „Ik heb al de hele dag kaas lopen vreten.” Jeffy Oosterwijk (24) brengt ons de twee broodjes oude kaas. „Hij is de knapste”, zegt Femke. Jeffy doet zijn schort af en komt ook even meelunchen: twee saucijzenbroodjes van de Plus met truffelmayonaise en een Red Bull. „Truffel kan altijd”, zegt Jeffy. Het hoofd van Yasmine Prangers (32) duikt op bij de trap. Ze wil niet meelunchen: „Nee, ik heb al de hele dag kaas lopen vreten. Koffie, kaas, koffie, kaas. Ik ben echt even niet goed. Ik heb een pastasalade bij me; misschien later.” De kaasblokjes die overal in de experience liggen zijn inderdaad een gevaar, beaamt Jeffy. „Voor je het doorhebt zit het al in je mond. Koffie, kaas, roken. Dat doen we allemaal.” „En Femke drinkt de hele dag cola zero”, zegt Yasmine, die er toch even bij komt zitten. Van beneden klinkt een Eftelingachtig deuntje door het gebouw. „Dat is het einde van de Cheese experience”, zegt Yasmine. „Die gaat elke tien minuten, het eerste wat ik doe aan het einde van de dag is die stekker eruit trekken.” Yasmine vertelt over het personeelsuitje vorige week bij een all you can eat-restaurant met Hollandse muziek: „Sushi, suikerspin en toen urenlang de polonaise.” Yasmine heeft een hekel aan Hollandse muziek en aan de polonaise. „Ja, maar je stond wel mooi op tafel”, zegt Femke, nippend aan haar tweede glas cola zero. Yasmine knikt: „We zijn een hele hechte club, dit is mijn kaasfamilie.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/07/yasmine-heeft-al-te-veel-kaasblokjes-gegeten-en-wil-niet-meer-lunchen-a4911502</guid>
      <pubDate>Fri, 7 Nov 2025 05:42:01 +0000</pubDate>
    </item>
    <item>
      <title><![CDATA[Aron de Jong had vrijdag ook al friet op en eet daarom vier boterhammen met kaas]]></title>
      <description><![CDATA[<p>Bij de ingang van Van Dillen Bouwgroep, op een uitgestorven industrieterrein in Culemborg, komen we niet door de schuifdeur. Naast de deur staat een iPad op een houder. Daarboven hangt een geprint briefje met een pijl: „Beste bezoeker, u kunt zich aanmelden bij onze collega ‘Fleur’.” De iPad heet Fleur. Naam bedrijf: Van Dillen Bouwgroep Branche: bouw Locatie: Culemborg Aantal werknemers: 140 Omzet: wil het bedrijf niet delen Kosten lunch: friet speciaal, €4,20 Via Fleur bellen we eigenaar Cees van Dillen. Een vrolijke man met een bril en een tweedjasje stapt door de schuifdeuren. „Zo, welkom op ‘frietenvrijdag'”, zegt Cees van Dillen (50). „Normaal is de lunch hier altijd ieder voor zich, maar op vrijdagen hebben we friet.” Omdat het maandag is, heeft Cees er ‘frietenmaandag’ van gemaakt en trakteert hij dit keer. „We hebben dit gebouw zelf gebouwd”, zegt Cees terwijl hij ons naar een grote vergaderruimte wijst. De glazen deuren, de tafels en de drinkglazen zijn bedrukt met het Van Dillen-logo. „Het bedrijf gaat al driehonderd jaar van vader op zoon”, zegt Cees. Cees is de negende generatie Van Dillen. Zelf heeft hij drie dochters. „Zaterdag heb ik de oudste meegenomen naar de TU in Eindhoven, maar ze wil toch liever de zorg in.” Langzaam druppelen een paar mannen de vergaderruimte in. Op tafel staan flessen Coca-Cola en Fanta. De veertien mannen zeggen niks tot Beau Groothuis (23) met vier dampende papieren zakken van lunchroom The Octopus uit Culemborg binnenkomt. „Ja! Ik heb een driegangenmenu”, jubelt Cees. Beau schuift een cheeseburger, een kipsaté met friet en een kaassouffle zijn kant op. „Ik weet niet waar die man het laat”, zegt Beau. Zij maakt elke vrijdag een rondje op kantoor om de bestellingen op te nemen. „Soms halen we ook broodjes döner, dan moet ik twee keer rijden.” De tikkies die ze daarna naar iedere medewerker apart moet sturen, zijn het meeste werk. Cees tikt zijn tweede glas cola weg en vertelt over de keer dat hij zijn broodje döner van vrijdag de woensdag daarop pas had opgegeten: „Misschien wel nog lekkerder.” Werknemer Aron eet brood als lunch, anders zit hij zo aan drie keer friet per week. „Wat heb je dit weekend gedaan”, vraagt Robert van Doorn (45) aan collega Daan Kwinkelenberg (19). „Voetballen, 5-0 verloren, Sportlust Woerden, altijd lastig”, zegt Daan. Robert (friet mayonaise) heeft in zijn tuin kunstgras laten aanleggen, „1.800 euro voor dertig vierkante meter”, en ging naar de verjaardag van zijn oma. Daan eet ondertussen zijn friet en frikandel speciaal met mes en vork: „Ik ben ook een hele speciale jongen.” Cees mengt zich in het gesprek: „Voetballen zit wel een beetje in ons dna. Als mijn vader vroeger iemand aannam, was het óf een voetballer óf een duivenmelker. Daar kwamen de goede jongens vandaan.” Volgens de mannen zijn er nog wel een paar duivenmelkers in het bedrijf, maar lopen die er niet zo mee te koop. Aron de Jong (50) sluit later aan bij de lunch. Uit verfrommeld aluminiumfolie haalt hij vier boterhammen met kaas. Waarom? „Ik had vrijdag al friet op.” Aron wil in het weekend ook nog weleens friet eten en zit anders zo op drie keer per week. Dat er graag gefrituurd wordt bij Van Dillen, hoort bij de bouwcultuur, zegt Cees. „Vroeger, toen ik nog op de bouw werkte, was een frietje aan het einde van een lange dag vaste prik.” Frietenvrijdag gaat deze week ook gewoon weer door. Cees: „Beter twee keer friet, dan niet.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/30/aron-de-jong-had-vrijdag-ook-al-friet-op-en-eet-daarom-vier-boterhammen-met-kaas-a4911196</guid>
      <pubDate>Thu, 30 Oct 2025 05:42:02 +0000</pubDate>
    </item>
    <item>
      <title><![CDATA[Driss Ballafkir heeft altijd een peer in het dashboard liggen]]></title>
      <description><![CDATA[<p>Een gloednieuwe Volkswagen T-Roc komt aanrijden op de Postjesweg in Amsterdam. ‘Rijschool Roadrunners’ staat op het dakbord. Driss Ballafkir, een vrolijke man in een polo met enorm Hugo Boss-logo stapt met een wijd armgebaar uit. „Zo, hier zijn we dan, stap in!” Naam bedrijf: rijschool Roadrunners Locatie: Amsterdam Branche: rijopleidingen Jaaromzet: 500.000 euroAantal werknemers: 7Kosten lunch: neemt zelf lunch van huis mee We vouwen ons op de achterbank. Een blonde studentikoze dertiger drukt zijn sigaret uit en gaat op de bestuurderstoel zitten. Siebren van der Laan heeft geen idee wie wij zijn, maar vindt het allemaal wel best. Op zijn achttiende volgde hij al een paar lessen, het is zijn tweede rijles bij Driss. „Ik ga eerst hem aan het werk zetten. Als we eenmaal rijden, kunnen wij lullen”, zegt Driss. Het is twaalf uur, de brug gaat net open en een vloedgolf aan fietsers zwermt rondom de lesauto. We slaan twee keer af, maar dan heeft Siebren het te pakken. Driss: „Zo, wat wil je weten?” Uit het dashboard komen een T-rex-broodtrommel, een peer en een appel. „In de rijschoolwereld luncht, denk ik, 80 procent op deze manier.” In de trommel vier enkele bruine boterhammen – jam, kaas, chocopasta en kipfilet – en twee perziken. „Ik ben gék op fruit”, zegt Driss, terwijl hij breed grijnzend nog een peer uit het vak van de autodeur pakt. „Teringlijer”, mompelt Siebren als een witte Tesla vlak voor een rood stoplicht inhaalt en voorkruipt. „Als je eenmaal bezig bent met dit werk, denk je niet aan eten”, zegt Driss. Hij werkt al 34 jaar als rijinstructeur, zes leerlingen per dag, zes dagen per week. „Leerlingen zijn belangrijker dan lunchen.” Vaak gaat hij met een volle broodtrommel weer naar huis. Met dertig kilometer per uur knallen we over een drempel. „Drempels in z’n twee, please”, zegt Driss. Via een van de vijf extra spiegels, verspreid over de voorruit van de lesauto, kijkt Driss ons aan. „Elke debiel wil z’n rijbewijs halen. Hoe groter de debiel, hoe meer uitdaging voor mij.” Driss vraagt of Siebren last heeft van ons gesprek: „Oh nee, joh, lul lekker door.” Driss zegt dat hij heel soms mensen niet kan helpen. „Vorige week nog heb ik een meisje van zeventien uit de auto moeten zetten. Te jong en egoïstisch om aan het verkeer deel te nemen. Ze zei op alles: ‘boeiend'”. Op een afgelegen industrieterrein zwaait Driss uitbundig naar een collega in een passerende lesauto. „Nu gaan we steken”, zegt hij. „Ik heb nog nooit achteruitgereden,” zegt Siebren. Driss pakt zijn telefoon en laat een YouTube-video zien van een stekende auto. Siebren gaat ervoor. „De stoeprand mag je toucheren”, fluistert Driss als de achterkant van de auto tegen de stoeprand de lucht in ketst. „Is niet erg, ik weet dat je het kan. Nog een keer.” De derde keer lukt het. Driss: „Zo, nu gaan we de snelweg op.” „Gas, gas, gas”, brult Driss door de auto terwijl hij Siebren drie harde petsen op zijn schouder geeft. We rijden tachtig als we een overvolle ringweg op proberen te komen. „Bij invoegen ben jij de dirigent.” We zitten inmiddels anderhalf uur met z’n vieren in de auto. Siebren heeft al een tijdje niks gezegd. Driss nog niks gegeten. Eenmaal van de snelweg af, gaat het dashboard eindelijk open. „Kijk, nu gaan we de volgende ophalen en weet ik dat Sieb het even alleen redt”, zegt Driss als hij een hap neemt van de boterham met kaas. „Ik ben helemaal bezweet, joh”, zegt Siebren terwijl hij de wagen zonder problemen aan de stoep zet. De 17-jarige Sam Vos stapt in. Driss begint aan zijn appel. De natte Siebren wurmt zich bij ons op de krappe achterbank. Hij hoopt over een paar weken af te rijden. „Dat gaan we regelen, vriend”, zegt Driss. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/24/driss-ballafkir-heeft-altijd-een-peer-in-het-dashboard-liggen-a4910173</guid>
      <pubDate>Fri, 24 Oct 2025 05:42:02 +0000</pubDate>
    </item>
    <item>
      <title><![CDATA[Jan is met pensioen maar brengt nog elke week koeken mee naar de lunch]]></title>
      <description><![CDATA[<p>We waren te laat. Teammanager Naomi Pot (25) begroet ons om half acht ’s ochtends met een kille: „Goedemorgen, kan gebeuren.” Zij staat elke dag om half vier op. Net als de meeste medewerkers van Royal Flora Holland in Aalsmeer, de grootste internationale sierteeltmarktplaats ter wereld. Naam bedrijf: Royal Flora HollandBranche: SierteeltLocatie: AalsmeerAantal werknemers: +/- 4.000 medewerkersOmzet: 5,4 miljardKosten lunch: Lunch voor eigen kosten, gratis koffie en thee In een geel veiligheidsvest begeleidt Naomi ons via de toeristeningang het gigantische gebouw in. Het ruikt naar lelies en rozen. „Dit is een van de grootste gebouwen van Europa, het is tien minuten lopen naar de kantine”, zegt Naomi terwijl we de trap op draven. We komen uit op een oneindig zwevend looppad dat een paar meter boven ‘De vloer met de handel’ hangt. Onder ons krioelt het van de medewerkers op zoevende karretjes. „Hoppa!” zegt een vrouw met een headset en kort gebleekt haar, als ze haar elektrotrekker koppelt aan een stapelwagen vol bloemen, waarna ze wegscheurt. Op een digitaal informatiebord staat: „Veiligheidsthema van de week: duidelijk richting aangeven met je arm.” „Vandaag hebben we 8.765 stapelwagens op de vloer”, zegt Naomi. „Elke wagen heeft drie verdiepingen, daar passen gemiddeld twaalf fusten op, dus ga maar na.” Ik had na de Cito-toets gehoopt nooit meer dit soort rekensommen tegen te komen en zeg niks. „Niet elke verdieping zit vol, vandaag draaien we 55.000 transacties„, verlost Naomi ons na een stilte. Een ‘fust’ blijkt een gele plastic bak met bloemen en water te zijn. Ze brengt ons naar een van de drie kantines waar werknemers tussen acht en negen in shifts van twintig minuten pauzeren. Een schoolbel gaat, de sobere kantine stroomt vol. De 51-jarige Mokesh Nalakeen zit in zijn eentje aan een hoge tafel. Hij eet een door zijn vrouw gemaakte Indiase roti met gesmolten chocolade en drinkt een cappuccino uit de automaat. „Voor het werk eet ik wat gedroogd fruit met een kop thee.” In India voetbalde hij op hoog niveau, hier doet hij mee aan de badmintoncompetitie in de sporthal van Aalsmeer. De bel klinkt, een nieuwe lading oranje hesjes komt de kantine in. De Bulgaars-Portugese Yana Naidenov en Braziliaanse Rafaella Araújo werken als verdelers op de elektrotrekkers. „Ik ben beeldend kunstenaar en aan het promoveren”, zegt Yana. „Doordat ik hier zo vroeg ben, kan ik in de middag aan mijn proefschrift werken.” In de bus naar werk, rond vier uur, eet ze meestal yoghurt. „Dus of dit ontbijt is of lunch weet ik niet zo goed”, zegt ze wijzend naar haar boterham met kaas. De bel gaat, de derde keer. Jan, een verzorgde man met leren loafers en een versleten Vomar-tas komt de kantine in. Jan is 73 en wil niet met zijn achternaam in de krant: „Als je een mooie foto van mij wil, kan je op het hoofbureau van de politie in Amsterdam gaan kijken.” Ondanks zijn pensioen komt Jan elke vrijdag naar de loods. Koffiedrinken met zijn vrienden. Aan een grote vierkante tafel zitten vijf goedlachse mannen. „Jan heeft hier nooit echt gewerkt, hij was gewoon aanwezig. Aanwezigheidspremie opstrijken noemen we dat”, buldert collega Edwin terwijl hij drie staafjes creamer en drie staafjes suiker oplost in één kartonnen koffiebeker. Edwin: „We moeten een beetje wakker blijven hè.” Uit de rode plastic tas van Jan komen enkel verpakte suikerwafels. Hij schuift naar elke maat een koek. „Moet jij een koek?” Wij krijgen ook een koek. Edwin: „Hé Ton, jij had van de week een douche toch?” Ton: „Ja, ik had alleen de shampoo niet bij me”. Ton legt uit dat „sommige debielen” de fusten te vol met water doen. „Als je ‘m dan van de derde verdieping moet tillen, sta je te douchen.” De bel gaat voor het laatst, met veel lawaai vertrekken de mannen. Jan blijft achter. „Negentig procent van de mensen hier heeft niks met bloemen, en toch hebben we het gezellig”, zegt Jan. Hij staat nog steeds elke dag om vier uur op: „Dat krijg je er nooit meer uit.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/17/jan-is-met-pensioen-maar-brengt-nog-elke-week-koeken-mee-naar-de-lunch-a4909655</guid>
      <pubDate>Fri, 17 Oct 2025 05:42:02 +0000</pubDate>
    </item>
    <item>
      <title><![CDATA[GVB’er Ap Bijl neemt meestal iets ‘snackbar-achtigs’]]></title>
      <description><![CDATA[<p>„Jullie komen voor Ap Bijl?”, vraagt Ap Bijl – de reïncarnatie van Harry Mulisch in een Suitsupply-colbert – met een grote grijns en uitgestoken hand. Onder toeziend oog van woordvoerder Edgar van de Pas spelden we onze bezoekersbadge op in een bedompte receptie. „Ik heb twee leuke collega’s gevraagd om mee te lunchen, past dat in het concept?”, vraagt Ap. Naam bedrijf: GVBBranche: Openbaar Vervoer in AmsterdamPlaats: AmsterdamJaaromzet: 450 miljoen euroAantal werknemers: 5.000 inclusief uitzendkrachten en externenKosten lunch: €5,80 Over de parkeerplaats lopen tramrails naar drie grote loodsen. „Dit is de hoofdwerkplaats rail, waar we onderhoud plegen aan de railmaterieelonderdelen: trams en metro’s”, zegt Ap. Een blauw-witte GVB-tram tuft stapvoets de werkplaats in. „Ik ben hier de leider van de projectleiders.” Nonchalant houdt zestiger Ap zijn pas tegen een paal. Een buzzer klinkt, de deur zwaait open: „We gaan hier naar boven, welkom bij het leukste bedrijf van Amsterdam.” In een walm van poedersoep, drie verdiepingen boven de tramloods, zitten tientallen „GVB’ers” aan witte tafels. Boven de roestvrijstalen toonbank van de bedrijfskantine staat in krulletters „binded by food”. „Altijd een beetje spannend, hè, zo’n nieuwe lunchplek”, zegt Ap terwijl hij mij een dienblad en bord in de handen drukt. „Ik vind het zelf altijd spannend als ik niet weet wat de volgorde van het buffet is.” Hij laat zien waar de belegde broodjes liggen en waar de kassa is. „Ik neem meestal wel iets snackerigs, iets snackbar-achtigs.” Onder de warmtelampen liggen: bamischijf, 2,50, kroket vlees, 2,10, en broodjes gyros met tzatziki, 4 euro. Na een twijfelmoment tussen een onnatuurlijk gestreepte panini brie-tomaat of ham-kaas kiest hij ham-kaas. „Dan neem ik ook altijd een soepje en daar kruimel ik dan een hardgekookt eitje doorheen.” Naast een diepe bak met een slasaus-achtige substantie met stukjes staat een bordje met „Thaise Kippen”. De panini-soep-eicombinatie van Ap kost 5,80. Ook Edgar, de woordvoerder van weinig woorden, kiest voor een kom Thaise kippen. De twee leuke collega’s die Ap voor onze komst heeft geregeld, zitten alvast aan tafel. Projectmanager Julian Kudus eet een broodje kroket. Hij werkt „pas kort voor GVB”. Op de vraag wat hij zoal doet hier op kantoor, zegt hij: „Achter m’n laptop zitten.” Erik Schuurman, een 43-jarige projectleider vastgoed, breekt in en zegt dat hij op „gang dertien” werkt: „The place to be, only awesome people.” Na kort overleg met de knikkende woordvoerder besluiten we te verplaatsen naar een andere lunchtafel. Samen met Edgar lopen we naar een lange tafel met mannen in blauwe GVB-shirts. Rawie Ramdas en Ronald Redjakarijo komen uit Rotterdam. Ze nemen liever zelf lunch mee: „Het is best wel prijzig hier, hoor”, zegt Rawie. Op maandagen eet hij altijd vegetarisch vanwege zijn geloof: vandaag een boterham met sandwichspread. In een blauw bekertje zit nog een „verrassing voor mij”. Het blijkt een aardbeienyoghurtje, gemaakt door „het vrouwtje”, voor zijn pauze van twee tot twaalf over twee. Ronald had een bakje „nasi met kluifjes van gister” mee. Maar omdat de kluifjes al gekloven zijn, laat hij het liever niet zien. De mannen moeten terug naar de werkplaats. Terug aan de tafel van Ap gaat het over feestjes binnen GVB. Julian vertelt over een speurtocht met ‘jong-GVB’ door Amsterdam. „Een leuke manier om te netwerken”, breekt Erik in, waarna hij ons een high five geeft en vertrekt. Ap besluit om ons nog even de werkplaats en „gang dertien, waar het gebeurt” te laten zien. Op gang dertien zitten vier op Erik lijkende mannen te computeren. „Heb ik een beetje van mijn passie overgedragen?”, vraagt Ap, na een uitleg over glasvezelinfrastructuren en omroepsystemen. We knikken. Ap brengt ons naar de uitgang. „Ik vond het leuk, ik denk dat de rubriek veel kans van slagen heeft”, zegt hij. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/10/gvber-ap-bijl-neemt-meestal-iets-snackbar-achtigs-a4909103</guid>
      <pubDate>Fri, 10 Oct 2025 05:42:03 +0000</pubDate>
    </item>
    <item>
      <title><![CDATA[Broers Marcel en Erwin van Wieringen zien de potentie van Ouderkerk en lunchen normaliter bij hun ouders]]></title>
      <description><![CDATA[<p>In een statig pand in Ouderkerk, aan de oever van de Amstel, klinkt gehamer. Voor we het pad oplopen, komen twee jongensachtige mannen met lang stroblond haar kwispelend naar buiten. Met uitgestoken hand en vier rijen hagelwitte tanden beginnen broers Marcel (38) en Erwin van Wieringen (35) te vertellen. „Dit was ooit een verenigingsgebouw van de katholieke kerk hiernaast, bedoeld om de jeugd uit de kroeg te houden. Nu gaan wij hier een nieuw horecaconcept neerzetten”, zegt Marcel. Naam bedrijf: Bierbrouwerij KEK! Locatie: Ouderkerk aan de Amstel Branche: Speciaalbierbrouwerij Jaaromzet: Nog onbekend Aantal werknemers: Nu nog twee Kosten lunch: €7,50 „Hotel, theater, restaurant, weddings en ons eigen gebrouwen craftbeer. Het gaat om een stukje horecabeleving.” Marcel, in alles een marketingman, oreert verder terwijl we door het houten pand lopen. „We hebben net twee jaar verbouwd, het gebouw is nu in originelere staat dan ooit.” Boven de pvc-vloer met houtlook hangt een discobal van twee bij twee. Marcel vraagt of wij de potentie van Ouderkerk zien. De broers begonnen tien jaar geleden met bierbrouwen in de Ouderkerkse schuur van hun „avontuurlijke” opa Kek. „Ouderkerk had nog geen lokaal biermerk, dus we dachten: laten we het maar even flikken.” Ze verkochten het bier via pop-uplocaties in het dorp. „Opa Kek was toen al dood, maar ik denk dat hij vanaf boven met ons meekeek”, zegt Marcel. Na een naadloze elevator pitch van vijf minuten over „pionieren in Ouderkerk” en „de potentie van community building” wijst Marcel naar een enorme muurschildering. Een zwart-witfoto van een lachende oude man is op de muur van het rijksmonument overgetrokken. Opa Kek. „Gemaakt door een lokale kunstenaar. Toevallig was zijn uitvaart ook hier, dus zo is-ie mooi rond”, aldus Marcel. „En daar is moeders”, zegt Marcel, wild gebarend naar een kleine vrouw in verfkleren. Moeder Berny schuifelt stilletjes met een beige verfrollertje uit een van de zes pastelkleurige hotelkamers met ligbad. „Eigenlijk lunchen de jongens altijd bij ons, op nummer 16. Maar voor het interview leek het Marcel beter als jullie een rondleiding kregen”, zegt Berny. Marcel mompelt: „Kijk, wij moeten gewoon door, jullie zijn gepensioneerd.” Bij de bakker haalde Marcel bruinbrood en croissantjes. „Als het even kan, halen we alles lokaal. De kaas is gemaakt door ons neefje”, zegt Marcel. Op tafel ligt een poster met de tekst „Er komt iets KEK!’s aan”. Tussen twee dure laptops staan hagelslag, boter, kaas en mayonaise. Berny neemt een croissantje en wordt dan gebeld door haar man. Of ze naar huis komt om te lunchen. Zonder bord en met veel mayonaise belegt Marcel een dubbele bruine boterham met kaas voor zijn jongere broer Erwin. Elke ochtend sporten ze samen om negen uur bij een andere neef, die de lokale sportschool runt. Volgens Erwin doen ze als broers alles samen. Behalve het woord, dat voert vooral Marcel. „Meestal werken we met pop-upconcepten, maar dit is forever”, zegt Marcel, happend in een boterham met hagelslag. Het toekomstige personeel bestaat voornamelijk uit „toppertjes uit het dorp en omstreken,” zegt Marcel. Het nieuwe concept moet geen standaard horecaplek worden: „Het idee is dat bier meer is dan een merk, het gaat om marketing. Een stukje beleving.” Er moet nog een moestuin komen, kippen en een terras. „Als je hier dan zit met ons biertje, dat je dan dat bourgondische slash relaxte gevoel krijgt: dat echte KEK!-gevoel.” Erwin knikt: „Ik voel het al.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/03/de-kaas-is-gemaakt-door-ons-neefje-a4908376</guid>
      <pubDate>Fri, 3 Oct 2025 05:42:03 +0000</pubDate>
    </item>
    <item>
      <title><![CDATA[Chihuahua Tiny luncht mee voor de socialisatie en eet een plakje extra belegen]]></title>
      <description><![CDATA[<p>‘Ik moet kiezen tussen Ballonnetje of Jannes”, zegt een man in de hal van DOA dierenasiel. Aan zijn voeten staat een zwaar hijgend, half kaal oranje hondje. „Hé, Ballonnetje, lekker ding!” roept persvoorlichter Jeanine Kornmann. Ze duikt kirrend naar de grond om het gehavende dier te aaien. „Hij heeft wat medische problemen, maar ik vind ’m heel aandoenlijk.” „Ik denk dat het Ballonnetje gaat worden”, zegt de man. Naam bedrijf: DOA DierenasielLocatie: AmsterdamBranche: DierenasielJaaromzet: 4.444.206 euroAantal werknemers: 42 medewerkers en 400 vrijwilligersKosten lunch: Men neemt lunch mee Aan de muur hangen tientallen portretfoto’s van honden. Persvoorlichter Jeanine begint te ratelen: „Welkom in het DOA-dorp, we hebben hier alles onder één dak. Dierenartspraktijk, fysiotherapie, trimsalon”. „We helpen hier jaarlijks zo’n tweeduizend dakloze dieren, we zijn de grootste van Nederland.” In een zwierige jurk stuurt ze ons een houten trap op. „Jullie gaan lunchen met een honden- én een kattenverzorger. Ik lig ook dagelijks met de dieren te knuffelen, maar zij kunnen je alles vertellen.” Drie zenuwachtige honden en twee vrouwen van begin dertig scharrelen de kleine vergaderruimte in. ‘Ik [hartje] asieldieren’ staat op hun T-shirt. „Die bruine bijt”, zegt kattenverzorger Noor van Gennep. Ze wijst naar een minuscule chihuahua: Tiny. Noor zet met de ene hand een bord rijst met kip op tafel en tilt met de andere de rillende Tiny op schoot. Hij springt er meteen weer af. „Tiny is een socialisatiehondje, hij is hier om te leren dat mensen ook leuk zijn. Hij heeft me vanmorgen nog gebeten.” Hondenverzorger Esther Balfoort wrikt een Tupperwarebakje met sla open en snijdt een avocado in blokjes. „We nemen elke pauze honden uit het asiel mee naar boven zodat ze kunnen wennen aan drukte.” Eigen hond Teun, een vlassig wit modelletje, zit inmiddels op schoot: „Teun vindt zichzelf niet echt een hondje, hij zit het liefst gewoon aan tafel met de humans.” Normaal lunchen de medewerkers in een grotere kantine verderop in de gang, maar dat leek Esther geen goede setting voor een interview. „Het is een kippenhok met al die blaffende honden en kwebbelende vrouwen”, zegt ze. Noor: „Je moet tegen chaos en smerigheid kunnen. Het gaat vaak over kots en plas, soms ligt dat ook in de kantine. Vorige week zat er nog een potje poep in m’n zak tijdens de lunch, was ik vergeten.” Onder tafel klinkt gegrom, dan een snauw en een hoge kreet. Tiny heeft Piep besprongen. „Tiny heeft zijn hele leven in een handtas gezeten. Hij snapt niet dat hij een hond is”, zegt Noor. Ze hijst haar eigen hond Piep op schoot en geeft haar het laatste stukje kip op haar bord. Door een gang met grijs linoleum lopen we naar de echte kantine. In een met tostilucht gevulde ruimte zitten aan een houten tafel negen vrouwen en één man te tetteren. Chihuahua Missy zit tussen de hagelslag en pindakaas op tafel. „Missy wil heel graag op de foto”, zegt baasje en dierenverzorger Moon Gooijer. Ze scheurt plakken extra belegen in stukjes. De helft gaat op haar eigen cracker, de andere helft verdwijnt in de bek van de kwispelende hond. „Ze is dol op kaas, net als ik.” Persvoorlichter Jeanine drukt ons bij de uitgang een linnen tas met ‘Ik [hartje] asieldieren’ in de hand. Ze hoopt dat het artikel op dierendag zal verschijnen. Op het parkeerterrein stopt een bestelbus van de Dierenambulance. „Ophalen, zeven shih tzu’s”, zegt de chauffeur. Binnen drie minuten worden zeven hijgende, doorgezakte tapijtachtige honden in de bus geladen. „Ze zaten in de crisisopvang en gaan nu toch terug naar hun baasje.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/26/chihuahua-tiny-luncht-mee-voor-de-socialisatie-en-eet-een-plakje-extra-belegen-a4907540</guid>
      <pubDate>Fri, 26 Sep 2025 05:42:03 +0000</pubDate>
    </item>
    <item>
      <title><![CDATA[Marco eet een Italiaans broodje uit de kantine en verstaat daar inmiddels ‘helaas’ de gesprekken]]></title>
      <description><![CDATA[<p>Bij Italiaanse groothandel Novitalia liggen bij binnenkomst een kledder mozzarella, vier blaadjes rucola en een schijf tomaat over de betonnen vloer gesmeerd. Rood, wit, groen. Vermoedelijk viel een broodje caprese op de grond, we zullen het nooit weten. In de loods op het bedrijventerrein in Amsterdam-West wanen we ons direct in Italië. Het concept: een Italiaanse groothandel plus inpandig een Italiaanse caffetteria. Winkelen en proeven tegelijk. Aan de meterslange bar van Novitalia Caffetteria staan eigenaren Ben en Bernardo. Achter de glazen vitrines vol worsten en tiramisu zetten twee Italianen aan de lopende band piepkleine kopjes koffie voor klanten én personeel. Voor ongeveer 8,50 euro vliegen de ciabatta’s – vernoemd naar Italiaanse steden Florence, Pavia en Parma – over de toonbank. Naam bedrijf: Novitalia BV Locatie: Amsterdam Branche: Groothandel in Italiaanse producten Jaaromzet: Vertrouwelijk Aantal werknemers: 45 personen Kosten lunch: 0-10 euro „Veel van de jongens halen hier een broodje en eten het boven in de personeelskantine op”, zegt de Nederlandse Ben. Hij luncht altijd met een broodje caprese uit de caffetteria, Bernardo vindt dat „het Italiaanse equivalent van een broodje kaas”. Bernardo Russo, een Napolitaan met een bezweet voorhoofd uit een bakkersfamilie, is net drie weken op vakantie in Thailand geweest. Hij kiest vandaag voor parmaham: „Maar met porchetta, salami of mortadella heb ik ook geen problemen.” Veertiger Ben Frequin zat eerst „in de autobranche” en „heeft niet zoveel met dat hele food-gebeuren”. „Dat is meer Bernardo’s ding”, zegt hij, terwijl hij Bernardo op diens gigantische schouder klopt. Tussen de stellingkasten vol tomaten in blik en kilozakken oregano gaat het duo voor naar de personeelskantine op de eerste verdieping. „Vorig jaar was dit nog een Gamma. We gaan het nog wel gezelliger maken”, zegt Ben. Aan drie aan elkaar geschoven grijze tafels zit een groepje jongens in een verder lege ruimte. De achttienjarige Sean Minogue uit Beverwijk eet een dubbele boterham met kaas en kipfilet, hij heeft vandaag een paar leveringen naar Italiaanse restaurants in Amsterdam gereden. Sean neemt altijd brood van huis mee. „We krijgen 50 procent korting beneden, maar ik vind het toch zonde van m’n geld om elke dag een broodje te halen”, zegt hij. Zijn oudere broer Patrick komt de kantine in. Uit hetzelfde type blauwe broodtrommel haalt ook hij een dubbele boterham met kaas en kipfilet. Door wie de boterhammen zijn gesmeerd, laten de broers even in het midden. Volgens Marco Bellanova – broodje Reggio Calabria uit de caffetteria – werken de Italianen vooral aan de voorkant, in de winkel. De Hollanders vind je in het magazijn en op kantoor. „Nederlanders weten niet wat guanciale is.” Patrick bevestigt dat hij inderdaad geen idee heeft. „Als iemand vraagt om stracchino, moet je niet met smeerkaas aankomen”, zegt Marco. „En nog een beetje gezopen?”, vraagt Patrick aan een gapende collega die net drie weken in Kroatië is geweest. „Elke dag, coma.” Ook Patrick is net in Kroatië geweest, ook hij heeft veel gezopen. De jongen steekt van wal over een kwartet tussen twee koppels. „Het is niet helemaal gelukt, want ze kropen uiteindelijk met elkaars partner in bed en is nu is er spanning in de vriendengroep.” „Talk English”, zegt Patrick om Marco in het gesprek te betrekken. Marco zegt dat hij na zeven jaar bij de groothandel het Nederlands wel verstaat, helaas. De zestienjarige Dario Ianella vult vakken in de winkel. Nu buigt hij zich over twee broodjes van de caffetteria. „Laatst vroeg een klant of onze pizza in de airfryer kan, daar sta ik dan wel even van te kijken.” Een finance and hire-medewerker mompelt dat zijn airfryer ook een pizzastand heeft, hoewel hij ’m nog nooit heeft gebruikt. Correctie (23 september 2025): In een eerdere versie van dit stuk stond de naam van Novitalia’s eigen eetzaak vermeld als Caffetteria Pino. Dat klopt niet. De juiste naam is Novitalia Caffetteria. Dat is hierboven aangepast. Correctie (24 september 2025): In een eerdere versie van dit artikel stond dat in het gebouw van de groothandel zeven maanden geleden nog een Gamma zat; dat moest een jaar zijn en is aangepast. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/19/marco-eet-een-italiaans-broodje-uit-de-kantine-en-verstaat-daar-inmiddels-helaas-de-gesprekken-a4906678</guid>
      <pubDate>Fri, 19 Sep 2025 05:42:04 +0000</pubDate>
    </item>
  </channel>
</rss>
