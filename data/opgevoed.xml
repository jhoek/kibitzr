<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Mijn buren overvleugelen hun zoon]]></title>
      <description><![CDATA[<p>Buurman: „Onze buren hebben één zoon, van een jaar of zestien. Hij is zoals de meeste jongens op die leeftijd zijn: aardige knul, beetje in zichzelf gekeerd. We lopen regelmatig even bij elkaar naar binnen. Als de buurjongen erbij is, probeer ik hem bij het gesprek te betrekken. Ik hoor graag wat er speelt in zijn leven. Ik denk dat het ook bijdraagt aan zijn ontwikkeling, wanneer hij ‘een beetje meepraat met de volwassenen’. Maar zijn ouders geven hem die kans niet. Als hij één zin zegt, neemt de buurvrouw of de buurman direct zijn verhaal over: ‘Ja, en toen is hij op die leraar afgestapt en …’ Regelmatig zeg ik: ‘Laat hem nou zelf vertellen.’ Maar het signaal komt niet over. Ik durf dit niet nadrukkelijker aan de orde te stellen. Ik wil me niet met hun opvoeding bemoeien en al helemaal geen ruzie met de buren. Maar gezond vind ik het niet: twee ouders die hun enige kind overvleugelen.” Bas Levering: „U wilt zich niet met de opvoeding van uw buren bemoeien, en dat lijkt me heel goed want dat is uw taak ook helemaal niet. Als u verwaarlozing of erger vermoedt, ligt dat anders. Als buren in dat soort omstandigheden de moed zouden hebben om te vragen of het goed gaat, zouden veel problemen voorkomen kunnen worden. „Uw zorg voor deze jongen is oprecht, maar het is goed u te hoeden voor pedagogische overschatting. Met elkaar een gesprek voeren over verschillen in opvoeding is interessant, maar u ergeren aan de opvattingen van uw gesprekspartners is in dat geval niet het beste uitgangspunt. Veel mensen zijn allergisch voor een belerende houding. Ook jongeren kunnen zich er geweldig aan storen. „Uw zorg voor de jongen is wellicht ook overbodig. Hij vliegt straks uit en komt dan van alles en nog wat op zijn pad tegen dat een enorme verschuiving teweeg zal brengen in hoe hij naar zijn ouders en naar hun opvoeding kijkt. „Uw buurjongen heeft er veel meer aan als u gewoon over het leven spreekt, en hem zo met andere opvattingen over de wereld confronteert. Dat mag veel meer zijn dan een beetje laten meepraten. Een zestienjarige kan en wil gewoon als volwassene worden aangesproken, ook al heeft hij die verantwoordelijkheden nog niet. En hij mag dan zelf weten wat hij met die informatie doet.” Liesbeth Groenhuijsen: „Een opvoeding ontstaat nooit zomaar. Er liggen lange, diepe geschiedenissen achter. De onderlaag bestaat bijna altijd uit liefde en het goede willen doen. Deze ouders proberen vanuit wat ze zelf meegekregen en meegemaakt hebben het beste aan hun kind te geven. En dat is wat ze nu bij u aan tafel trachten te doen: hun kind beschermen en koesteren op de manier die zij kennen. „Aan elke opvoeding zit een keerzijde, maar daarmee leren omgaan en je daar geleidelijk van losmaken, hoort bij groot worden. Ieder stel ouders zoekt daarvoor met elk van hun kinderen een vorm, met vallen en opstaan. Voor buitenstaanders is die diepere laag vaak niet zichtbaar. Snelle adviezen zijn mede daardoor vaak niet effectief. „Mooi als u aan de ontwikkeling van de jongen wilt bijdragen, maar doe dat passend bij uw rol als buurman. Liever vanuit uw persoonlijke interesse in het kind dan vanuit commentaar op de ouders. Maak een praatje met de jongen over de heg, nodig hem uit om even te komen helpen met een klusje, toon nieuwsgierigheid naar een flard muziek toen zijn raam openstond. Oprechte belangstelling tonen is hier genoeg.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/22/mijn-buren-overvleugelen-hun-zoon-a4187709</guid>
      <pubDate>Mon, 22 Jan 2024 07:11:30 +00:00</pubDate>
    </item>
    <item>
      <title><![CDATA[Hoe krijgen we onze tieners  van het vapen af?]]></title>
      <description><![CDATA[<p>Moeder: „Ik heb twee lieve en leuke kinderen van 14 en 16. Helaas vapen zij. Het leek eerst nog mee te vallen, nu blijkt dat het een complex probleem is. Ze trekken zich thuis steeds vaker, alleen of met vrienden, terug op hun kamer om te vapen. Ramen open, potjes kauwgom, deo spuiten: ze proberen alles om het te verbloemen maar wij zijn niet gek natuurlijk. Als ik het verbied gaan ze het ergens anders doen. We voeren open gesprekken waarin we ze bewust proberen te maken van gevaren. Het is duidelijk zichtbaar dat het schadelijk is: weinig energie, slechte schoolresultaten, bleke koppies. En dit geldt ook voor bijna al hun vrienden. Wij zijn niet de enige ouders die met hun handen in het haar zitten. Ik wil dat het stopt. What to do?” Tischa Neve: „Bij vapen inhaleer je damp uit een E-sigaret. Het lijkt onschuldig, maar is het niet. De nicotine is verslavend, en het inademen van de andere chemische stoffen kan leiden tot hartkloppingen, braken en ernstige schade aan de luchtwegen. Geen wonder dat u liever ziet dat uw tieners hiermee stoppen. „U doet het al heel goed. Verbieden werkt inderdaad averechts, want dan doen ze het waarschijnlijk nog steeds, maar horen jullie er alleen niks meer over. „Net als bij andere verslavingen als roken of drinken is het inderdaad effectiever om een open gesprek te voeren waarin ze hun dilemma’s met jullie willen bespreken. Toon vooral belangstelling: waarom vapen jullie? Wat kost het, wat zijn de nadelen? Willen ze dat zelf, of is het onder druk van de groep? Als ze zouden willen stoppen, wat zijn dan hun belemmeringen? „Vertel wel duidelijk dat jullie dit als ouders afkeuren, en leg uit waarom. Noem de gezondheidsrisico’s, maar zonder te preken. Laat blijken dat jullie bezorgdheid uit liefde voortkomt, en niet uit controledrift: ‘Wij hebben als ouders voor jullie te zorgen, en we zien dat dit slecht voor jullie is.’ „Jullie kunnen ook verbieden dat het onder jullie eigen dak gebeurt. Dan gebeurt het in ieder geval een stuk minder. Maar ga na wat het voor ze betekent als er dan geen vrienden en vriendinnen meer over de vloer komen. „Dat is wat we te doen hebben met tieners: met ze meedenken, informatie geven over wat ze zelf nog niet kunnen inschatten, en vervolgens accepteren dat ze hun eigen keuzes maken.” Annemiek Harder: „De effectiefste strategie voor gedragsverandering is jullie kinderen vertellen dat jullie je zorgen maken. Dat jullie zien dat ze weinig energie hebben, zich niet kunnen concentreren, witjes ogen. Noem hierbij wat voor tieners zelf belangrijk is, zoals zich lekker voelen, er goed uitzien, een diploma halen. „Te sturend optreden kan inderdaad averechts werken omdat ze op een leeftijd zijn waarop ze zich afzetten tegen ouders om een ‘eigen individu’ te worden. Omdat het risico op weerstand groot is, moet u goed timen wanneer u iets over de nadelen wilt uitleggen. Het helpt om te vragen: ‘Vind je het goed als ik je meer vertel over de risico’s?’ En pas info geven als er ‘ja’ klinkt. Dan is de kans dat het aankomt veel groter.” „Complimenteer hen uitbundig als het lukt te minderen of te stoppen. U kunt ook samen een stopplan maken, en samen een beloning bedenken.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/15/hoe-krijgen-we-onze-tieners-van-het-vapen-af-a4187030</guid>
      <pubDate>Mon, 15 Jan 2024 07:11:30 +00:00</pubDate>
    </item>
    <item>
      <title><![CDATA[Hoe moedig ik een 17-jarige aan?]]></title>
      <description><![CDATA[<p>Moeder: „Mijn dochter van 17 stuurde laatst een filmpje door waarin gesteld wordt dat ouders faalangst bij hun kinderen creëren door te zeggen: ‘Doe je best.’ Nu benadruk ik vaak dat ik de schoolprestaties van mijn dochter veel minder belangrijk vind dan of ze een leuk mens wordt. (En gelukkig is ze dat al.) Maar hoe kan ik haar aanmoedigen als ‘doe je best’ al te veel druk geeft? Ik hoop wel dat ze ontdekt dat het leven leuker en makkelijker wordt als je uit jezelf haalt wat erin zit. Voor de duidelijkheid: ik vind cijfers onbelangrijk. Ik hoop alleen maar dat ze slaagt, zodat ze aan de rest van haar leven kan beginnen en mag ontdekken waar ze gelukkig van wordt.” Mariëtte Dietz: „‘Doe je best’ is een lege boodschap. Het impliceert dat ze zich anders niet voldoende inspant. Het helpt als u ervan uitgaat dat ze sowieso haar best doet, ook al komt er niet uit wat zij of u ervan verwachten. ‘Veel succes’ is al beter. „U zou iets meer mogen ontspannen. Er hoeft niet altijd ‘uit te komen wat erin zit’. Zoals kindercoach Tea Adema zegt: ‘Kinderen zijn geen citroenen die je uitperst.’ Tieners leren in hun eigen tempo, en dat gaat niet altijd in een rechte weg omhoog. „Maar het komt linksom of rechtsom wel goed met uw dochter. Als ze blijft zitten, leert ze daar ook van. Mocht ze naar een ander schoolniveau gaan, en naar een minder uitdagende klas, ook. Wil ze dan vervolgens verder studeren, vindt ze daar wel een manier voor. Het helpt als u dat vertrouwen kunt uitstralen. „Het is bovenal háár proces. Uw rol als ouder van een kind met deze leeftijd is om haar te helpen evalueren hoe school gaat. U zou kunnen vragen: ‘Hoe pak je het leren aan?’ Of: ‘Hoe maak je een planning?’ Als ze zenuwachtig is tijdens toetsen, kunt u haar bijvoorbeeld helpen met ademhalingstechnieken om rustig te blijven.” Jelle Jolles: „Ouders praten tegen tieners teveel over leren en over school. ‘Hoe ging de toets Engels?’ Terwijl veel tieners school niet leuk vinden, en ook nog niet helder hebben welk belang ze erbij hebben. Dat leidt tot verschraling van de uitwisseling. „Het is inspirerender als ouders het gesprek breder maken. Als ze over zichzelf vertellen, over het nieuws, over dilemma’s: ‘De baas zei vandaag dat we TikTok van onze telefoon af moesten halen, wat vind jij daar nou van?’ Het helpt als ze daarbij naar anekdotes zoeken die aansluiten bij de belevingswereld van tieners. Laten zien dat ze nieuwsgierig zijn naar hun mening: ‘Ik heb nog eens nagedacht over wat jij zei, en je had echt een goed punt; wat vind je eigenlijk van …?’ „We leggen daarbij niet de nadruk op schoolprestaties maar op hun blik op de wereld en persoonlijke groei. Door het gesprek te verbreden versterken we ook hun mondelinge taalvaardigheid. Die is uiterst belangrijk voor het kunnen argumenteren en redeneren en daarmee ook voor het leren op school. „Maar er ontstaat zo ook een bredere mogelijkheid tot interactie, waarin we aan onze tieners kunnen uitleggen waarom we het als onze verantwoordelijkheid zien ze te wijzen op het belang van school. Dat we niet méér willen dan hun feedback geven en opties voorleggen, zonder er een op te dringen. „Mocht dat alsnog op weerstand stuiten, kunnen we vragen: ‘Help mij hoe ik daarover met jou kan praten.’” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/08/hoe-moedig-ik-een-17-jarige-aan-a4186292</guid>
      <pubDate>Mon, 8 Jan 2024 07:11:30 +00:00</pubDate>
    </item>
    <item>
      <title><![CDATA[Mag ik een gevlucht gezin opvoedadvies geven? ]]></title>
      <description><![CDATA[<p>Buurvrouw: „Ik heb een buurjongetje van 5 dat tegen me praat alsof ik zijn gelijke ben. Als ik met zijn moeder praat, die slecht Nederlands spreekt, praat hij steeds door het gesprek heen. Laatst zei ik: ‘Ik heb net met jou gepraat, nu praat ik even met je moeder.’ Waarop moeder mij met grote ogen, stomverbaasd, aankeek. Zij corrigeert hem en zijn broertje van anderhalf jaar nooit, maar behandelt ze als prinsjes. Alsof het breekbare eieren zijn. Het gaat mij in dit geval niet om beleefdheid tegenover mij, maar om het aangeleerd krijgen van regels. Het gezin is gevlucht uit een land ver weg, en ik denk dat voor mijn buurjongetje de kansen op integratie veel groter worden als hij zich wat minder brutaal opstelt. Mag ik hem hierin corrigeren? En mag ik mijn buren in belang van de toekomst van hun kind zeggen dat het verstandig is als ze meer grenzen leren stellen aan zijn gedrag?” Trees Pels: „U mag kinderen best op een aardige manier vertellen wat u niet leuk vindt aan hun gedrag. Maar pas op met daar een cultureel stempel op te plakken. Ten eerste omdat het niet klopt. Heel veel witte kinderen die hier geboren zijn, gedragen zich ook informeel tegenover volwassenen, dat is een kenmerk van onze egalitaire samenleving. Bovendien kan in de thuissituatie van uw buren van alles meespelen waarvan u geen weet heeft. Een moeder die gevlucht is, haar netwerk heeft moeten achterlaten, kan om allerlei redenen stress ervaren. Ook kan isolement meespelen, waardoor zij toegeeflijker is tegenover haar kinderen. Op een belerende manier met opvoedadvies komen werkt sowieso averechts, maar zeker als u zich opstelt vanuit een soort beschavingsmissie. De buren op die manier als ‘anders’ wegzetten kan krenkend zijn en afstand scheppen. „Begin met luisteren. Probeer om op een gelijkwaardige manier contact te maken met uw buurvrouw, met als enig doel elkaar te leren kennen. Laat elke verdere missie varen. Misschien neemt zij u dan op den duur in vertrouwen over wat er speelt thuis, en kunt u ook bij haar terecht met uw eigen zorgen in het leven.” Judi Mesman: U kunt uw betrokkenheid beter vanuit een ander perspectief vormgeven. U denkt te weten ‘hoe het hoort’, maar we leven in een heel diverse samenleving met diverse opvattingen over hoe we met elkaar omgaan. U suggereert dat brutaal zijn bij de etnische afkomst van dit jongetje hoort, maar er zijn zoveel brutale kinderen in ons land, van welke afkomst dan ook. U bent bang dat uw buurjongetje in de problemen komt door zijn gedrag, maar misschien gedraagt hij zich op school of de sportclub wel heel anders dan tegen u. „Kinderen worden ook gevormd door wie ze buiten het gezin ontmoeten. Dat noemen we in de wetenschap ‘socializing agents’, en dat kunt u voor hem zijn door zelf een begrenzende rol te spelen, en vriendelijk aan te geven hoe u behandeld wilt worden. Want uiteraard mag u uw eigen grenzen stellen. ‘Ik wil niet dat je zo tegen me praat.’ „Ongevraagd opvoedadvies is nooit de basis voor een constructief gesprek. Leer uw buurvrouw kennen, praat met haar van mens tot mens, en misschien geeft ze dan wel een ingang door met u haar zorgen te delen. Maar kijk erg uit met ‘zo hoort het hier in Nederland.’” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/02/mag-ik-een-gevlucht-gezin-opvoedadvies-geven-a4185679</guid>
      <pubDate>Tue, 2 Jan 2024 07:11:31 +00:00</pubDate>
    </item>
    <item>
      <title><![CDATA[Hoe helpen we mijn nichtje zelfstandiger te worden?]]></title>
      <description><![CDATA[<p>Tante: „Mijn nichtje (17 jaar, 5 havo) heeft sinds anderhalf jaar een vriend (20 jaar, werkt). Zij is erg op hem gesteld en stelt zich afhankelijk van hem op. Zo wil ze alleen met ons uit eten als hij meegaat. Wellicht vindt zij het alleen te spannend. Ze onderneemt weinig zelfstandig. Ze ziet nog wel vriendinnen, maar de focus ligt op het vriendje. Ze gaat nog maar weinig uit. Wil niet op kamers als ze volgend jaar een vervolgopleiding gaat doen. Haar vriendje komt niet dominant over. Hij is wel wat extraverter dan zij. De ouders van mijn nichtje zijn gescheiden, en zij voelt zich thuis verantwoordelijk. Ze kan zich in afwezigheid van haar moeder naar haar broers van 12 en 15 als een moeder gedragen. Haar vader is enigszins volgzaam. De kinderen zijn niet in een warme sfeer opgegroeid; het was een conflictvermijdend gezin waarin over veel zaken niet werd gepraat. Mijn nichtje is ook een beetje faalangstig. Ze zakte vorig jaar tot haar grote verdriet voor de havo terwijl ze erg haar best had gedaan. Hoe kunnen wij haar stimuleren om haar eigen keuzes te maken en zelf activiteiten te ondernemen?” Tischa Neve: „U bent als tante in een unieke positie om hierover onbevangen met uw nichtje te praten. Zeg tegen haar dat u het heel leuk vindt om met z’n vieren te eten, dus met haar vriend erbij, én dat u graag ook met z’n tweetjes afspreekt. Ga samen lunchen of neem uw nicht mee naar een voorstelling – ‘even zonder de mannen’. Dit is een moment om op een ontspannen manier te kletsen over hoe het met haar gaat. Dan kunt u ook vragen hoe het met haar relatie gaat, en hoe ze daarnaar kijkt. Dat u ziet dat ze graag veel samen met hem doet. Stel haar deze vragen echt uit interesse, want als tieners ook maar de minste blijk van afkeuring bespeuren, klappen ze dicht. „Dit meisje heeft een belangrijke rol in haar gezin, dus het is niet gek dat ze nog niet overweegt het huis uit te gaan. Bovendien is ze van de generatie voor wie niet zomaar meer een kamer beschikbaar is zodra ze 18 worden. Dat lijkt me in dit geval een voordeel, want anders gaat ze mogelijk meteen met haar vriendje samenwonen.” Marga Akkerman: „Wat lief dat u zich om uw nichtje bekommert. Haar relatief beperkte sociale ondernemingsbehoefte laat zich goed verklaren door de gezinssituatie. Haar verantwoordelijkheidsgevoel voor haar broers wijst op een zorgzaam karakter. Zij richt zich daardoor in de eerste plaats op het welbevinden van het gezin en minder op de buitenwereld. Door warmte te geven, hoopt ze dat ze warmte terugkrijgt. „In de relatie met haar vriend speelt die uitwisseling van warmte mogelijk een grote rol. Daar wil ze dan wel volop van genieten. „Naast deze gezinssituatie, die hoge eisen aan haar stelt, moet ze voor school op haar tenen lopen en heeft zij daardoor waarschijnlijk extra behoefte aan een relatie waarin opleiding geen onderwerp is. „Het is belangrijk voor haar om een voorbeeld te hebben van een zelfstandige vrouw als identificatiefiguur. Daarin zou u een rol kunnen spelen. Nodig haar, al dan niet samen met haar vriend, geregeld uit en heb het dan over al die dingen die voor haar belangrijk kunnen zijn, met grote waardering voor wat zij doet en met begrip voor de manier waarop zij haar leven vormgeeft.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/12/18/hoe-helpen-we-mijn-nichtje-zelfstandiger-te-worden-a4184663</guid>
      <pubDate>Mon, 18 Dec 2023 07:11:31 +00:00</pubDate>
    </item>
    <item>
      <title><![CDATA[Buikpijn van de appjes van oma]]></title>
      <description><![CDATA[<p>Moeder: „Mijn broer, zus en ik hebben geen contact met onze moeder nadat wij allemaal de diagnose vroegkinderlijke emotionele verwaarlozing en emotionele mishandeling hebben gekregen. Waarschijnlijk heeft mijn moeder borderline, en bij de beslissing geen contact meer te hebben zijn wij niet over één nacht ijs gegaan. Mijn moeder blijft mijn kinderen van 12 en 14 met appjes benaderen. Zij weten dat ik geen contact met haar heb. Dat ze waarschijnlijk ‘iets’ heeft waardoor het moeilijk voor haar is om te reflecteren op zichzelf. Maar dat dit niet tussen hun en oma in hoeft te staan en ze gewoon mogen reageren. Maar mijn kinderen voelen loyaliteit tegenover mij en krijgen buikpijn van haar appjes. Ook omdat ze ongemakkelijke vragen stelt als ‘Ik ben toch je lievelingsoma?’ Ik ben ook bang dat zij via mijn kinderen nog meer naar mij gaat uithalen. Hoe zorgen mijn partner en ik ervoor dat mijn kinderen niet beschadigd raken in deze lastige situatie? Susan Bögels: „Wat doet u dit knap. Dat u een onderscheid kunt maken tussen uw eigen relatie met uw moeder en die van haar met uw kinderen, laat zien dat u veel innerlijk werk (heeft) verricht. U handelt niet uit wraak, maar neemt verantwoordelijkheid voor uw gekwetstheid, en kijkt zo objectief mogelijk naar de relatie tussen oma en kleinkinderen. „Contact tussen uw moeder en de kinderen faciliteren zonder dat het de kinderen schade berokkent, begint met de eerlijkheid over het conflict die u al laat zien. Probeer de kinderen, zonder kwaad te spreken, een realistisch beeld te geven wat ze in de relatie met oma kunnen verwachten. ‘Oma zegt soms gekke dingen.’ Daarmee beschermt u ze al. „Daarnaast is het belangrijk dat er in huis open over het contact met oma wordt gesproken, zodat de kinderen zich vrij voelen om het te zeggen als ze iets fijns of naars van haar hebben ontvangen. Eventueel kan uw partner hun vertrouwenspersoon zijn. „Bevestig dat het klopt wat ze voelen als oma iets raars appt, dat het inderdaad niet normaal is, en geef er woorden aan. Bijvoorbeeld: ‘Dat is wel een beetje dom van haar om de lievelingsoma te willen zijn. Dat kan toch helemaal niet?!’” Ruth Van der Hallen: „Het is goed dat de kinderen op de hoogte zijn van het conflict zonder dat er geheimzinnig over wordt gedaan. Mensen hebben (helaas) soms ruzie met elkaar. U hoeft niet in detail te treden over hoe het vroeger thuis ging, tenzij de kinderen wat ouder zijn en ze er zelf vragen over stellen. „Soms is er een conflict en raken anderen daar onbedoeld bij betrokken, zoals nu. Het is belangrijk dat uw kinderen weten dat ze noch de oorzaak van dit conflict zijn noch verantwoordelijk zijn voor de oplossing ervan. De kinderen hoeven dus ook niet boos te zijn op hun oma. „Het is natuurlijk niet de bedoeling dat ze buikpijn krijgen van de appjes. Als rechtstreeks contact met oma te complex is, kunnen de berichtjes misschien via uw telefoon, of die van uw partner verlopen? Niet om oma weg te houden, maar om zicht te houden op de communicatie, en de drempel voor een gesprek over appjes van oma te verlagen. „Indien nodig, kunt u de kinderen oma’s nummer laten blokkeren, en met hen en uw moeder afspreken dat u of iemand anders eventuele berichten steeds zal doorgeven.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/12/11/buikpijn-van-de-appjes-van-oma-a4183911</guid>
      <pubDate>Mon, 11 Dec 2023 07:11:31 +00:00</pubDate>
    </item>
    <item>
      <title><![CDATA[Hoe krijgt  oma fijn contact met de kleinkinderen?]]></title>
      <description><![CDATA[<p>Opa: „Wij zijn de grootouders van vier kleinzoons, op wie wij geregeld passen. Bij het gezin van een van onze kinderen doet zich een vreemd verschijnsel voor: de beide jongens willen weinig van oma weten, negeren haar. Voor alle leuke en minder leuke dingen is er maar één persoon in beeld: opa. Of het nu om voorlezen, spelletjes doen, tv kijken, in de tuin werken, luier verwisselen of iets anders gaat, alles kan alleen met opa. Dit is begonnen met de eerste kleinzoon (4 jaar). De tweede (2 jaar) heeft de voorkeur inmiddels overgenomen. Voor grootmoeder is dit een vervelende situatie. Opa vindt dat beide grootouders recht hebben op een goede relatie met de kleinkinderen en vraagt zich af waar de afwijzing vandaan komt en op welke manier we de situatie kunnen veranderen.” Marga Akkerman: „Dat u heel veel met de jongens doet en oma’s toenadering wordt geweigerd, wijst op een onbalans in de situatie. Mogelijk bent u te beschikbaar, en ziet de oudste u als zijn beste vriend. Dat wil hij natuurlijk graag zo houden. Dat de jongste de oudste nadoet, klinkt aannemelijk. „U hoeft niet steeds mee te doen aan wat de jongens van u vragen. Het is niet nodig om hun weigering van oma’s activiteiten te accepteren. Laat oma bijvoorbeeld al het voorleeswerk doen, ook al hangen ze aan uw lippen. U verdwijnt uit het zicht en blijft uit het zicht. Er komt heus een moment waarop ze graag worden voorgelezen, maar dan nu door oma. „Een opa en oma kunnen met kleinkinderen iets doen waar de ouders zelf niet aan toekomen. Misschien kan oma iets voor haar rekening nemen wat haar voor de kleinzoons iets specialer maakt. Vraag aan uw echtgenote hoe ze graag met de jongens zou willen optrekken, dan kunt u samen een plan maken. „Het kan helpen als oma eerst zichtbaar gaat genieten van het plezier dat u met uw kleinkinderen heeft, en haar kleinkinderen met hun opa. Kinderen houden hun ouders maar ook hun grootouders scherp in de gaten en een relaxte oma maakt contact aantrekkelijker.” Liesbeth Groenhuijsen: „Kinderen kunnen tijdelijk een voorkeur ontwikkelen voor een volwassene zonder dat het met een oordeel gepaard gaat. Net zoals ze eerst een tijdje moeder liever kunnen vinden dan vader omdat die iets makkelijker voor een basaal gevoel van veiligheid zorgt, kunnen ze op een bepaalde leeftijd meer naar opa toetrekken. Dat hoeft oma niet persoonlijk te nemen, dat heeft met het kind te maken dat in deze specifieke ontwikkelingsfase iets bij opa zoekt en vindt. „We horen vaak: ‘Opa en oma komen op de kleinkinderen passen.’ Maar is het mogelijk deze co-productie iets individueler en persoonlijker te maken? Hoe mooi zou het zijn als opa en oma wel samen voor beide jongetjes komen zorgen, maar dat opa dan met de een iets gaat doen, en oma met de andere? Opa zou de oudste ergens mee naartoe kunnen nemen, bijvoorbeeld de dierentuin, de duinen. En dan kan oma tegen de jongste zeggen: ‘Dan hebben wij eindelijk eens tijd de indianentent samen op te zetten, of samen uitgebreid in dat boek te bladeren.’ En dan een volgende keer andersom. „Splits uw viertal op, en ga zelf een persoonlijke relatie aan met die twee heel verschillende mensjes die aan uw zorgen worden toevertrouwd.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/12/04/hoe-krijgt-oma-fijn-contact-met-de-kleinkinderen-a4183204</guid>
      <pubDate>Mon, 4 Dec 2023 07:11:31 +00:00</pubDate>
    </item>
    <item>
      <title><![CDATA[Op sinterklaasavond zijn de kleinkinderen door het dolle, hoe hou ik ze rustiger?]]></title>
      <description><![CDATA[<p>Oma: „Ik heb vier kinderen, en acht kleinkinderen in de leeftijd van 2 tot en met 15 jaar. We gaan straks met elkaar Sinterklaas vieren. Nu wil ik proberen om het uitpakken van de cadeautjes door de kleinsten – drie van 2 jaar, eentje van 4 jaar en eentje van 5 – wat rustiger te laten verlopen. Wat nu gebeurt is dat ze razendsnel het papier eraf scheuren en vliegensvlug een volgend cadeautje uit de zak pakken en amper zien wat erin zit. Het lukt niet om ze bijvoorbeeld op schoot te houden en af te wachten want de opwinding is te groot. Hoe kan ik dat wat kalmer laten verlopen? De cadeautjes verstoppen heeft ook geen zin want ze zijn dan door het dolle heen.” Bas Levering: „Het mooie van het sinterklaasfeest is dat het een familiegebeuren is. Er zijn de kleintjes die nog in Sinterklaas geloven. Daarnaast zijn er de kinderen die al weten dat Sint niet bestaat, en nu heel plechtig bij ‘de groten’ horen. En je hebt de volwassenen die elkaar gedichten met onderhuidse boodschappen voorlezen die volstrekt over de hoofden van de kinderen heen gaan. „Dit feest is er in eerste instantie voor de kleintjes. Dat zij door dolle heen zijn, hoort erbij. De 2-jarigen zijn vooral zeer onder indruk van al dat cadeaupapier en van het uitpakken zelf. Voor kinderen in deze leeftijdsfase is iets tevoorschijn halen wat verborgen is het allerleukst. Het cadeautje zelf doet er minder toe. Dat geldt in mindere mate ook nog voor de 4- en 5-jarigen. „Dat gebrek aan aandacht voor het cadeautje is lang niet altijd leuk voor de gevers die veel moeite en geld in de geschenken hebben gestopt, maar dat hoort er nu eenmaal bij. Vergeet niet: voor de kinderen is Sint de gever, niet de volwassenen. „Verdeel de viering in fases. Laat eerst de jongste kinderen de cadeaus uitpakken. De kleintjes moeten mogen scheuren. De 4- en 5-jarigen moeten leren wachten: ‘Nee, nu is iemand anders aan de beurt.’ Dat gaat ze niet gemakkelijk af. Houd een hoekje apart waar ze nadien met hun nieuwe speelgoed kunnen spelen, of breng ze naar bed. Dan kan daarna het feest voor de oudere kinderen en volwassenen verdergaan.” Rianne Kok: „Kinderen van 2 hebben nog niet de capaciteiten om hun primaire reacties uit te stellen. Dat impulsieve komt voort uit de drang om te leren en te ontdekken. Je kunt dus inderdaad niet van een kind van deze leeftijd verwachten dat het rustig gaat spelen met iets als er nog een berg pakjes ligt te wachten. Daar is de spanning te groot voor. „De 4- en 5-jarigen kunnen dat wat meer onder controle hebben, maar je ziet ook op die leeftijd wat zelfbeheersing betreft nog enorme verschillen tussen kinderen. „Wat kan helpen is om de cadeautjes niet allemaal tegelijk neer te leggen maar er een paar achter te houden. U kunt dan na het uitpakken nog een of twee pakjes geven die Piet net is komen nabezorgen. Er zijn ook families die de cadeautjes verspreiden over een week, zodat kinderen bijvoorbeeld vijf keer een cadeautje krijgen waarmee ze daarna rustig kunnen spelen. „U kunt er op uw sinterklaasavond ook een draai aan geven door de jongste kinderen te vragen om de oudere kinderen en de volwassenen te helpen uitpakken.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/11/27/op-sinterklaasavond-zijn-de-kleinkinderen-door-het-dolle-hoe-hou-ik-ze-rustiger-a4182411</guid>
      <pubDate>Mon, 27 Nov 2023 07:11:32 +00:00</pubDate>
    </item>
    <item>
      <title><![CDATA[Is het beter om pedagogisch verantwoorde cadeautjes te geven?]]></title>
      <description><![CDATA[<p>Tante: „Met de feestdagen en een paar verjaardagen van neefjes en nichtjes om de hoek, vraag ik me regelmatig af wat voor cadeautjes ik het best kan geven. Ik weet denk ik best wel goed wat ze leuk zouden vinden om te krijgen, maar kan ik er niet beter voor kiezen een pedagogisch verantwoord cadeautje te geven? Iets waar ze van kunnen leren? Of mag ik als tante ook puur inzetten op verwennen? Ze zijn: 4, 8, 12 en 13 (en veel baby’s).” Arjen Wals: „De vraag suggereert dat het onmogelijk is om neefjes en nichtjes te verwennen met iets dat ook nog leerzaam kan zijn. Dat lijkt mij een valse tegenstelling. Er zijn cadeaus voor alle leeftijden die zowel blij maken als aanzetten tot leren. In het Engels heb je daar een mooie samentrekking voor: ‘edu-tainment’. Ik denk aan werk van Annie M.G. Schmidt, zoals Pluk van de Petteflat – schitterende tijdloze verhalen met een krachtige pedagogische ondertoon. Of een bordspel als 30 seconds, dat enorm populair is onder jongeren. Of een wat moderner, ‘serious game’ als World without Oil. „Verder zou ik rekening houden met de impliciete boodschap die uitgaat van een plastic verpakking of een weggooi-speelgoedje met een batterijtje dat slechts een paar speeluur meegaat. Of iets dat zo goedkoop is dat je je kunt afvragen of de mensen die het gemaakt hebben wel eerlijk zijn betaald, of erger, dat er kinderhanden aan te pas zijn gekomen. Als we daar geheel niet over nadenken en steeds zulke cadeaus geven, gaan kinderen dat als normaal beschouwen. Ook dat heeft te maken met pedagogisch verantwoord.” Stijn Sieckelinck: „Alsof we in dit land nog niet onder genoeg stress leven, steekt het fenomeen cadeaustress in dit jaargetijde weer de kop op. Wat te geven? Schieten we niet tekort? „Laten we ontspannen, want de macht die je als schenker hebt om met een cadeautje een positief effect te bereiken is beperkt. Je hebt geen controle op hoe iets zal worden ontvangen, of het nu pedagogisch bedoeld is of niet. „Misschien kunt u in dit geval minder alleen aan het kind denken, en meer aan de context waarin het leeft. Uit de maatschappij klinkt de roep kinderen juist iets minder te verwennen, de meeste leven al in een zee van verwennerij. En misschien kunt u ook rekening houden met het gezin, door iets te geven dat niet haaks staat op de kwaliteit van leven in dit huishouden. Geen te grote verpakkingen als het huis klein is, wellicht geen schreeuwerige kleuren, geen irritante geluidjes van speelgoed. „Welke mogelijkheden zijn er om zowel ouder als kind een plezier te doen door iets te geven dat door de ouders als meerwaarde wordt gezien? Sterker: kunt u iets geven waarmee u het hele gezin een beetje verwent? Ze uitnodigen voor een dagje weg bijvoorbeeld? „Nu slaat de stress misschien helemaal toe bij de gedachte dat u niet alleen op zoek moet naar het beste voor het kind maar ook voor de ouder. Het gaat echter om de intentie. U laat met uw cadeau zien dat u echt moeite heeft gedaan om iets te bedenken; dat u de gezinnen belangrijk genoeg vindt om aandacht aan te schenken. En daar gaat het om bij cadeautjes: sociale banden versterken door oprechte belangstelling.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/11/20/is-het-beter-om-pedagogisch-verantwoorde-cadeautjes-te-geven-a4181442</guid>
      <pubDate>Mon, 20 Nov 2023 07:11:32 +00:00</pubDate>
    </item>
    <item>
      <title><![CDATA[Hoe reguleren we de schermtijd voor onze kinderen?]]></title>
      <description><![CDATA[<p>Moeder: „Wij hebben voor onze kinderen van 6 en 8 altijd een streng schermbeleid gehad. Ze mogen aan het eind van de middag en op woensdagmiddag en in het weekend tv kijken. Als we ergens naartoe gingen, sleepten we een knutseltas mee, geen devices. Dat werkte prima, tot er een Nintendo in huis kwam. Nu wil de oudste als er vriendjes mee uit school komen op die spelcomputer. Eerst bedacht ik als regel: je mag er drie keer per week een half uur mee spelen, dat is dan jouw schermtijd, maar daar blijken toch allerlei uitzonderingen op te bedenken. Ik vind het ook leuk als de kinderen er samen mee spelen, maar moet dat dan in plaats van hun tv-tijd? Kunnen we daarna nog met z’n allen een film kijken als ze net samen hebben zitten gamen? Bovendien krijgen ze nu ook van school online rekenoefeningen waardoor ze dagelijks op de iPad moeten. Hoe maken we thuis duidelijke afspraken over schermtijd?” Remco Pijpers: „Het is haast onmogelijk geworden om schermtijd op die manier te reguleren. Kinderen hebben die schermen voor veel verschillende activiteiten nodig. Bijvoorbeeld om met oma te facetimen in het buitenland, huiswerk te maken, les op afstand te volgen, of met een vriendje te Minecraften. „U kunt beter kijken naar de context waarin dat schermgebruik plaatsvindt, om de balans te wegen. Slapen ze genoeg, bewegen ze voldoende, komen ze genoeg buiten? Zitten ze rechtop of met kromme rug tijdens het schermgebruik? Oogartsen raden de 20-20-2-vuistregel aan: pauzeren na twintig minuten en zeker twintig seconden in de verte kijken. De twee staat voor minimaal twee uur buiten zijn. „Ook is het goed om af te wegen wát uw kinderen op een scherm doen. Zijn ze bezig met sommen, samen een spel aan het doen, gebruiken ze een YouTube-tutorial om koekjes te bakken? „Kijk ook hoe die balans past in uw gezin. Zo krijgen kinderen die ver moeten fietsen, soms al jong een mobieltje zodat ze naar huis kunnen bellen als er iets mis is. In weer een ander gezin kunnen kinderen prima zonder.” „Natuurlijk moet u alert blijven, zeker op wat kinderen via hun smartphone aan informatie binnenkrijgen, maar u mag ook een beetje ontspannen.” Dian de Vries: „Maak onderscheid tussen verschillende soorten schermtijd. Samen een film kijken of huiswerk maken is niet hetzelfde als in je eentje gamen. Maak daar aparte afspraken over. „Een aantal minuten per dag of week is lastig bij te houden. Wat beter werkt is om het schermgebruik te koppelen aan, of juist los te koppelen van, een moment. Bijvoorbeeld: ‘Je mag gamen als papa aan het koken is.’ Of: ‘Van 17 uur tot het eten mogen jullie tv kijken.’ Of: ‘Geen Nintendo meer na het eten.’ Dit consequent doorvoeren voorkomt gezeur. „Maar je ontkomt ook niet aan wat flexibiliteit. Bijvoorbeeld met vakanties of als iemand ziek is; een kind zelf, een ouder, of een juf. „Praat als gezin over de fijne en minder fijne aspecten van online zijn. Zo leren uw kinderen van jongs af aan op een kritische manier met media omgaan en is de kans groter dat ze dat ook op oudere leeftijd doen.” „Vergeet ook uw eigen voorbeeld niet. Als ouders veel achter de laptop, tv of met de telefoon in de hand zitten, nemen kinderen dit over. Dit is zelfs een van de belangrijkste voorspellers van overmatig internetgebruik bij kinderen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/11/13/hoe-reguleren-we-de-schermtijd-voor-onze-kinderen-a4180724</guid>
      <pubDate>Mon, 13 Nov 2023 07:11:32 +00:00</pubDate>
    </item>
  </channel>
</rss>
