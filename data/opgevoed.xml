<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Is het beter om pedagogisch verantwoorde cadeautjes te geven?]]></title>
      <description><![CDATA[<p>Tante: „Met de feestdagen en een paar verjaardagen van neefjes en nichtjes om de hoek, vraag ik me regelmatig af wat voor cadeautjes ik het best kan geven. Ik weet denk ik best wel goed wat ze leuk zouden vinden om te krijgen, maar kan ik er niet beter voor kiezen een pedagogisch verantwoord cadeautje te geven? Iets waar ze van kunnen leren? Of mag ik als tante ook puur inzetten op verwennen? Ze zijn: 4, 8, 12 en 13 (en veel baby’s).” Arjen Wals: „De vraag suggereert dat het onmogelijk is om neefjes en nichtjes te verwennen met iets dat ook nog leerzaam kan zijn. Dat lijkt mij een valse tegenstelling. Er zijn cadeaus voor alle leeftijden die zowel blij maken als aanzetten tot leren. In het Engels heb je daar een mooie samentrekking voor: ‘edu-tainment’. Ik denk aan werk van Annie M.G. Schmidt, zoals Pluk van de Petteflat – schitterende tijdloze verhalen met een krachtige pedagogische ondertoon. Of een bordspel als 30 seconds, dat enorm populair is onder jongeren. Of een wat moderner, ‘serious game’ als World without Oil. „Verder zou ik rekening houden met de impliciete boodschap die uitgaat van een plastic verpakking of een weggooi-speelgoedje met een batterijtje dat slechts een paar speeluur meegaat. Of iets dat zo goedkoop is dat je je kunt afvragen of de mensen die het gemaakt hebben wel eerlijk zijn betaald, of erger, dat er kinderhanden aan te pas zijn gekomen. Als we daar geheel niet over nadenken en steeds zulke cadeaus geven, gaan kinderen dat als normaal beschouwen. Ook dat heeft te maken met pedagogisch verantwoord.” Stijn Sieckelinck: „Alsof we in dit land nog niet onder genoeg stress leven, steekt het fenomeen cadeaustress in dit jaargetijde weer de kop op. Wat te geven? Schieten we niet tekort? „Laten we ontspannen, want de macht die je als schenker hebt om met een cadeautje een positief effect te bereiken is beperkt. Je hebt geen controle op hoe iets zal worden ontvangen, of het nu pedagogisch bedoeld is of niet. „Misschien kunt u in dit geval minder alleen aan het kind denken, en meer aan de context waarin het leeft. Uit de maatschappij klinkt de roep kinderen juist iets minder te verwennen, de meeste leven al in een zee van verwennerij. En misschien kunt u ook rekening houden met het gezin, door iets te geven dat niet haaks staat op de kwaliteit van leven in dit huishouden. Geen te grote verpakkingen als het huis klein is, wellicht geen schreeuwerige kleuren, geen irritante geluidjes van speelgoed. „Welke mogelijkheden zijn er om zowel ouder als kind een plezier te doen door iets te geven dat door de ouders als meerwaarde wordt gezien? Sterker: kunt u iets geven waarmee u het hele gezin een beetje verwent? Ze uitnodigen voor een dagje weg bijvoorbeeld? „Nu slaat de stress misschien helemaal toe bij de gedachte dat u niet alleen op zoek moet naar het beste voor het kind maar ook voor de ouder. Het gaat echter om de intentie. U laat met uw cadeau zien dat u echt moeite heeft gedaan om iets te bedenken; dat u de gezinnen belangrijk genoeg vindt om aandacht aan te schenken. En daar gaat het om bij cadeautjes: sociale banden versterken door oprechte belangstelling.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/11/20/is-het-beter-om-pedagogisch-verantwoorde-cadeautjes-te-geven-a4181442</guid>
      <pubDate>Mon, 20 Nov 2023 07:11:28 +00:00</pubDate>
    </item>
    <item>
      <title><![CDATA[Hoe reguleren we de schermtijd voor onze kinderen?]]></title>
      <description><![CDATA[<p>Moeder: „Wij hebben voor onze kinderen van 6 en 8 altijd een streng schermbeleid gehad. Ze mogen aan het eind van de middag en op woensdagmiddag en in het weekend tv kijken. Als we ergens naartoe gingen, sleepten we een knutseltas mee, geen devices. Dat werkte prima, tot er een Nintendo in huis kwam. Nu wil de oudste als er vriendjes mee uit school komen op die spelcomputer. Eerst bedacht ik als regel: je mag er drie keer per week een half uur mee spelen, dat is dan jouw schermtijd, maar daar blijken toch allerlei uitzonderingen op te bedenken. Ik vind het ook leuk als de kinderen er samen mee spelen, maar moet dat dan in plaats van hun tv-tijd? Kunnen we daarna nog met z’n allen een film kijken als ze net samen hebben zitten gamen? Bovendien krijgen ze nu ook van school online rekenoefeningen waardoor ze dagelijks op de iPad moeten. Hoe maken we thuis duidelijke afspraken over schermtijd?” Remco Pijpers: „Het is haast onmogelijk geworden om schermtijd op die manier te reguleren. Kinderen hebben die schermen voor veel verschillende activiteiten nodig. Bijvoorbeeld om met oma te facetimen in het buitenland, huiswerk te maken, les op afstand te volgen, of met een vriendje te Minecraften. „U kunt beter kijken naar de context waarin dat schermgebruik plaatsvindt, om de balans te wegen. Slapen ze genoeg, bewegen ze voldoende, komen ze genoeg buiten? Zitten ze rechtop of met kromme rug tijdens het schermgebruik? Oogartsen raden de 20-20-2-vuistregel aan: pauzeren na twintig minuten en zeker twintig seconden in de verte kijken. De twee staat voor minimaal twee uur buiten zijn. „Ook is het goed om af te wegen wát uw kinderen op een scherm doen. Zijn ze bezig met sommen, samen een spel aan het doen, gebruiken ze een YouTube-tutorial om koekjes te bakken? „Kijk ook hoe die balans past in uw gezin. Zo krijgen kinderen die ver moeten fietsen, soms al jong een mobieltje zodat ze naar huis kunnen bellen als er iets mis is. In weer een ander gezin kunnen kinderen prima zonder.” „Natuurlijk moet u alert blijven, zeker op wat kinderen via hun smartphone aan informatie binnenkrijgen, maar u mag ook een beetje ontspannen.” Dian de Vries: „Maak onderscheid tussen verschillende soorten schermtijd. Samen een film kijken of huiswerk maken is niet hetzelfde als in je eentje gamen. Maak daar aparte afspraken over. „Een aantal minuten per dag of week is lastig bij te houden. Wat beter werkt is om het schermgebruik te koppelen aan, of juist los te koppelen van, een moment. Bijvoorbeeld: ‘Je mag gamen als papa aan het koken is.’ Of: ‘Van 17 uur tot het eten mogen jullie tv kijken.’ Of: ‘Geen Nintendo meer na het eten.’ Dit consequent doorvoeren voorkomt gezeur. „Maar je ontkomt ook niet aan wat flexibiliteit. Bijvoorbeeld met vakanties of als iemand ziek is; een kind zelf, een ouder, of een juf. „Praat als gezin over de fijne en minder fijne aspecten van online zijn. Zo leren uw kinderen van jongs af aan op een kritische manier met media omgaan en is de kans groter dat ze dat ook op oudere leeftijd doen.” „Vergeet ook uw eigen voorbeeld niet. Als ouders veel achter de laptop, tv of met de telefoon in de hand zitten, nemen kinderen dit over. Dit is zelfs een van de belangrijkste voorspellers van overmatig internetgebruik bij kinderen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/11/13/hoe-reguleren-we-de-schermtijd-voor-onze-kinderen-a4180724</guid>
      <pubDate>Mon, 13 Nov 2023 07:11:28 +00:00</pubDate>
    </item>
    <item>
      <title><![CDATA[Ik wil niet steeds andermans kinderen opvangen]]></title>
      <description><![CDATA[<p>Moeder: „Ik ben door omstandigheden momenteel fulltime thuismoeder. Onze drie kinderen in de leeftijd van 8 tot 14 gaan niet naar een bso. Dit geeft hun en mij de ruimte om na school te doen wat we willen: naar de stad, een sport, afspreken met vriendjes, et cetera. Nu merk ik dat ouders van vriendjes mij steeds vaker vragen of hun kind na school bij mijn kind mag spelen. Bijvoorbeeld omdat de bso dicht is door personeelstekort. Of omdat oma niet kan. Of als mijn kind met hun kind wil spelen, ‘dan wel graag bij jullie, want ik ben eigenlijk nog even aan het werk.’ Het begint mij te storen en ik vind nee zeggen moeilijk maar doe het soms wel. Als ik een geldige reden heb. Maar soms heb ik geen reden en wil ik mij en mijn kinderen toch niet nu al vastleggen. Hoe ga ik hiermee om?” Bas Levering: „Ik begrijp goed dat u door andere ouders niet als bso aangesproken wilt worden. Dat u beschikbaar bent, wil niet zeggen dat u verplicht bent andermans kinderen op te vangen. Maar u lijkt dat zelf toch ook zo te voelen, want u gaat op zoek naar wat als geldige reden geaccepteerd wordt. „Veel oma’s (en opa’s) zullen uw probleem herkennen. Die weten niet hoe ze nee kunnen zeggen tegen hun kinderen. Ze doen het oppaswerk heus uit liefde, maar ook omdat ze zich ertoe verplicht voelen. „Effectief grenzen stellen vraagt om helderheid. Er zit niets anders op. Zeg gewoon tegen de andere ouders dat u geen bso wilt zijn. En vertel ze eventueel iets over uw behoefte aan een open agenda voor de kinderen en uzelf. „Dat wil natuurlijk niet zeggen dat andere kinderen nooit meer welkom zijn. Ouders hebben elkaar nodig. Opvoeden is door de toestroom van vrouwen op de arbeidsmarkt meer een gezamenlijke activiteit geworden. In het geval van calamiteiten wil je allemaal op elkaar kunnen terugvallen. Maar nu is de inspanning te eenzijdig. „Van het grootste belang is natuurlijk hoe uw kinderen hier zelf tegenaan kijken. Er zijn kinderen die na school graag met anderen spelen, er zijn er ook die graag op zichzelf zijn. Kinderen die graag vriendjes over de vloer hebben, moeten weten dat dat niet altijd kan.” Liesbeth Groenhuijsen: „Wat mooi dat u uw kinderen de ruimte wilt bieden om hun eigen keuzes na schooltijd te maken. Het ene kind wil even helemaal niks, het andere wil misschien met een vriendje nog een spel of bouwwerk afmaken. „We moeten de vriendschappen die kinderen sluiten echt aan henzelf overlaten. Op school en de sportclub leren ze met mensen omgaan die ze niet zelf kiezen. Daarbuiten moeten ze hun eigen relaties met leeftijdgenootjes kunnen ontwikkelen, en de vormen daarvan. Het is dan inderdaad jammer om die vrije ruimte van uw kinderen alsnog steeds te moeten vullen met afspraken die andere ouders uit praktische overwegingen goed uitkomen. Vanuit deze pedagogische gedachte is het misschien makkelijker voor u om u niet te laten sturen door de agenda’s van andere ouders. „Uw kinderen leren veel van het voorbeeld dat u hierin geeft. Ze zien dat hun moeder helpt als een andere ouder in nood zit, maar dat ze ook overtuigd grenzen kan stellen om te bewaken wat voor haar gezin belangrijk is. In het verlengde daarvan is aan te raden dat u ook uw eigen vrije ruimte in het gezin bewaakt, juist als thuisblijfmoeder.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/11/06/ik-wil-niet-steeds-andermans-kinderen-opvangen-a4179922</guid>
      <pubDate>Mon, 6 Nov 2023 07:11:29 +00:00</pubDate>
    </item>
    <item>
      <title><![CDATA[Hoe versterken we de onderlinge band van onze drie dochters?]]></title>
      <description><![CDATA[<p>Moeder: „Onze oudste (15) heeft de diagnose autisme gehad. Late diagnose, omdat ze best prima functioneert. Ze trok zelf aan de bel, want ze had paniekaanvallen en zei tegen ons dat ze het idee had dat alles voor haar veel moeilijker is dan voor leeftijdgenoten. Ze wordt nu goed geholpen. Haar zusjes (10 en 13) hebben haar hun hele leven als voorbeeld gehad. Een grote zus die niet zorgt, behalve door rigide regels te handhaven. Die vaak niet helpt, niet deelt, eerst haar eigen plan trekt. Zich niet goed kan inleven in haar zussen. Daardoor hebben de jongste twee ook onderling geen sterke band. Met name de jongste kopieert het gedrag van de oudste naar de middelste. Hoe kan ik dat veranderen, nu we weten dat de oudste een stukje sociale intelligentie mist, zodat de jongste twee meer aan elkaar hebben?” Susan Bögels: „Elke ouder wil graag dat het gezin een hecht groepje wordt waarin iedereen nauw bij elkaar betrokken is. Dat pakt vaak anders uit, en dat geldt ook voor een gezin met een kind met autisme. U kunt rouw ervaren dat een bepaald soort hechting niet zal ontstaan. „Ga experimenteren met de versteviging van onderlinge relaties. Voor mensen met autisme zijn een-op-eencontacten vaak makkelijker dan die in een groep. Misschien kan uw dochter een keer met haar vader op vakantie, en u met de jongste dochters. Voor vaders zijn kinderen met autisme meestal makkelijker dan voor moeders, die meer een wederkerige relatie verwachten. Vaders gaan eerder met hun kinderen iets doen. Misschien kunnen de oudste en de jongste wel sporten met elkaar, en hebben de middelste en de oudste weer een andere klik. „Onderzoek laat zien dat kinderen die opgroeien met een broertje of zusje met een beperking als autisme, zich juist socialer dan gemiddeld ontwikkelen omdat ze rekening leren houden met de ander. Het is dus niet zo dat ze daar automatisch door ‘besmet’ raken. Kinderen halen overal hun voorbeelden vandaan, en leren met de leeftijdgenoten die ze uitzoeken ook wederkerige relaties ontwikkelen. „Of het autisme van de oudste tussen de twee jongste komt te staan, is nog maar de vraag. Het kan juist zijn dat ze daardoor een sterkere band ontwikkelen.” Anneke Louwerse: „Wat fijn dat uw oudste zo goed kan aangeven wat ze nodig heeft. Ik zou haar sociale rol in het gezin niet te snel afschrijven; ze heeft zelfstandig een belangrijke stap in haar ontwikkeling gezet, dat laat daadkracht en zelfinzicht zien. Iedereen met autisme is anders, en ook mensen met autisme hebben behoefte aan contact. „Ik zou u aanraden via de therapeut van uw oudste een gezinsgesprek te organiseren waarin zus en therapeut goed kunnen uitleggen wat haar sterke kanten zijn, en wat ze moeilijk vindt. Wat loopt in haar hoofd precies anders dan bij anderen? De jongste meiden kunnen op hun beurt uitleggen wat ze lastig vinden aan de oudste. Zo ontstaat wederzijds begrip, en leren jullie ook hoe hierover samen het gesprek te voeren. „Nu meer zichtbaar wordt wat autisme voor jullie gezin betekent, ontstaat ook de kans de onderlinge banden te versterken. Wat vinden jullie allemaal leuk, waar halen jullie allemaal plezier uit? Kunnen jullie die activiteiten bewuster inzetten? En zijn er dingen die sommige leden samen kunnen doen, zoals een tv-programma kijken of een spel spelen?” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/10/30/hoe-versterken-we-de-onderlinge-band-van-onze-drie-dochters-a4179074</guid>
      <pubDate>Mon, 30 Oct 2023 07:11:29 +00:00</pubDate>
    </item>
    <item>
      <title><![CDATA[Hoe leer ik mijn zoontje delen met zijn zusje?]]></title>
      <description><![CDATA[<p>Moeder: „Mijn 8-jarige zoon vindt het lastig tijd en spullen te delen met zijn zusje van 6. Zo lag er onlangs een sinterklaasspeelgoedboek op de mat. Eerst mocht mijn zoon plaatjes eruit knippen om op zijn verlanglijst te plakken. Toen het de beurt was van mijn dochter, ging hij ernaast zitten en zich ermee bemoeien. ‘Ik help haar alleen maar’, zei hij toen ik hem vroeg haar ook even wat ruimte te geven. Zo gaat het vaker. Als zij een taakje krijgt tijdens het koken, eieren klutsen bijvoorbeeld, wil hij dat ook ineens. Als ik er iets van zeg, kom ik in een verhit debat terecht. Het is een slimme, competitieve jongen die altijd naar logische argumenten zoekt. Maar dan ben ik dus weer met hem bezig, en niet met mijn dochter. Ik wil dat hij snapt dat er zoiets bestaat als samen delen, de ander iets gunnen, en op je beurt wachten. Hoe pak ik dat aan?” Sheila van Berkel: „Dit is het dilemma van ouders met meerdere kinderen: hoe de aandacht eerlijk te verdelen? „Uw zoon van 8 moet nog leren om zich in zijn zusje te verplaatsen. Hij wil gewoon nú aandacht. U kunt hem helpen door samen duidelijke afspraken te maken over de verdeling: vandaag is het haar beurt om te koken, morgen die van hem. Of: vandaag mag hij dít doen, en zijn zusje dát. „Leg hem het perspectief van uw dochter uit: ‘Zij vindt het ook leuk om even rustig in het boek te kijken.’ Daarmee leert u hem om zich in anderen te verplaatsen. „Heb geduld, deze ontwikkeling heeft tijd nodig. Mocht er toch een discussie dreigen, dan kunt u zijn gevoel benoemen: ‘Ik snap dat jij nu ook aandacht wilt.’ Probeer te benadrukken dat u hem en zijn zusje evenveel wilt geven. „Ga geen discussie aan als dit afgaat van de tijd met uw dochter. Op een rustig moment kunt u erop terugkomen en samen met hem bespreken hoe de aandacht eerlijk verdeeld kan worden.” Marga Akkerman: „Het gedrag van uw zoon kan opgevat worden als een sterke behoefte om gezien te worden. Het is goed mogelijk dat hij uw opvattingen over hem als een afwijzing ervaart, waardoor hij nog harder zijn best gaat doen om op zijn manier aandacht van u te vragen. „Zou hij kunnen ervaren dat u meer betrokken bent bij zijn zusje dan bij hem? Het kan helpen om hem later dan zijn zus naar bed te laten gaan, en die tijd nadrukkelijk met hem door te brengen. „Geef hem de leiding als dat mogelijk is, zoals bijvoorbeeld bij het koken, waarbij zijn zusje ook een taak heeft. Zo waardeert u hem om zijn kwaliteiten als oudere broer, hij kan immers het recept al prima lezen. „Doe met zijn allen regelmatig een spelletje: daarbij draait het om spelregels, op je beurt moeten wachten en de winst aan een ander gunnen. „Ga zo min mogelijk in discussie en benoem zijn emoties: voelt hij zich misschien achtergesteld? Denkt hij weleens: mama houdt meer van zijn zusje dan van hem? Wil hij graag laten zien hoe groot hij al is? Voelt hij zich misschien wel eens alleen staan in het gezin? Wat zouden jullie met zijn allen kunnen doen om hem het gevoel te geven dat hij er net zo bij hoort als zijn zusje?” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/10/23/hoe-leer-ik-mijn-zoontje-delen-met-zijn-zusje-a4178238</guid>
      <pubDate>Mon, 23 Oct 2023 07:11:29 +00:00</pubDate>
    </item>
    <item>
      <title><![CDATA[Hoe motiveer ik een sombere 18-jarige?]]></title>
      <description><![CDATA[<p>Moeder: „Hoe kan ik een achttienjarige met faalangst, motivatieproblemen en toenemende lethargie weer een beetje aan de praat krijgen? Mijn dochter is gezakt, gaat nu naar het volwassenenonderwijs. Drie vakken, weinig lesuren, vooral ’s avonds. Overdag is het uitslapen en hangen, ’s avonds een paar uurtjes naar school, dan nog ‘even wat drinken’, de volgende dag uitslapen en hangen, et cetera. Zij is volwassen en de school communiceert alleen met de leerling, dus ik kan alleen maar hopen dat het goed gaat. Of kan ik me toch nog ergens constructief mee bemoeien? En zo haar jaar wat minder lamlendig en de kans op slagen wat groter maken? Depressief is ze niet, wel steeds vaker somber en slechtgehumeurd. Is het tijd om hulp in te schakelen?” Tischa Neve: „Het is een lastige overgang van de middelbare school naar volwassenenonderwijs. De vrienden van uw dochter gaan mogelijk overdag naar school of naar hun vervolgopleiding, en zij heeft alleen ’s avonds les. Het is dan best zoeken om een goede nieuwe dagindeling te vinden. „Voorkom dat u zich al te zeer bemoeit, of vanuit irritatie reageert dat ze ‘eens wat moet gaan doen’. Kunt u haar, op een moment dat ze zich goed voelt, onbevangen vragen hoe ze dit jaar vindt? ‘Jouw leven is veranderd, hoe is dat voor je? Ik merk dat je wat minder blij bent, klopt dat?’ Vraag haar: ‘Kunnen we samen een plan maken om het wat leuker voor jou te maken? Wat heb je nodig, hoe kan ik je ondersteunen?’ „Daarnaast is het goed om te beslissen wat voor u de kaders zijn in samenleven met haar. Wat zijn uw eigen wensen? U kunt bijvoorbeeld zeggen: ‘Ik wil wel dat iedereen in huis uit bed en aangekleed is als ik thuiskom, en dat we samen eten.’ Ook huishoudelijke taken kunnen haar structuur geven. „Als u merkt dat ze slechter eet, slechter slaapt en steeds minder vaak vrienden of activiteiten buitenshuis opzoekt, is het goed om naar een professionele gesprekspartner te zoeken.” Ruth Van der Hallen: „Dit klinkt als een uitdagende periode voor uw dochter. Ze ziet iedereen om haar heen vooruit gaan, bijvoorbeeld met school of studie, maar zelf herhaalt ze enkele stappen van het jaar hiervoor. „Wat wil uw dochter graag doen na afronding van het volwassenenonderwijs? Speelt de eerdere faalangst ook nu weer op? Als je in het duister tast over je toekomst, niet goed weet waar je het voor doet, of je zorgen maakt dat het weer mis zal gaan, waarom zou je ’s ochtends dan een wekker zetten? In bed hoef je niks met dat soort lastige vragen. „Een stip op de horizon kan helpen om haar te motiveren. Als uw dochter ideeën heeft over wat ze hierna graag wil doen, zou ze bijvoorbeeld als vrijwilliger vast wat werkervaring kunnen opdoen, of zich op een andere manier op een studie of baan voorbereiden. Ligt er wellicht een leuke reis in het verschiet? Ook een bijbaan kan zorgen voor meer structuur, de nodige succeservaringen en verdere zelfstandigheid. „Mocht u er samen niet uitkomen, dan biedt de onderwijsinstelling vast mogelijkheden om met een studieadviseur of jobcoach in gesprek te gaan, zowel wat betreft faalangst als het vormgeven van motiverende toekomstplannen. Ook een jeugd- of jongerencoach kan hierbij meedenken.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/10/16/hoe-motiveer-ik-een-sombere-18-jarige-a4177423</guid>
      <pubDate>Mon, 16 Oct 2023 07:11:30 +00:00</pubDate>
    </item>
    <item>
      <title><![CDATA[Spelen of actief aanleren,  wat is goed voor deze dreumes?]]></title>
      <description><![CDATA[<p>Vrijwilliger bij een welzijnsorganisatie: „Ik begeleid het gezin van een statushouder met een dreumes. De moeder is bezig met de naturalisatieprocedure om Nederlandse te worden, dus het is de bedoeling dat zij in Nederland blijven en het kind hier naar school gaat. De moeder spreekt nog geen Nederlands. Er lijkt daar geen speelgoed te zijn. Ik neem in overleg met de moeder puzzels, speelgoed en boekjes mee. Met het houten puzzeltje dat ik onlangs meebracht, ging het meisje enthousiast aan de slag. Het speelgoed dat ik eerder gaf zie ik niet meer liggen. In de opvoeding die ik kreeg van mijn ouders en die ik mijn kinderen gaf, is stimuleren erg belangrijk. Het gaat dan om actief iets aanleren. Puzzels doen, voorlezen, knutselen. Tegenwoordig denk ik steeds vaker: laat kinderen gewoon lekker zelf spelen, en draag alleen iets aan als het echt nodig is. Laat ze hun eigen tempo bepalen. Dit meisje staat ook op de wachtlijst voor voorschoolse educatie of kinderopvang. Dat maakt het misschien minder noodzakelijk om ook thuis samen met educatief speelgoed aan de slag te gaan?” Paul Leseman: „Voor het idee dat kinderen zich vanzelf ontwikkelen als je ze maar vrijlaat, is geen enkel wetenschappelijk bewijs. Het is juist omgekeerd: hoe een kind zich ontwikkelt is een optelsom van de eigenschappen van het kind en vooral van wat de omgeving aanreikt. „Dat geldt ook voor taalontwikkeling: dat is geen spontaan rijpingsproces maar hangt juist erg af van wat er aan taal aangeboden wordt. Natuurlijk moet je wat je aan boekjes, speelgoed en beweging aanbiedt afstemmen op wat een kind leuk vindt en waar het aan toe is, maar het is niet raadzaam het die stimulans te onthouden. „Dat geldt zeker voor een jong kind met een andere thuistaal, in een gezin waarin taakgericht spelen niet vooropstaat. Als je dat dit kind niet aanbiedt, krijgt het minder kansen in de Nederlandse samenleving. Dan kun je wel voorschoolse opvang bieden, maar het eigen huis als leeromgeving is minstens zo belangrijk. „Kortom: het is geweldig dat deze vrijwilliger wil helpen de kloof te overbruggen tussen een migrantengezin en de Nederlandse samenleving. Ga hier vooral mee door.” Stijn Sieckelinck: „Ik snap uw zorg: u wilt niet dat dit meisje meteen achterloopt op de Nederlandse samenleving, tegelijk beseft u terecht dat een kind ook ontspannen mag kunnen spelen. Niks hoeven is ook een recht, zeker in een thuissituatie waarin waarschijnlijk wat stress heerst. Dan kan spel enorm helpen om veilig in een eigen wereld te kruipen. „Maar dat spel hoeft niet haaks te staan op leren. Uw educatieve doel doet niets af aan het plezier dat het meisje kan hebben. Zolang u maar aansluit bij wat ze zelf leuk vindt. Dat hoeft niet heel expliciet ontwikkelingsgericht speelgoed te zijn. dat kan de ene dag een puzzeltje zijn en de andere dag een paar autootjes. Kinderen leren het snelst als ze zich veilig voelen. „Als u fantasiespel kunt stimuleren, en dialoogjes met haar voert, draagt u enorm bij aan haar ontwikkeling. Maar kijk vooral waar ze zelf naar neigt en bouw daarop voort. „Ik zou toch op diplomatieke wijze bij moeder proberen te achterhalen waarom dat speelgoed is weggelegd, en het niet persoonlijk opvatten. Ook zou ik haar vragen of er misschien een speeltje of boekje uit het thuisland in huis is. Het is belangrijk dat de thuistaal en de cultuur van ouders niet worden weggepoetst.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/10/09/spelen-of-actief-aanleren-wat-is-goed-voor-deze-dreumes-a4176639</guid>
      <pubDate>Mon, 9 Oct 2023 07:11:30 +00:00</pubDate>
    </item>
    <item>
      <title><![CDATA[Moet ik YouTube Kids verwijderen?]]></title>
      <description><![CDATA[<p>Moeder: „Mijn dochter van drie is een vrolijk en levenslustig meisje. Ze kijkt op YouTube Kids graag filmpjes van meisjes die iets ouder zijn dan zij. Deze meisjes hebben alles wat hun hartje begeert en net als sommige influencers op Instagram leven ze in luilekkerland en lijken hun leventjes perfect. Mijn vrees is dat mijn dochter het idee krijgt dat dit de norm is. Ze is al veel bezig met haar uiterlijk, wil alleen maar jurken dragen, het liefs roze of paars en met unicorns erop. Make-up en sieraden vindt ze razend interessant. Ook maakt ze opmerkingen over ‘mooi zijn’, en dat ze zichzelf niet mooi vindt. Hoe leid ik dit in goede banen? Kan ik YouTube toch beter verwijderen van de tablet tot ze wat ouder is?” Dian de Vries: „Op deze leeftijd zijn kinderen bezig met genderontwikkeling: wat is een jongen, wat een meisje, en wat hoort daarbij? Omdat ze nog niet in staat is tot nuance, gaat uw dochter de stereotiepe kenmerken die ze bij oudere meisjes ziet uitvergroten: de kleur roze, glitters. Die fascinatie ontstaat niet door de media, het is een wisselwerking: ze klikt die filmpjes aan omdat ze hier zelf mee bezig is, en de interesse kan sterker worden als ze meer filmpjes met prinsessen en jurken ziet. „Hoewel deze fase overgaat, is het goed uw dochter een gevarieerder aanbod te bieden, waarin meisjes een andere rol hebben dan ‘mooi zijn’. U heeft nu nog controle op haar kijkgedrag, en kunt een playlist klaarzetten. Daarnaast kunt u boekjes voorlezen als Waar is mijn noedelsoep? „Ook is het raadzaam te letten op wat u zelf laat zien in rolpatronen of in uitspraken over uw eigen of andermans uiterlijk. „Termen als ‘niet mooi’ kunnen ook kopieergedrag zijn. We willen onze kinderen weerbaar maken voor negatieve boodschappen, waar ze ook vandaan komen. Dat is niet gemakkelijk, er zijn zoveel invloeden van buiten waar we als ouders geen controle op hebben. Wat u zelf kunt doen, is tonen dat u onvoorwaardelijk van haar houdt, ongeacht wat ze doet of hoe ze eruitziet.” Peter Nikken: „Hoewel die fascinatie voor die stereotiepe gendercategorieën bij de leeftijd hoort, zou ik naar meer variatie in het media-aanbod zoeken. U kunt op YouTube Kids inloggen en per kind eigen video’s kiezen, en ook video’s weren. „Het blijft oppassen met die content, ook op YouTube Kids. Er zijn heel jonge influencers die door ouders gefilmd worden met allerlei producten. Bijvoorbeeld de ‘unboxingfilmpjes’, waarin jonge kinderen cadeaus uitpakken. Dat is een vorm van reclame met een enorme industrie erachter. „Dit is juist de leeftijd waarop u haar nog educatief materiaal kunt bieden waar ze echt iets aan heeft. Over vormen, kleuren, over ‘eerlijk delen’. Filmpjes met de boodschap: we horen er allemaal bij ongeacht hoe we eruitzien. Kinderen vinden dergelijke content tot een jaar of 6 nog leuk. „Verder raden gezondheidsspecialisten aan om de schermtijd tot ze 5 jaar oud zijn te beperken tot één uur per dag, en flink veel tijd over te laten voor spel, omgang met andere kinderen, beweging in de buitenlucht. En let op hoe vaak u als ouders zelf een scherm in handen heeft. Kinderen kopiëren dat.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/10/02/moet-ik-youtube-kids-verwijderen-a4175981</guid>
      <pubDate>Mon, 2 Oct 2023 07:11:30 +00:00</pubDate>
    </item>
    <item>
      <title><![CDATA[Hoe kunnen we onze angstige zoon (10)  helpen?]]></title>
      <description><![CDATA[<p>Vader: „Onze zoon (10) is sinds de geboorte van zijn zusje vorig jaar angstig. Hij kan soms ineens in paniek raken van alledaagse situaties: iets wat van de tafel valt, of van geluiden in de straat. Hij is vooral gestresst in situaties waarbij zijn zusje betrokken is. Als we haar optillen bijvoorbeeld: (‘Pas op, ze valt!’) of als we haar op de grond laten spelen (‘Ze krijgt iets in haar mond!’). Deels past dit bij zijn zorgzame karakter. We begrijpen dat hij als grote broer zijn taak serieus neemt. Maar we zouden hem gunnen onbekommerder te zijn, bijvoorbeeld in zijn spel met zusje. Volgens hem komt het door een bijna-incident toen ze in bad even kopje onder dreigde te gaan. In zijn beleving wisten we slechts ternauwernood een verdrinking te voorkomen. Er was ook veel spanning rond haar geboorte: ze moest vanwege ademnood snel naar het ziekenhuis. Hij was toen op school maar heeft meegekregen hoe daar tussen ons en andere volwassenen over gesproken is. Hoe kunnen we hem helpen? Is EMDR een idee, of een andere vorm van kindertherapie? Of past dit gewoon bij zijn rol van grote broer?” Anneke Louwerse: „Van nare gebeurtenissen herstel je het best door goed contact met anderen. Vader en moeder hebben na de moeilijkheden rond de geboorte waarschijnlijk steun gehad aan elkaar. Daardoor hebben ze van de gebeurtenis een afgerond verhaal kunnen maken. Dit jongetje was op school. Hij denkt misschien: gaat het wel goed met mijn zusje? In zijn nieuwe rol als ‘grote broer’ voelt hij extra de verantwoordelijkheid om haar te beschermen. „Blijf met uw kind praten over wat hij rondom beide incidenten ervaren heeft, bijvoorbeeld tijdens het spelen of het lezen van kinderboeken over spannende momenten. Vraag wat hij van deze situaties meegekregen heeft: ‘Wat weet je daar nog van?’ Door woorden te geven aan die gevoelens maken jullie samen een brug van toen naar nu. Toen was het spannend, en nu is het weer goed. Stel hem gerust: ‘Je zusje is daar heel goed uitgekomen. Wat lief dat je zo oplet, maar wij kunnen dat als ouders goed aan.’ Zo ontslaat u hem van zijn controleplicht, en kan de angst zakken. „Als uw kind door angst op school en daarbuiten geremd blijft, is het goed om over een vorm van kindtherapie te gaan nadenken.” Janna Bastmeijer: „Uw zoon heeft nog last van nare beelden in zijn hoofd, wij noemen dat ‘plaatjes.’ Hij heeft deze nog niet op een natuurlijke manier verwerkt. U kunt zijn binnenwereld helpen kalmeren door op dergelijke momenten woorden te geven aan wat hij denkt, voelt en doet. Bijvoorbeeld: ‘Jij gaat nu extra goed opletten, omdat je denkt dat er misschien wel iets ergs kan gebeuren met je zusje, dat maakt je bang van binnen. Dat je zo goed oplet, is heel zorgzaam, maar papa en mama letten op de veiligheid van je zusje, jij mag als grote broer lekker met haar spelen.” „EMDR kan een goede aanvulling zijn om de impact van nare beelden te verminderen. Een therapeut zal samen met uw zoon uitzoeken waarom bepaalde ‘plaatjes’ nog zo naar zijn. Vervolgens wordt hem gevraagd én aan het ‘plaatje’ te denken én wordt hij afgeleid. Hierdoor gaat de emotionele lading er van af en zal uw zoon zich meer ontspannen kunnen voelen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/09/25/hoe-kunnen-we-onze-angstige-zoon-10-helpen-a4175364</guid>
      <pubDate>Mon, 25 Sep 2023 07:11:31 +00:00</pubDate>
    </item>
    <item>
      <title><![CDATA[Hoe krijg ik iets  van zoons gedaan zonder  dreigen of chanteren?]]></title>
      <description><![CDATA[<p>Moeder: „Ik betrap mezelf er voortdurend op dat ik loop te dreigen en chanteren om onze zoontjes (6 en 9) te laten luisteren. Bijvoorbeeld als ze heel heftig ruzie maken. Het zijn onstuimige jongens. Eerst zeg ik redelijk: ‘Jongens dit wil ik niet’. En dan nog eens. Dan waarschuw ik. Als dat allemaal niet werkt, zet ik chantage in. ‘Doe dat, dan mag je later op de Nintendo.’ Of: ‘Nu stoppen, anders halveer ik de Nintendo-tijd’. We gebruiken soms ook een positief scoringssysteem voor als ze helpen met de afwas of niet schreeuwen op de camping tijdens rusttijd. Dan mogen ze bij een volle kaart bijvoorbeeld snoep scheppen. Het voelt als onmacht. Ik zou liever hebben dat ze gewoon luisteren, maar ik weet niet wat ik daarvoor moet inzetten. Time-outs en zo passen niet bij ons.” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Joyce Weeland: „Dit is voor veel ouders moeilijk. De techniek die u beschrijft, de ‘als-dan-waarschuwing’, kan effectief zijn als de genoemde consequentie ook doorgevoerd wordt indien er niet geluisterd wordt. Er zijn een paar methoden om uw repertoire te vergroten: het gezamenlijk bespreken van afspraken en regels; het bedenken van manieren om ongewenst gedrag te voorkomen; en het belonen van gedrag. „Als ik het ruziemaken als voorbeeld neem, zouden jullie hierover op een rustig moment met het hele gezin afspraken kunnen maken. Wat mag echt niet? Kinderen kunnen meedenken over passende consequenties als deze afspraken niet nagekomen worden. Bijvoorbeeld: bij ruzie over de Nintendo gaat de Nintendo de kast in. Belangrijk is wel dat dit consequenties zijn die u ook bereid bent te handhaven. Voordeel is dat u niet meer hoeft te waarschuwen of dreigen bij ruzies. Er zijn immers vooraf consequenties afgesproken. U kunt ook met uw zoons bespreken wat hen zou helpen om ruzie te voorkomen. Bijvoorbeeld ‘Als je merkt dat je heel boos wordt ga je even naar je kamer of vraag je hulp’. „Beloon het gedrag dat u graag wilt zien. Stel dat het een zoon lukt drie keer weg te lopen als hij boos wordt, bespreek dan een passende beloning, bijvoorbeeld iets gezelligs doen met een van de ouders.” Walter Matthys: „U kunt vanuit een eenvoudig model naar het gedrag van uw kinderen leren kijken: Voor - Gedrag - Na. Het begint ermee dat u eerst op een vriendelijke manier verwoordt welk gedrag u wilt zien (Voor): ‘Ik wil dat je meehelpt met de afwas.’ „‘Dit wil ik niet’ is niet specifiek genoeg. Wel: ‘Ik wil dat je zachtjes praat tijdens rusttijd.’ Zo’n positieve opdracht moet concreet zijn. „Zodra uw kind het allereerste stapje in de gewenste richting zet (Gedrag) geeft u het onmiddellijk een compliment (Na): ‘Wat goed dat je dit zachtjes zegt!’ ‘Wat goed dat je een theedoek pakt!’ Daarmee wordt het gewenste gedrag ogenblikkelijk positief bekrachtigd. „In plaats van dreigen met negatieve consequenties, kunt u beter een beloning in het vooruitzicht stellen: ‘Als je rustig speelt, gaan we samen straks een film kijken.’ U heeft er gelijk in dat u ‘straffen’ tot een minimum wil beperken. „Ik zou het luisteren eerst een tijd oefenen met elke jongen apart, en met eenvoudige positieve opdrachten, voordat u het samen spelen aanpakt. Herformuleer ‘ruzies’ in het positieve tegendeel: ‘Gezellig samen spelen’, en geef dit als opdracht.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/09/18/hoe-krijg-ik-iets-van-zoons-gedaan-zonder-dreigen-of-chanteren-a4174691</guid>
      <pubDate>Mon, 18 Sep 2023 07:11:31 +00:00</pubDate>
    </item>
  </channel>
</rss>
