<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Hoe help ik mijn gepeste zoon (7)? ‘Hij draagt weinig merkkleding, die andere jongen altijd’]]></title>
      <description><![CDATA[<p>Moeder: „Mijn zoon (7) heeft last van twee pesters in de klas. Het is nog vrij onschuldig en soms speelt hij gewoon met ze en lijkt er niks aan de hand. De pestertjes geven hem af en toe een duw, noemen hem nare namen, en één maakt iedere dag een vervelende opmerking over zijn kleren. Mijn zoon draagt weinig merkkleding, die andere jongen altijd. Zijn reactie op de jongens is niks doen, niks zeggen. Gelukkig heeft hij vriendjes in de klas. We hebben het verteld aan de juf, zonder effect. Zelf kan ik goed boven dit zielige gedrag staan, maar ik zie aan onze zoon dat het zijn zelfvertrouwen aantast, al praat hij er thuis liever niet over omdat hij zich schaamt. We hebben met hem gevatte opmerkingen geoefend; dat gaat steeds beter. Maar laatst had hij een nieuw voetbalshirt aan, en hebben ze er een flinke kras op gezet. Ik wil geen ouder zijn die bij andere ouders aanbelt. Wat kan ik doen om het pestgedrag te stoppen?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Ron Scholte: „Pesten is niet ‘onschuldig’ zodra het slachtoffer het als pijnlijk ervaart. Ik snap dat u de zwaarte uit de situatie wilt halen, maar het begint ermee om een verschil te maken tussen wat voor u erg is, en wat voor uw zoon. U kunt er wel boven staan, maar kan uw zoon dat ook? Ga uit van wat voor hemzelf pijnlijk is. Als een kind zich niet serieus genomen voelt, komt het namelijk meer geïsoleerd te staan, en vertelt het thuis en op school mogelijk minder. „Ouders reageren vaak op pestgedrag vanuit hun eigen normen en waarden. Soms zeggen ze: ‘Sla hem één keer goed op zijn bek.’ Een enkele keer helpt dat misschien, een andere keer slaat de pestkop met een bende vriendjes terug. Voor u zijn gevatte opmerkingen een strategie, maar dat werkt alleen als ook het pesten puur verbaal is. Dat is hier niet zo: ze duwen hem, en krassen op zijn shirt. „Als dit op school plaatsvindt, moet u teruggaan naar school. Daar ligt de verantwoordelijkheid om dit pestgedrag aan te pakken. Kennelijk gebeurt dat onvoldoende.” Stijn Sieckelinck: „Er zijn geen rechttoe-rechtaan-manieren om onze kinderen weerbaar te maken tegen de uitwassen van groepsprocessen. Maar een kras op het shirt hoeft geen kras op de ziel te betekenen. Waar het om gaat, is dat we als volwassenen in dit soort situaties om onze kinderen heen moeten gaan staan. „Waarom zou u de ouders van twee zevenjarige kinderen niet even kunnen aanspreken, om zonder beschuldigingen te zeggen: ‘Ik zie dat de verstandhouding niet zo lekker loopt. Wat merken jullie daarvan?’ Dat kun je juist bij 7-jarigen nog zo goed doen, bij 12-jarigen wordt dat veel moeilijker. Het heeft op de juf veel meer effect als drie ouders zeggen: ‘Wil je ons informeren over wat je tussen onze kinderen ziet gebeuren?’ „Als we ons als ouders, als school erbij neerleggen dat dit soort dingen gebeuren, wordt niet alleen het zelfvertrouwen van het kind aangetast. Er ontstaat ook een ‘moral injury’. Dan leert hij namelijk dat zelfs de voor hem allerbelangrijkste volwassenen niet in staat zijn om adequaat onrechtvaardigheid aan de orde te stellen. Dit tast het vertrouwen in de wereld aan. In dat licht is contact opnemen met de ouders een kleine moeite.” Ron Scholte is hoogleraar orthopedagogiek aan de Radboud Universiteit en bijzonder hoogleraar effectiviteit en professionalisering van de jeugdzorg aan de Radboud Universiteit. Stijn Sieckelinck is opvoedfilosoof en lector jongerenwerk aan de Hogeschool van Amsterdam.</p>]]></description>
      <guid>https://nrc.nl/nieuws/2024/10/14/hoe-help-ik-mijn-gepeste-zoon-7-hij-draagt-weinig-merkkleding-die-andere-jongen-altijd-a4869288</guid>
      <pubDate>Mon, 14 Oct 2024 07:12:20 +0000</pubDate>
    </item>
    <item>
      <title><![CDATA[Hoe ga ik om met mijn boze  en bange dochter van 13?]]></title>
      <description><![CDATA[<p>Moeder: „Ik heb een dochter van 13 die heel fel reageert als ze wordt aangespoord iets te doen. Dit is niet in de puberteit ontstaan, ze is al jaren vaak chagrijnig en boos. Ze is gediagnosticeerd met ADHD en heeft onze begeleiding nodig om bijvoorbeeld huiswerk te gaan maken of op tijd op school te komen. Zodra we haar helpen of op iets wijzen, wordt ze kwaad. Ze reageert met stemverheffing, en is brutaal. Wat het ingewikkeld maakt, is dat ze ook angstig is. Sinds de dood van haar opa is ze bang ’s nachts, heeft ze nachtmerries. Ze klampt zich dan echt aan mij vast. Op onze zoon van 11 na, zijn we een temperamentvol gezin. Ik heb zelf als psycholoog mijn korte lontje leren reguleren, maar mijn man kan in een welles-nietesdiscussie verzeild raken. Door haar heftigheid is het vaak niet gezellig bij ons thuis, en dat vind ik verdrietig.” Annalotte Ossen: „Zo’n felle reactie zegt iets over hoe uw dochter zich voelt. Ga samen met uw partner met haar op een ontspannen moment in gesprek. Vraag haar: ‘Als je zo reageert, wat gebeurt er dan met je?’ Probeer echt naar haar te luisteren, en ga niet ‘fixen’. Kinderen vinden het fijn om echt gehoord te worden, en ruimte te ervaren. Het kan zijn dat jullie aansporingen komen op een moment dat ze al heel veel stress heeft. „Geef grenzen aan: ‘Jouw reactie is voor ons niet prettig. We willen graag dat je rustiger reageert, hoe kunnen we je daarbij helpen?’ Bespreek welke hulp van jullie voor haar helpend is, en welke niet. „Dat hoeft niet allemaal in één gesprek te gebeuren, kinderen hebben nadenk- en verwerkingstijd nodig. Kom er af en toe op rustige ogenblikken op terug. „Wat betekenen die heftige toon en ruzies voor u persoonlijk? Op zich is kibbelen en geruzie namelijk een gezond onderdeel van de ontwikkeling. Hebben de anderen in het gezin daarvan evenveel last als u? „U kunt dezelfde gesprekken voeren over haar angst. Ga die niet fixen of bagatelliseren, luister, en blijf emotioneel aanwezig.” Kimberley Roerdink: „We weten dat positieve aandacht voor de ontwikkeling van een kind heel belangrijk is. Een kind met ADHD roept snel correcties op. Als je een dag zou turven hoeveel vermaningen ze thuis krijgt, en hoeveel blijken van waardering, is dat waarschijnlijk helemaal uit verhouding. Ze heeft vast het gevoel dat ze de oorzaak is van het gedoe in het gezin. „Hanteer de vuistregel dat voor iedere negatieve interactie zes positieve momenten van waardering staan. Door de heftigheid rond een tiener denken ouders: ik zeg wel niks meer, en dan zijn dit de momenten die als eerste sneuvelen. Benoem de kleinste dingen: ‘Goed dat je uit bed bent’, ‘Dank voor het opruimen’, ‘Wat goed dat je op tijd bent!’ „Hebben jullie met uw dochter al overlegd wat jullie van haar verwachten? Beperk u tot twee of drie dingen die voor jullie als ouders belangrijk zijn. Bijvoorbeeld dagelijks naar school, en elkaar niet uitschelden. Overleg dat met uw kind: ‘Dit zijn de dingen die we van jou verwachten. Hoe hunnen we je daarbij helpen?’ „Laat haar liefdevol onderuitgaan. Zeker een kind met ADHD moet vaak leren van eigen fouten om ander gedrag te leren. Zij leert niks als u haar steeds uit bed trekt. Laat haar de consequenties voelen in een veilige bedding zonder dat ze veroordeeld wordt. En ja, dat is een hell of a job.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/10/07/hoe-ga-ik-om-met-mijn-boze-en-bange-dochter-van-13-a4868434</guid>
      <pubDate>Mon, 7 Oct 2024 07:12:20 +0000</pubDate>
    </item>
    <item>
      <title><![CDATA[Moet ik dochters van 19 en 20  nog verder opvoeden?]]></title>
      <description><![CDATA[<p>Moeder: „Mijn dochters zijn 19 en 20. Volwassen kun je zeggen, en ik merk ook aan hun verveelde reacties dat ik de opvoeding zo langzamerhand beter kan beëindigen. Ik heb mezelf dus afgeleerd om de zeldzame momenten samen te verpesten met adviezen en momsplaining. Een vraag als ‘wat voor slot heb je voor je fiets gekocht’ slaat meteen dood. In plaats daarvan stuur ik af en toe iets door van sociale media – zoals een NOS-bericht over waarom je tot je 24ste beter niet kunt drinken, een liedje dat ‘wear sunscreen’ heet, een podcast met een neuroloog over smartphonegebruik. Tegen beter weten in, want mijn berichten blijven ongelezen. Moet ik er dan maar helemaal mee ophouden? Wie voedt mijn dochters nog op als ik het als moeder al niet meer doe?” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Jelle Jolles: „U kunt uw pedagogische verantwoordelijkheid gaan relativeren. Uw dochters hebben u helemaal niet meer zo nodig om wegwijs te worden in de wereld. Integendeel: in veel zaken waarmee zij te maken hebben, heeft u de wijsheid niet langer in pacht. Zij lopen tegen andere dingen aan dan u toen u die leeftijd had, en hebben waarschijnlijk ook andere oplossingen nodig dan u destijds. „Probeer liever op een gelijkwaardige manier in gesprek te blijven. Dus geen overhoringen, vermaningen, geen podcasts met opvoedkundige boodschappen, maar nieuwsgierige vragen stellen: ‘Je hoort tegenwoordig uit de alternatieve hoek dat zonnebrand juist schadelijk voor je zou zijn, wat vinden jullie daar nu van?’ „Appelleer ook aan de deskundigheid van uw kinderen: ‘Ik heb een nieuwe iPhone nodig. Welke zou jij aanraden?’ Wees nieuwsgierig naar hun leefwereld, vraag naar welke muziek ze luisteren, welke series ze kijken. „De rol die u nu aanneemt, kunt u uw hele leven houden: die van betrouwbare, gelijkwaardige sparringpartner bij wie ze altijd terechtkunnen.” Marga Akkerman: „U heeft het goed gezien: uw kinderen willen niet meer door u opgevoed worden. U heeft ze al heel veel opvoeding meegegeven. Ze hebben er kennelijk vertrouwen in dat ze er verder zelf wel uitkomen. Dus: opvoeding geslaagd. Met uw goedbedoelde adviezen zult u de indruk wekken dat u hen niet voor vol aanziet, en dat maakt onzeker. „Jonge volwassenen zijn in een fase waarin ze relaties aangaan voor de lange termijn. Dat geldt voor het vinden van een potentiële partner, voor het vinden van een beroep, voor het vinden van een plek waar ze een tijdje kunnen blijven. Dat geldt ook voor het invullen van de relatie met u. Waarschijnlijk willen ze u voor hun verdere leven gaan zien als iemand bij wie je terechtkunt, voor raad of steun in geval van nood. Dat maakt uw rol meteen heel anders: van opvoeder naar adviseur. „Uw dochters leren van hun ervaringen. Daarin zullen dingen mis kunnen gaan, maar daar hebben ze wel veel aan voor de rest van hun leven. Ze kunnen overleggen met vrienden, personen die net als zij de maatschappij aan het ontdekken zijn, en profiteren van elkaars ervaringen. „Ga ervan uit ze zich prima redden. Dat is meteen veel beter voor uw contact met hen. Wilt u hen bijstaan, kook dan eens lekker voor hen, of stop ze zo mogelijk af en toe wat geld toe. Dan bent u zo’n moeder die weet wat haar kinderen nodig hebben. Aan zo iemand vragen ze later graag om raad.” Jelle Jolles is hoogleraar neuropsychologie en auteur van Het tienerbrein en Leer je kind kennen. Marga Akkerman is niet-praktizerend klinisch jeugdpsycholoog en -psychotherapeut.</p>]]></description>
      <guid>https://nrc.nl/nieuws/2024/09/30/moet-ik-dochters-van-19-en-20-nog-verder-opvoeden-a4867640</guid>
      <pubDate>Mon, 30 Sep 2024 07:12:21 +0000</pubDate>
    </item>
    <item>
      <title><![CDATA[Mijn tweeling heeft een haat-liefdeverhouding]]></title>
      <description><![CDATA[<p>Moeder: „Ik heb een eeneiige jongenstweeling van 10 jaar. Ze hebben een haat-liefdeverhouding. Hoe ga je om met die onderlinge competitie en conflicten die vanuit het niets escaleren? Vermoeiend als ouder. Hoe haal ik hier de scherpe kanten vanaf?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Jenny van Dongen: „Het is heel normaal dat kinderen in een gezin zich met elkaar vergelijken. Die onderlinge competitie is niet per se problematisch, maar hoort bij de ontwikkeling. „Bij eeneiige tweelingen is met die onderlinge vergelijking natuurlijk iets bijzonders aan de hand, omdat ze zo op elkaar lijken. Omdat ze voortkomen uit dezelfde gesplitste eicel hebben ze exact hetzelfde dna. Als je steeds een kopie van jezelf ziet, ben je ook meer geneigd je daarmee te vergelijken. Het kan pijnlijk zijn als de een iets (nog) niet kan wat de ander wel lukt. Een kind van zes snapt dat een oudere broer iets heeft bereikt omdat hij ouder is. Bij tweelingen wordt die frustratie niet verzacht door een verschil in leeftijd. Daardoor kan de competitie wat feller uitpakken, en wat pijnlijker zijn. „De onderlinge vergelijking wordt versterkt door de buitenwereld. Tweelingen, en met name eeneiige tweelingen, worden steeds met elkaar vergeleken. Probeer dat als ouder in ieder geval niet te doen, maar de kwaliteiten van beide jongens te waarderen. Leg uw jongens uit dat de band die ze hebben heel speciaal is, en dat ruzies daar een beetje bij horen, juist omdat zij zo vertrouwd met elkaar zijn en elkaar zo goed kunnen begrijpen. Dat het normaal is dat ze in sommige levensfases minder goed met elkaar kunnen opschieten, maar dat ze als ze ouder worden een grote bron van steun voor elkaar kunnen zijn. „Kijk voor de pedagogische uitdagingen van ouders met een tweeling ook eens op de website van de Nederlandse vereniging voor ouders van meerlingen: NVOM.” Coks Feenstra: „Het tweelingschap heeft prachtige kanten, maar levert ook frustraties op. Elk kind wil het eigen ‘ik’ vinden. Wie ben ik, wat maakt mij uniek? Voor eeneiige tweelingen kan de band met broer of zus daarom beklemmend voelen: wie ben ik als ik zo op de ander lijk? „Door de hechte band die veel eeneiige tweelingen hebben, denken ouders al snel: ze hebben aan elkaar genoeg. Dat is niet waar. Ze hebben apart van elkaar een sterke relatie met hun ouders nodig om zich goed te ontwikkelen. Uit onderzoek blijkt dat hoe sterker die band is, hoe beter het tweelingkind de eigen identiteit vindt. Dat is ook logisch, want juist in het individuele contact met de ouder leert het kind over zichzelf. Ouders ‘spiegelen’ hun kind en helpen het zichzelf te ontdekken. Dit gebeurt veel minder als de tweeling altijd samen met de ouder is, omdat de tweeling dan ook sterk op elkaar reageert. „Doe vaak iets met de jongens apart. Laat bijvoorbeeld om en om met ze de hond uit, of ga met een van de twee boodschappen doen. Door die ouderlijke aandacht krijgen hun eigen eigenschappen en behoeftes meer aandacht. Laat ze ook apart van elkaar speelafspraken maken met vriendjes en vriendinnetjes. „Door meer ruimte tussen hen te creëren kunnen ook de onderlinge spanningen afnemen. Leer hen ook om zich tegenover elkaar uit te spreken over hun irritaties. Uit onderzoek blijkt dat tweelingen dit vaak heel moeilijk vinden.” Jenny van Dongen is onderzoeker bij het Nederlands Tweelingen Register van de VU in Amsterdam Coks Feenstra is als ontwikkelingspsycholoog gespecialiseerd in de opvoeding van tweelingen. Ze schreef Tweelingen en school en Het grote tweelingenboek.</p>]]></description>
      <guid>https://nrc.nl/nieuws/2024/09/23/mijn-tweeling-heeft-een-haat-liefdeverhouding-a4866812</guid>
      <pubDate>Mon, 23 Sep 2024 07:12:21 +0000</pubDate>
    </item>
    <item>
      <title><![CDATA[Hoe krijgen we onze 4-jarige  zindelijk?]]></title>
      <description><![CDATA[<p>Moeder: „Onze zoon (4) is nog niet zindelijk. Hij lijkt niet te voelen dat hij moet plassen of poepen. Als ze hem bij de BSO en op school na de maaltijd naar de wc sturen, plast hij meestal wel, maar poept hij niet. Hij poept ’s ochtends vroeg in zijn luier, en op school laat hij het lopen. Mijn partner en ik werken om en om thuis zodat we op school de poepbroeken kunnen verschonen. Het lijkt onze zoon zelf niks te interesseren. Volgens de kinderarts is fysiek alles in orde. Er is geen sprake van obstipatie of angst voor pijnlijk poepen, de ontlasting is eerder dun. Er zijn thuis ook geen stressvolle omstandigheden, wat soms de oorzaak van zindelijkheidsproblemen kan zijn. Onze zoon functioneert verder prima, hij loopt alleen iets achter qua zelfstandigheid op het gebied van kleren en schoenen aantrekken. Hij kan helemaal opgaan in wat hij doet, en urenlang spelen. We zijn al met hem naar een poeppoli geweest, maar de oefeningen die hij daar kreeg, halen vooralsnog niks uit.” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Bregje Vriend en Karin Anthonissen: „Zindelijkheid vraagt om een nauwe samenhang tussen de neurologische, motorische en psychosociale ontwikkeling. Een kind moet kunnen voelen en snappen wat er in het lichaam gebeurt, en daar adequaat op kunnen reageren. „Uw zoon klinkt als een ‘speelkind’, dat interne prikkels dat er plas of poep komt laat overstemmen door wat er om hem heen gebeurt. Het is inderdaad goed om structuur aan te brengen, en hem na de maaltijd naar de wc te sturen. Maar dat is alleen effectief als er genoeg vocht en vezels in zijn lijf zitten om de aandrang te voelen. Als hij slechts een paar slokjes heeft gedronken, komt zo’n wc-bezoek te vroeg. Zorg er voor dat hij per keer een beker van minstens 150 millimeter in een paar minuten leeg drinkt. Ook is het verstandig een diëtist te raadplegen. „Een wc-bezoek vraagt om veel handelingen tegelijk. Zit de traagheid met kleren aan- en uittrekken hem in de weg naar zindelijkheid? Oefen alle handelingen rondom het wc-bezoek: broek uit- en aantrekken, wc-papiertje pakken. Doe dat in rustige, methodische stapjes.” Annemarie Wilkens-Kruiter: „Het lijkt of uw zoon de aandrang dat er poep of plas komt zelf nog niet genoeg waarneemt. Ziet u wel eens ‘ophoudgedrag’ bij hem? Dit zijn manieren om de poep weg te drukken. „U kunt uw zoon door middel van taal bewuster maken van die interne prikkels. Zeg als u tekens van aandrang ziet, of als hij een scheetje laat: ‘Ha, de poepfabriek is op gang gekomen! We gaan even opletten of jij naar de wc moet, ik ben benieuwd!’ Meestal tonen die signalen zich na de maaltijd of bij ontspannen spelen. Laat hem dan zeker vijf minuten op de wc zitten met een zoekplaat, met zijn voetjes op een voetenbankje. Bijvoorbeeld eerst met de luier om, als een veilig omhulseltje. „Beloon uw zoon zodra hij de aandrang herkent, niet pas wanneer het lukt om op de wc te plassen of poepen. „Maak foto’s van de ontlasting zodat de poeppoli kan uitsluiten dat het hier om ‘overloopdiarree’ gaat. Dat is dunne poep die langs vastzittende poep naar buiten komt. „Wees u bewust van de logische stress die dit zindelijkheidstraject voor u meebrengt, uw kind merkt dit ook. Kan uw zoon eens per week een dagje thuis zijn, voor ieders ontspanning?” Bregje Vriend en Karin Anthonissen zijn als bekkenfysiotherapeuten verbonden aan Bekken Expertise Centrum Leiderdorp. Annemarie Wilkens-Kruiter is kinderurotherapeut, co-auteur bij zomaarzindelijk.nl en host van Op de Potcast.</p>]]></description>
      <guid>https://nrc.nl/nieuws/2024/09/16/hoe-krijgen-we-onze-4-jarige-zindelijk-a4865890</guid>
      <pubDate>Mon, 16 Sep 2024 07:12:21 +0000</pubDate>
    </item>
    <item>
      <title><![CDATA[Mijn zoontje (8) straft zichzelf. Gaat dat vanzelf weer over?]]></title>
      <description><![CDATA[<p>Moeder: „Mijn zoontje van 8 heeft sinds een tijdje de neiging zichzelf straf op te leggen. Dit gebeurt wanneer hij vindt dat hij iets niet goed heeft gedaan. Zo slaat hij na een sportwedstrijd snoep af, omdat hij vindt dat hij niet goed genoeg heeft gepresteerd. Ook is hij eens nagebleven met andere kinderen terwijl hij dat niet hoefde, omdat hij vond dat ook hij te brutaal tegen de juf was geweest. Mijn zoontje is een sensitieve jongen die de gevoelens van anderen makkelijk oppikt en daarop reageert. Hij is zeer gevoelig voor kritiek. Ik maak me zorgen over dit ‘straffen’ en weet niet of dit vanzelf weer overgaat of dat ik actie moet ondernemen. Ik probeer met hem in gesprek te gaan en heb hem uitgelegd dat hij zichzelf geen straf hoeft op te leggen, maar hij blijft erbij dat hij vindt dat hij dit verdient.” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Susan Bögels: „Als soort zijn we van nature lui, net als dieren. Willen we iets van ons leven maken, en meedoen aan de maatschappij, dan moeten we leren onszelf te corrigeren als we niet aan bepaalde eisen voldoen. Kinderen internaliseren deze regels van hun ouders en de cultuur waarin ze opgroeien. „Uw zoon is dat nu aan het oefenen. Van heel begaafde kinderen is bekend dat ze streng kunnen zijn voor zichzelf, dus misschien speelt dat mee. Om te voorkomen dat hij hierin doorschiet is het goed steeds ook de andere elementen van zijn persoonlijkheid te benadrukken. Zijn vrije, speelse, luie kant. Dat kan door te instrueren: ‘Nu even genoeg huiswerk gemaakt. We gaan chocomel drinken en een spelletje doen.’ Maar ook door in plaats van het resultaat, het proces te benadrukken. Niet: ‘Wat mooi!’ Maar: ‘Wat werk je aandachtig, ik zie dat je het heel zorgvuldig probeert te doen.’ „Ook kunnen we als ouders het goede voorbeeld geven door ons af te vragen of we zelf te hard werken, of te streng voor onszelf zijn. Of het misschien een tandje minder kan.” Tischa Neve: „Dit is de leeftijd waarop de gewetensontwikkeling sterker wordt. Uw zoon heeft duidelijk een kritisch oog op eigen doen en laten. Zolang het hem niet al te zeer belemmert, kunt u helpen deze eigenschap hanteerbaar te maken. „Probeer zijn gevoel dat hij straf verdient niet meteen weg te nemen, maar eerst te luisteren naar zijn beweegredenen. Kennelijk voelt hij het zo. Stel vragen vanuit nieuwsgierigheid: ‘Wat denk je dan op zo’n moment? Verdwijnt dat ook weer na een tijdje?’ Zo blijft hij met u over deze gevoelens in gesprek, en krijgt hij taal aangereikt om zich te uiten. Als hij hoort: ‘Je hoeft je niet zo te voelen’, vertelt hij het misschien niet meer. „Hoe wordt bij jullie thuis over prestaties en ‘het goed doen’ gesproken? Hoe vertellen jullie over je eigen fouten? Wordt er snel geoordeeld over eigen en andermans handelen? „U zou aan tafel aan elkaar kunnen vragen: ‘Wat hebben jullie vandaag gedaan dat niet zo handig was?’ En dat dan een beetje luchtig en met humor bespreken. En dan ook de vraag stellen: ‘Wat hebben jullie vandaag gedaan waar jullie tevreden over waren?’ Zo leert uw zoon dat het heel normaal is om niet perfect te zijn. Ook gaat hij zo kijken naar wat wél goed ging. Dat kan zijn strenge blik verzachten.” Susan Bögels is hoogleraar family mental health &amp; mindfulness aan de Universiteit van Amsterdam. Tischa Neve is psycholoog en opvoedkundige. Ze is mede-auteur van Emotieklets, samen wegwijs in de wereld van emoties, en organiseert webinars.</p>]]></description>
      <guid>https://nrc.nl/nieuws/2024/09/09/mijn-zoontje-8-straft-zichzelf-gaat-dat-vanzelf-weer-over-a4865030</guid>
      <pubDate>Mon, 9 Sep 2024 07:12:21 +0000</pubDate>
    </item>
    <item>
      <title><![CDATA[Hoe gaan we om met een lastig kleinkind?]]></title>
      <description><![CDATA[<p>‘Mijn vrouw en ik passen regelmatig op onze drie kleinkinderen van 11, 13 en 15”, schrijft een opa. „We blijven daar soms een paar dagen achter elkaar als de ouders voor werk en zorg elders moeten zijn. Ik loop tegen de 80, en mijn gezondheid laat te wensen over, dus dat vraagt veel van ons. We ergeren ons aan de vanzelfsprekendheid waarmee dat oppassen verwacht wordt. Daar komt bij dat de oudste ineens haar pijlen op haar oma richt. Ze maakt nare opmerkingen als: ‘Door jou raakt iedereen hier geïrriteerd.’ Ze is brutaal: ‘Waarom heb je mijn fiets niet binnengezet?!’ Dwingend: ‘Geef de mayonaise aan!’ Ze weigert iets te doen als we haar dat vragen, zoals de honden uitlaten. We hebben dit geprobeerd te bespreken met haar ouders, met wie we een enigszins afstandelijke relatie hebben, maar kregen dooddoeners te horen als: ‘Het was een grapje’, en ‘Ze is nu eenmaal een puber.’ Ik heb op deze manier geen zin meer in dat oppassen. Hoe komen wij hierover constructief in gesprek met de ouders?” Bas Levering: „Verreweg de meeste grootouders scheppen een uitzonderlijk genoegen in het zorgen voor de kleinkinderen en in de unieke persoonlijke band die ze zo met hen opbouwen. Ze spreken vaak zonder ironie van ‘wel de lusten, maar niet de lasten’. Aan het eind van de middag gaan ze lekker naar huis, maar dan zijn ze ook echt helemaal op. „Wat in een serieus gesprek met uw zoon en schoondochter aan de orde moet komen is dat het u op deze manier echt te veel is. ‘We kunnen dat gewoon niet meer op onze leeftijd en jonger worden we niet.’ Dat gesprek uit de weg gaan is uitstel van executie. „Het gedrag van de kleindochter afdoen als puberaal helpt van geen kant. De andere twee kinderen lijden waarschijnlijk ook onder haar gedrag. Vraag vooral aan uw kleindochter: ‘Waarom doe je zo? Hoe zou jij zelf willen dat het gaat?’ Daar moet ze ideeën over hebben. Vijftien jaar zijn en nog oppas hebben staan natuurlijk op gespannen voet.” Stijn Sieckelinck: „Het is problematisch dat uw zoon en schoondochter dat vele oppassen vanzelfsprekend vinden. Een keer weggeroepen worden voor zorgtaken is legitiem, voor werk al veel minder. „Het chagrijn van uw kleindochter kan hiermee te maken hebben. Misschien lijdt ze onder het feit dat pappa en mamma haar steeds ‘uitbesteden’. Er zijn voorbeelden van kinderen die zich door ouders in de steek gelaten voelen, en dat niet aan de ouders zelf laten merken, maar wel aan de andere zorgdragers. Dan gaat het niet om de mayonaise. „Een kind van 15 maakt andere ontwikkelstappen door dan een kind van 11. Daar hoort het af en toe opzoeken van conflict bij. Zeker wanneer er een diepere bron van ontevredenheid onder ligt. „Ga in gesprek met uw kleinkinderen zelf, en met uw kleindochter in het bijzonder. Vraag op een moment dat jullie het prettig hebben samen: ‘Wat vinden jullie eigenlijk van dat oppassen?’ Wees direct: ‘Vorige keer dat we bij jullie waren, viel ons op dat…’ Laat u niet weerhouden door puberaal oogrollen. U bereikt haar echt wel. „U laat zo niet alleen zien dat het normaal is om over deze zaken te praten, maar ook dat u als opa in de band met uw kleinkinderen wil investeren. Daarom begint het met introspectie van uw kant: wat voor opa wil u zijn voor uw kleinkinderen? Is daarin sprake van onvoorwaardelijkheid?” Bas Levering is oud-lector Algemene Pedagogiek. Stijn Sieckelinck is opvoedfilosoof en lector jongerenwerk aan de Hogeschool van Amsterdam. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/07/01/hoe-gaan-we-om-met-een-lastig-kleinkind-a4858299</guid>
      <pubDate>Mon, 1 Jul 2024 07:12:22 +0000</pubDate>
    </item>
    <item>
      <title><![CDATA[Hoe help ik mijn pleegzoon, die geen dingen doet waar hij geen zin in heeft?]]></title>
      <description><![CDATA[<p>‘Ik heb een lieve pleegzoon van 17”, schrijft een pleegmoeder. „Hij investeert niet in zichzelf. Hij heeft geen diploma, en zal ook dit jaar zijn mbo 2 niet halen. Hij doet geen dingen waar hij geen zin in heeft. Zodra hij ergens op aangesproken wordt, kapt hij ermee. Hij stopt met voetbal zodra hij een trainer ‘respectloos’ vindt, stopt met bijbaantjes zodra iemand hem aanspreekt op te laat komen. Hij gamet en ligt in bed. Dit heeft met een laag zelfbeeld te maken. Zijn ouders konden niet voor hem zorgen. Het enige waar hij respect voor heeft is geld. In het verleden is hij met justitie in aanraking geweest, maar sinds hij bij mij woont niet meer. Toch ben ik bang dat hij de misdaad in zal gaan. Wij hebben een goede band; hij komt af en toe een knuffel geven of halen en hij zegt ook dat hij mij het meest vertrouwt. Ik heb met adviezen, liefde en voorbeeldgedrag geprobeerd hem alternatieven te tonen, maar hij reflecteert niet op zijn eigen gedrag. Hij wil ook geen therapeutische hulp. Hoe kan ik hem helpen iets van zijn leven te maken? Ik ervaar weinig support van Pleegzorg.” Anneke Vinke: „Voor uw pleegzoon is de wereld geen veilige plek. Het belangrijkste is om de situatie te accepteren zoals hij nu is, en er voor hem te zijn. Vraag hem of hij wil onderzoeken wat er gebeurt, samen met u en eventueel een professional erbij. Wees niet veroordelend maar nieuwsgierig. „Waarom lukt het hem niet om naar school te gaan of zijn baantje vol te houden? Misschien weet hij niet hoe het moet? Misschien voelt hij dat het moeilijk gaat worden, en schaamt hij zich om hulp te vragen? Dan laat hij het mogelijk liever zelf gaan dan te worden weggestuurd. „Help hem om zijn eigen innerlijke dialoog te voeren via de ‘taal der delen’: een stukje van jou heeft er geen zin in, maar is er ook een stukje van jou waarvoor dat anders is? Vanuit die innerlijke dialoog en de wetenschap dat u hem niet laat vallen, kan hij voorzichtig in beweging komen. „Los het niet voor hem op, geef geen advies, maar blijf wel in contact met hem. Heb geduld.” Marga Akkerman: „Kinderen gedijen in een voorspelbare omgeving. Als je huilt, word je getroost; als je te ver gaat, word je teruggefloten; als je iets goed doet, krijg je lieve woordjes. Belangrijke signalen van warmte en zorgzaamheid. „Uw pleegzoon zal dit in zijn opvoeding gemist hebben, en heeft daardoor geen stimulans gehad om een ‘innerlijke organisatie’ op te bouwen. Mogelijk heeft hij een vaag idee ontwikkeld van wat je als een echte man hoort te doen, en dat is ‘niet met je laten sollen.’ Kritiek tast mede daardoor zijn gammele gevoel van eigenwaarde aan. „Het is prachtig dat hij u durft te vertrouwen. Hij heeft geen behoefte aan het ophalen van zijn geschiedenis en dat is een prima uitgangspunt. Ga met hem in gesprek over wat nu nodig is want zijn leven staat niet stil. Een huis bouw je op goede fundamenten. Wil hij die samen met u gaan aanpakken? „Dat betekent dat u met hem afspraken wil maken. ‘Afspraak is afspraak’ is een belangrijk fundament. Elke dag naar school gaan ook. Zijn er mannelijke docenten die hem extra positieve aandacht kunnen geven? En wat kan hij bijdragen aan het huishouden? „Deze benadering zal niet meteen succes hebben. Zoek voor uzelf een professionele gesprekspartner om uw verhaal kwijt te kunnen.” Anneke Vinke is psycholoog. Zij heeft een praktijk voor adoptiegerelateerde vraagstukken. Marga Akkerman is niet-praktizerend klinisch jeugdpsycholoog en -psychotherapeut. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/06/24/hoe-help-ik-mijn-pleegzoon-a4857503</guid>
      <pubDate>Mon, 24 Jun 2024 07:12:22 +0000</pubDate>
    </item>
    <item>
      <title><![CDATA[Hoe praat ik met mijn kinderen over seks?]]></title>
      <description><![CDATA[<p>„Hoe begin je met je kinderen over seksualiteit te praten? Ik ben co-ouder van een zoon van elf en een dochter van zeven. De kinderen weten wel waar baby’s vandaan komen, maar er is veel meer over seksuele gevoelens te vertellen. Ik heb twee versies van de boeken Maar hoe dan?! gekocht, voor een jonger en ouder kind, en die in de kast gezet. Nul animo, terwijl ze andere boeken verslinden. Het lijkt nooit het juiste moment. ’s Avonds zijn we moe, en willen de kinderen uit een ander boek voorgelezen worden. In het weekend willen we daarover op de gezellige momentjes met mijn nieuwe partner en ons jongste kind ook niet praten. Terwijl er wel al seksuele dingen beginnen te spelen, merken we. En ze horen ook al de seksteksten van rapper Boer Harm. Hoe bouw je zo’n conversatie op? En wat is het verschil in aanpak tussen een zeven- en tienjarige?” Daphne van de Bongardt: „Op deze leeftijden spelen er inderdaad al seksuele gedachten, gevoelens en soms ook gedragingen. Breek het gesprek open door te benoemen dat u zelf ook ooit jong was, en toen ook met dit soort dingen hebt geworsteld. Bijvoorbeeld: ‘Toen ik zo oud was als jij, voelde ik me soms best wel … / had ik voor het eerst … / had ik een vriendin op school die… / vertelde mijn moeder …’ Dat verkleint de afstand. Let op dat u hierbij niet te veel intieme details deelt. „Stel regelmatig vragen om zicht te houden op hun belevingswereld, zoals: ‘Gaat Boer Harm ook rond in jouw vriendengroep? Wat vind jij eigenlijk van die teksten?’ En meer algemeen: ‘Je weet dat je altijd bij mij terecht kunt als je vragen hebt over relaties, liefde of seksualiteit?’ „Goede momenten voor dit soort vragen zijn op de fiets of in de auto, tijdens het eten of de afwas, of bij het naar bed brengen. Wissel elkaar daarin als opvoeder af. „Geef mee dat seks ook iets positiefs kan zijn, want dat komt niet altijd naar voren in de lessen op school of in de mediacontent die ze zien. Maak af en toe een opmerking zoals: ‘Verliefd zijn, verkering hebben of seks kan heel leuk zijn hoor!’ „Blijf vooral boeken over deze onderwerpen in de kast zetten. Die lezen ze privé, als zij er klaar voor zijn en u niet kijkt.” Belle Barbé: „Seksuele voorlichting wordt vaak gezien als dat ene gesprek, maar ik praat liever over ‘seksuele opvoeding’. Het gaat om veel kleine momenten van vaak maar een paar zinnetjes. U kunt van alles als aanleiding gebruiken om iets over seksualiteit te vertellen. Laatst vroeg mijn eigen vijfjarige bijvoorbeeld: ‘Hoe plast een duif?’ En kon ik antwoorden: ‘Een duif heeft één gat, en wij drie, waar plas, poep en een baby uitkomen.’ „Het is goed om het jong bespreekbaar te maken, want dan heb je ze tegen de tijd dat ze het niet meer van jou willen horen, toch veel kunnen meegeven. En daardoor weten ze ook dat ze altijd bij jou kunnen aankloppen met vragen. Dat heb je liever dan dat ze die gaan opzoeken op internet. „Mooi dat u jeugdboeken over seksualiteit in huis heeft. Maar leg ze op een plek waar uw kinderen ze kunnen pakken zonder dat anderen het zien, zoals op hun eigen kamer of op de wc.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/06/17/hoe-praat-ik-met-mijn-kinderen-over-seks-a4856697</guid>
      <pubDate>Mon, 17 Jun 2024 07:12:22 +0000</pubDate>
    </item>
    <item>
      <title><![CDATA[Waarom laat mijn 15-jarige alles slingeren?]]></title>
      <description><![CDATA[<p>Moeder: „Waarom laat mijn zoon (15) alles slingeren, met als gevolg dat hij niks kan vinden als hij bijvoorbeeld naar school/scouting/atletiek moet? Dankzij mij komt hij dan toch nog op tijd, maar hij laat mij in de stress achter. Want ik heb hem weer geholpen met het smeren van zijn brood en het zoeken en klaarleggen van spullen. Ik zie dit gedrag nu ook bij onze elfjarige ontstaan. ‘Je moet het loslaten’, hoor ik steeds van andere ouders. Waarmee ze bedoelen: je kinderen zelf de gevolgen laten ondervinden, en niet inspringen als je het mis ziet gaan. Maar hoe leer je dat als ouders, ‘loslaten’?” Marga Akkerman: „Tijdens de puberteit ervaren tieners grote veranderingen in lichaam en brein, waardoor plannen en organiseren extra inspanning vraagt. We noemen dat ‘puberchaos’. Opmerkelijk is dat het ze gemakkelijker afgaat als ze iets wél leuk en belangrijk vinden. Uw zoon geeft kennelijk nog minder prioriteit aan de activiteiten die u noemt, én is gewend dat u de planning en organisatie voor hem doet, waardoor hij toch op tijd komt. „In plaats van steeds bij te springen, kunt u beter energie steken in het samen met hem opzetten van een dagelijkse en wekelijkse planning. Bespreek samen: wat is de beste tijd om zijn schooltas in te pakken? Wat moet hij doen zodat zijn sportkleding gewassen in zijn sporttas klaar ligt? Maak een vaste afspraak over wie zijn broodtrommel vult. En dan ook meteen over wat er met de gebruikte trommel gaat gebeuren. „Laat hem deze planning op papier zetten. Vindt hij het prettig dat u hem helpt herinneren – ‘heb je je tas al ingepakt, liggen je sportkleren in de wasmand?’ – of wil hij dat u zich er vooral niet mee bemoeit? „Op deze manier neemt hijzelf de verantwoordelijkheid voor het goed georganiseerd op tijd komen, en ligt die niet meer bij u. Dat betekent dus ook dat de gevolgen voor hem zijn. Complimenteer hem vooral als het gelukt is! Waarschijnlijk lukt het hem niet in één keer. Ga dan niet gestresst helpen zoeken, maar kijk achteraf met hem terug waar het niet helemaal goed ging. „Deze aanpak is meteen een goed voorbeeld voor de elfjarige, die de kunst kan afkijken.” Tischa Neve: „Dit past helemaal bij de leeftijd. Er is bij die pubers nogal veel in ontwikkeling. Bovendien moeten ze tegenwoordig op die leeftijd al erg veel, én worden ze voortdurend afgeleid door hun smartphones. „Ik zou niet willen spreken van ‘loslaten’ maar van ‘liefdevolle ondersteuning’. Het gaat om een balans zoeken tussen praktische hulp en uw zoon de gevolgen laten ervaren van zijn eigen gedrag. Praat met hem over wat hij lastig vindt. ‘Wat lukt nog niet, wat heb je nodig? Hoe kunnen we dat organiseren?’ Helpt het als er een wasmand op zijn kamer komt, zodat hij zijn spullen meteen in de was kan gooien? Vraag hem wat u als moeder hierin voor hem kunt betekenen. Maak daar samen afspraken over. „Laat hem op onschuldige momenten de consequenties ervaren als hij te laat komt, bijvoorbeeld op school of een training. Maar help hem wel als hij te laat dreigt te komen voor een toets, of als zijn team een uitwedstrijd heeft. „Zie er vooral ook de lol van in. Deze pubers zitten nog zo tussen tafellaken en servet. Het gaat weer voorbij.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/06/10/waarom-laat-mijn-15-jarige-alles-slingeren-a4855932</guid>
      <pubDate>Mon, 10 Jun 2024 07:12:23 +0000</pubDate>
    </item>
  </channel>
</rss>
