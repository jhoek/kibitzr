<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Gezellig die kraamvisite. Maar wat doe je als andermans kinderen veel te druk zijn?]]></title>
      <description><![CDATA[<p>Oma: „Mijn dochter en schoonzoon zijn onlangs ouders geworden van een prachtige dochter, waarbij mijn dochter met een keizersnee is bevallen. Ze wonen in een klein appartement en besloten daarom, in plaats van een kraamborrel, de kraamvisite na een paar weken in kleine groepjes uit te nodigen.” „Hun vrienden maakten er meteen een familie-uitje van. Echtparen kwamen met al hun kinderen langs, die vervolgens de hele tent op stelten zetten. Lopen over de vensterbanken om vanaf daar op de bank te springen alsof het een trampoline was en via een koprol over de salontafel op het tapijt te eindigen. Zelf in de keuken beschuiten staan smeren, en naar binnen werken. Wat een lol. Mijn dochter en schoonzoon waren verbijsterd. De ouders zelf grepen niet in. In hoeverre kun je andere kinderen corrigeren als de eigen ouders erbij zijn?” De rubriek Opgevoed is anoniem, omdat moeilijkheden in de opvoeding gevoelig liggen. Naam en woonplaats zijn bij de redactie bekend. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Liesbeth Groenhuijsen: „‘Corrigeren’ is een harde term. In het huis van uw dochter en schoonzoon gelden gewoon hun regels. Dus natuurlijk kunnen ze zeggen: ‘Wat gezellig dat jullie er zijn! Van harte welkom. We willen jullie alleen vragen onze nieuwe spullen nog even heel te houden, dus liever geen geklim en gespring. Ook is het nog een beetje te druk voor ons zo net na de bevalling.’ Zo’n verbindende manier van praten is veel lichter dan corrigeren.” „Voor de springende kinderen zijn het wijze lessen. Ze hebben geen kwaad in de zin en als je dat op een vriendelijke manier uitlegt, leren ze al jong om rekening te houden met andermans regels, eigendommen en omstandigheden.” „Mocht de boodschap op die manier niet overkomen, zou ik niet de kinderen zelf aanspreken maar het via de ouders doen. Neem de betreffende vader of moeder dan wel even apart. ‘Ik snap dat je kinderen even lekker willen spelen, maar voor ons is het echt te druk zo.’” „Vaak verandert er iets in de vriendenkring als mensen kinderen krijgen. Dan zie je dat er nieuwe groepjes van jonge ouders ontstaan die er eenzelfde soort regels en pedagogische visie op nahouden. Daarin vindt vanzelf een selectie plaats.” Louis Tavecchio: „Opa’s en oma’s van uw en mijn generatie, vaak zelf opgegroeid in grote gezinnen, zijn regelmatig verbaasd dat er niet openlijk wordt ingegrepen als kinderen een grens over gaan. Ooit hoorde je dan gewoon: ‘Hé, houd daar onmiddellijk mee op!’ Dat is echt een generatieverschil.” „Bij hedendaagse ouders ligt kritiek op de opvoeding heel gevoelig. Zij zijn snel gekrenkt als ze in het openbaar op het gedrag van hun kinderen worden aangesproken. Het is verstandig om daar diplomatiek in te zijn.” „Uw schoonzoon had in deze situatie best een van de aanwezige ouders apart kunnen nemen, en zeggen: ‘Goh, mijn vrouw is net bevallen met een keizersnede, het is allemaal nog een beetje spannend, mag het iets rustiger?’” „Een afleidingsmanoeuvre kan ook werken. ‘Er is een speelplaatsje hier beneden, waar de kinderen lekker kunnen bewegen, dan hoeven ze ook niet stil te zitten. Zal ik die even laten zien?’ Jonge kinderen zijn nu eenmaal levendig en lawaaiig. Het is heel normaal dat in dergelijke situaties één van de ouders alle kinderen meeneemt om een balletje te gaan trappen. Mocht u als oma aanwezig zijn, kunt u dat ook een van de ouders influisteren.” „Een kraambezoek bij ouders in deze omstandigheden mag hoe dan ook hooguit anderhalf uur duren. Misschien valt er in dit kleine appartement toch wel een speelhoekje te maken met wat puzzels, kleurplaten en lego om die korte tijd samen leuk te kunnen doorkomen.” Liesbeth Groenhuijsen is klinisch pedagoog. Louis Tavecchio is emeritus hoogleraar gezinspedagogiek aan de Universiteit van Amsterdam. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/17/gezellig-die-kraamvisite-maar-wat-doe-je-als-andermans-kinderen-veel-te-druk-zijn-a4912682</guid>
      <pubDate>Mon, 17 Nov 2025 07:12:38 +0000</pubDate>
    </item>
    <item>
      <title><![CDATA[Wat geven we de aanhang met kerst?]]></title>
      <description><![CDATA[<p>Opa: „Mijn vrouw en ik geven onze zes jongvolwassen kleinkinderen (tussen 19 en 25 jaar oud) met kerst een envelopje met geld, meestal honderd euro. We weten dat de kinderen dat geld goed kunnen gebruiken. Nu komen ze op de leeftijd dat ze relaties krijgen. Sommige vrienden en vriendinnen komen al een paar jaar mee met de feestdagen. Eerst gaven we deze ‘aanhang’ een kleinere attentie, ook omdat honderd euro per persoon voor ons best veel geld is. Maar deze jongeren beginnen nu ook als eigen te voelen. Geven we iedereen hetzelfde? Ook als dat betekent dat het bedrag voor iedereen dan lager wordt?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Ad Kil: „U geeft uw kleinkinderen uit aardigheid een geldbedrag. En wat mooi dat het contant is, en van knisperend papier! Niet zo’n saai Tikkie.” „Uw kleinkinderen hebben er geen recht op, het is een cadeautje. Als u een jaar wat minder te besteden heeft, moeten ze er niet op kunnen rekenen.” „De aanhang hetzelfde willen geven, betekent gesodemieter. Krijgt de vriendin van de kleinzoon die net een maand verkering heeft dan hetzelfde als de vriend die al vijf jaar met de kleindochter gaat? Wat als het ondertussen maanden is uitgeweest, en net weer aan?” „Zelfs als u zou zwemmen in het geld, zou ik het nog niet doen. Ik zou het houden bij de volgende regel: ‘Als ik dit geld heb, geef ik het alleen aan mijn kleinkinderen.’ Uw geschenk is namelijk een symbolische bevestiging van de unieke en onvervangbare band die u met uw kleinkinderen heeft. In een dergelijke ‘verticale schenkrelatie’ gaat het envelopje van oud naar jong. Andersom zou ondenkbaar zijn.” „Uw kleinkinderen kunnen van dat geld uiteraard iets samen met hun partner doen, uiteten bijvoorbeeld, maar dat zou ik er zeker niet bij vertellen.” Bas Levering: „Ooit hoorden cadeautjes bij Sinterklaas en niet bij Kerst. Door Amerikanisering en commercialisering zijn de kerstgeschenken onze kant opgekomen. Het gesloten envelopje zelf is een van oorsprong Aziatische schenktraditie: discreet en praktisch. Dat deze kerstgift voor grootouders een alom geaccepteerd gebruik is geworden, wil niet zeggen dat zo’n envelopje nu eenmaal bij Kerst hoort, of een verplichting zou zijn.” „Uw motief is dat de kleinkinderen het geld goed kunnen gebruiken, maar dat zou pleiten voor verschillende bedragen per kind. De een heeft het absoluut niet nodig, de ander juist heel erg. Allemaal hetzelfde bedrag voorkomt vanzelfsprekend problemen.” „Het hoeft dus allemaal niet, maar het is een groot genoegen om te geven en die blije reacties te zien, of ze nu 10 jaar oud zijn, of 35.” „Wat de aanhang betreft: u kunt ervoor kiezen om uw gevoel te volgen, het is tenslotte uw cadeau. U kunt het voor de kerstdagen ook gewoon met uw kleinkinderen bespreken. Zo geheim is die attentie natuurlijk ook weer niet.” „Zorg er in ieder geval voor dat u uw relatie met de aanhang niet belangrijker maakt dan die tussen uw kleinkind en die vriend of vriendin zelf. Met relaties van jongeren tussen de 19 en 25 jaar kan nog van alles gebeuren. Een breuk is voor de ouders en grootouders vaak nog een grotere teleurstelling dan voor het kind zelf, zó eigen was de aanhang geworden.” „Voorkom hoe dan ook dat u een ingewikkelde administratie moet gaan bijhouden terwijl u alleen maar iets aardigs wilt doen. Houd het eenvoudig.” Ad Kil is pedagoog en emeritus hoogleraar aan de Nyenrode Business Universiteit. Hij is mede-auteur van De gouden rugzak: Handboek voor vermogende families. Bas Levering is oud-lector Algemene Pedagogiek. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/10/wat-geven-we-de-aanhang-met-kerst-a4912102</guid>
      <pubDate>Mon, 10 Nov 2025 07:12:39 +0000</pubDate>
    </item>
    <item>
      <title><![CDATA[Hoe beschermen we onze kinderen tegen online seksuele content?]]></title>
      <description><![CDATA[<p>Moeder: „We hebben drie jonge dochters. Een tijdje geleden vroeg die van negen of haar vader en ik wel eens aan een bepaald soort seks deden. Ze had er plaatjes van gezien online. We hebben toen een boek over seksuele voorlichting aangeschaft waar mijn partner en ik om de beurt uit voorlezen. Een paar dagen later trof ik haar huilend op haar kamer met de iPad in haar handen. Ze had ‘seksen’ ingetikt, en was geschrokken van wat ze gezien had. Hoe beschermen we onze dochters tegen deze content?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Remco Pijpers: „Het internet barst van de fantastische plekken. Je kunt ronddwalen door het videoarchief van NASA, je eigen eregalerij samenstellen bij het Rijksmuseum, tv-beelden van vroeger bekijken bij Beeld en Geluid. Met de app SoortSafari van Het Klokhuis herken je dieren en planten in je buurt, en in het Sound Effect Archive van de BBC vind je vrij te gebruiken geluiden – handig voor als je met je klas een podcast wilt maken.” „Maar tussen die plekken door stroomt een open riool. U kunt uw dochters daartegen beschermen door filters te installeren, bijvoorbeeld ‘Schermtijd’ op Apple-apparaten en ‘Family Link’ op Android. De app Chatlicense, een Nederlands product, is ook heel geschikt. Schadelijke inhoud wordt weggehouden terwijl digitale kwaliteit juist wordt ontsloten. Via Chatlicense worden kinderen bovendien op een speelse manier mediawijs gemaakt.” „Seksuele opvoeding is ook internetopvoeding. Want hoe goed u er ook in slaagt ze bij het open riool weg te houden, het is niet ondenkbaar dat ze seksuele beelden toegestuurd krijgen als ze ouder worden. Of die toch gaan zoeken. Praat daar thuis over. Wat ze online tegenkomen is doorgaans niet hoe het in het echte leven gaat.” „Overleg ook met school. Mogen kinderen via het internet overal bij? Krijgen ze les in mediawijsheid? Kinderen hebben er baat bij dat ouders en school eenzelfde online beleid voeren.” Belle Barbé: „Goed dat u met een voorlichtingsboek bent begonnen, want kinderen van deze leeftijd hebben vaak al vragen over seksualiteit, ook als ze geen beelden online hebben gezien. Ze zijn de wereld aan het verkennen, en seks hoort daarbij. Ze zijn op die leeftijd vooral geïnteresseerd in het biologische aspect ervan.” „Het is dus niet gek dat uw dochter online op zoek gaat naar informatie. Maar ook kinderen die er niet mee bezig zijn, krijgen ermee te maken. Ik hoorde over kinderen die ‘handboeien’ hadden ingetikt omdat ze ‘politietje’ wilden spelen, en na twee klikken op een sekssite terechtkwamen. Wanneer kinderen die beelden niet snappen, kunnen ze die als agressief ervaren. Dat verklaart waarschijnlijk de schrik bij uw dochter.” „Alleen filters plaatsen is niet genoeg. Vóór kinderen toegang op het internet krijgen, spreek je door wat ze kunnen doen als ze beelden zien waarvan ze schrikken. Hoe klik je weg? Naar wie ga je toe om dat te vertellen? Het valt me op dat ouders in de fysieke wereld heel voorzichtig zijn met kinderen, terwijl ze voor de online wereld nauwelijks instructies meegeven.” „Wat fijn dat uw dochter met deze vragen gewoon naar u toe komt. Plaats wat ze gezien heeft in een volwassen context. Zeg: ‘Die beelden zijn niet voor jouw leeftijd gemaakt, dat zijn dingen die volwassenen soms doen.’” „Knoop aan tafel regelmatig het gesprek aan over het online leven van uw dochters, bijvoorbeeld door te vragen: ‘Wat is het gekste dat jullie gezien hebben deze week?’” Remco Pijpers is specialist onderwijs, jeugd en technologie bij Kennisnet. Belle Barbé is als pedagoog gespecialiseerd in seksuele vorming en auteur van ‘100 antwoorden bij seksuele opvoeding’. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/03/hoe-beschermen-we-onze-kinderen-tegen-online-seksuele-content-a4911495</guid>
      <pubDate>Mon, 3 Nov 2025 07:12:39 +0000</pubDate>
    </item>
    <item>
      <title><![CDATA[Hoe zorgen we dat onze 14-jarige cognitief uitgedaagd blijft?]]></title>
      <description><![CDATA[<p>Moeder: „Hoe zorgen we ervoor dat onze zoon voldoende cognitief uitgedaagd blijft? Onze zoon van veertien heeft een asynchrone ontwikkeling. Toen hij acht jaar oud was, had hij de cognitieve vermogens van een kind van zestien, en de emotioneel-motorische vermogens van een kind van zes. Hij heeft zo veel slechte ervaringen in het regulier onderwijs dat hij niet meer naar school gaat en thuisonderwijs volgt. Hoe zorgen we ervoor dat hij cognitief uitgedaagd blijft, als hij zich in een reguliere leeromgeving zo snel onveilig voelt?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Wendy van Bohemen: „Een dergelijke asynchrone ontwikkeling – veel voorkomend bij hoogbegaafdheid – is in het reguliere onderwijs niet makkelijk te begeleiden. Als kinderen bij wijze van spreken verschillende leeftijden in zich hebben, is dit probleem niet opgelost met alleen het aanbieden van moeilijkere stof. Dan gaat het vanaf de basisschool al scheef lopen op het gebied van werktempo, gym, het beheersen van impulsiviteit. Dit zet de ontwikkeling onder spanning, met als mogelijke gevolgen faalangst of onhandig gedrag.” „Als uw zoon kan leren via methodes met lesboeken zijn er wel online onderwijsmogelijkheden, maar misschien staat hij hier zo ver vanaf dat onderzoekend leren passender is. Bijvoorbeeld door samen vragen uit te diepen die aansluiten bij zijn interesses.” „Er zijn verschillende centra die zich richten op de begeleiding van ervaringsgericht leren, waarbij een jongere gecoacht wordt door mensen die zijn denkproces begrijpen. Bijvoorbeeld Digibende en Spirare. Gelukkig is het niet meer zo dat je alleen via de reguliere onderwijsroute aan een baan kunt komen, en kunnen zulke centra ook helpen bij een zinvolle leerontwikkeling en toekomstperspectief.” „Het zou wenselijk zijn een hulpverlener te zoeken met kennis van uitgevallen hoogbegaafde jongeren. Die kan ook meedenken over de behandeling van nare ervaringen, en het gevoel van onveiligheid van uw zoon.” Damiët Truijens: „Steeds meer kinderen en jongeren lopen door een asynchrone ontwikkeling vast in het regulier onderwijs. Er is in veel gevallen een problematisch verschil ontstaan tussen de cognitieve vermogens – kunnen denken en leren – en praktische en sociaal-emotionele vaardigheden, zoals aan je lunchpakket denken, je gymspullen meenemen, vrienden maken. Dat noemen we ‘psychische vermogens’.” „De druk op cognitieve prestaties wordt in onze maatschappij steeds hoger. Onderzoek laat zien dat als een kind zo’n groot deel van de aandacht en energie besteedt aan denken en leren, dit ten koste gaat van de praktische en sociaal-emotionele ontwikkeling. Die staat ook onder druk door het hoge dagelijkse levenstempo waardoor kinderen nauwelijks tijd hebben om praktische vaardigheden te oefenen. Er is te weinig tijd om te rommelen, iets te proberen. Mentale rustmomenten worden ingevuld met digitale activiteiten, zoals gamen.” „Als kinderen gebrekkige psychische vaardigheden hebben, ontstaat er chronische stress en een tekort aan basisveiligheid. Daardoor kan het neurologisch zenuwstelsel onvoldoende rijpen. Cognitieve succeservaringen, zoals hoge cijfers halen of ver vooruit zijn in lesstof, kunnen dan een overlevingsstrategie worden om faalervaringen te vermijden.” „Bij uw zoon hoeven in eerste instantie niet de cognitieve vermogens verder uitgedaagd te worden, maar de praktische en sociaal-emotionele. Niet het IQ maar de psychische ontwikkeling bepaalt uiteindelijk of je het zelfstandig kunt redden in het leven.” „Bedenk samen met uw kind kleine praktische en sociaal-emotionele uitdagingen als onderdeel van zijn dagprogramma, die zó goed passen bij zijn ontwikkelingsfase dat je zeker weet dat hij kleine succeservaringen gaat opdoen. Ministapjes, zoals een keer boodschappen doen, of iemand een appje sturen hoe de vakantie is geweest. Zo kan hij meer autonomie, weerbaarheid en zelfvertrouwen ontwikkelen, als basis voor zijn andere talenten.” Wendy van Bohemen is als neuropsycholoog verbonden aan HIQ Expertisecentrum Hoogbegaafdheid. Damiët Truijens is gezinstherapeut en grondlegger van BOAM-zelfdiagnostiek. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/27/hoe-zorgen-we-dat-onze-14-jarige-cognitief-uitgedaagd-blijft-a4910755</guid>
      <pubDate>Mon, 27 Oct 2025 07:12:40 +0000</pubDate>
    </item>
    <item>
      <title><![CDATA[Hoe behouden ouders de regie, wanneer hun kind door meerdere partijen wordt opgevoed?]]></title>
      <description><![CDATA[<p>Oma: „Mijn dochter en schoonzoon hebben sinds kort een prachtige dochter. Ze hebben beiden een veeleisende baan. De opvang gebeurt straks door vier partijen: door de ouders zelf, de schoonouders van mijn dochter, het kinderdagverblijf en door mij. „Hoe krijg je die opvoeding synchroon? Hoe maak je gezamenlijk afspraken over slaaptijden, wanneer en wat te eten – suiker, groente, snacken – over wel of niet in een box, tafelmanieren, iemand laten uitspreken, noem maar op? Als startpunt voor een gesprek heb ik de ouders het boek gegeven van de Amerikaanse schrijfster Pamela Druckerman, Franse kinderen gooien niet met eten. Niet om mijn filosofie op te dringen, maar als discussiestuk.” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Bas Levering: „De verhouding tussen grootouders en kleinkinderen is in deze tijd een heel bijzondere. Veel grootouders zijn zeer betrokken en verzorgen feitelijk een deel van de opvoeding. De intieme band die er tussen hen en de kleinkinderen ontstaat is ongekend. Toch hebben ze geen bijzondere rechten. „Ouders en grootouders kennen elkaars opvoedideeën over het algemeen vrij goed. De ouders zijn door die van de grootouders heen gegaan. Als er verschillen zijn in opvattingen, staan die de ouders helder voor de geest. „Het is de vraag of je overal afspraken over moet maken. Die over slapen en eten – met de opvattingen van de ouders als uitgangspunt – zijn essentieel. Voor het overige kunnen de kleinkinderen de verschillen goed aan. Ze leren per situatie waar ze wel en niet met de schoenen op de bank mogen. „Maak van de afstemming geen zakelijke onderhandeling. Er valt zoveel te genieten in het gesprek over hoe de ontwikkeling van de kinderen verloopt. Het lijkt beter naar bevind van zaken te handelen en tijdig aan de bel te trekken als iets niet goed loopt. „Discussies over de opvoeding zijn fascinerend, de vraag is of het boek van Druckerman een goede start vormt. U zegt zelf uw opvoedideeën niet te willen opdringen, maar met deze Franse opvoeding, gezien door Amerikaanse ogen, levert u die filosofie toch. Het lijkt me beter uw dochter en schoonzoon te vragen hoe u hen kunt steunen in hun opvoedingsproject.” Amaranta de Haan: „Wat mooi dat er zoveel mensen rondom dit kind staan. En wat goed dat u er zo bewust mee bezig bent. Voor de ontwikkeling van kinderen is zo’n brede pedagogische basis, waarin het van alle kanten iets aangereikt krijgt, heel belangrijk. Verschillen in aanpak zijn voor kinderen eerder verrijkend dan lastig. Vaak is het voor de volwassenen moeilijker om die verschillen te verdragen dan voor de kinderen. „Volg als uw kleindochter nog heel jong is wel het dagritme dat uw dochter en schoonzoon thuis hanteren. Zij zullen dat ook afgestemd hebben met de kinderopvang, die over het algemeen een duidelijk protocol hebben. Voor de overdracht is een schriftje of app handig. „Voor een baby is enige consistentie in het aantal verzorgers wel belangrijk. Bijna iedere dag iemand anders is onrustig. Kijk of jullie het in het begin zo kunnen verdelen dat dezelfde mensen in één week wat vaker oppassen. Bijvoorbeeld dezelfde grootouders twee dagen per week, en dan eens in de veertien dagen. „Ontzettend leuk om met de mensen om uw kleindochter heen boeken te lezen over opvoeding. Ik zou voor die boekenclub ook aanraden Een kind heeft vele moeders, van Sarah Blaffer Hrdy, en Jagen, verzamelen, opvoeden van Michaeleen Doucleff.” Bas Levering is oud-lector Algemene Pedagogiek. Orthopedagoog Amaranta de Haan is als bijzonder hoogleraar Versterking van de pedagogische basis verbonden aan het Nederlands Jeugdinstituut en de Rijksuniversiteit Groningen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/20/hoe-behouden-ouders-de-regie-wanneer-hun-kind-door-meerdere-partijen-wordt-opgevoed-a4909895</guid>
      <pubDate>Mon, 20 Oct 2025 07:12:40 +0000</pubDate>
    </item>
    <item>
      <title><![CDATA[Hoe help ik mijn 19-jarige met haar paniek?]]></title>
      <description><![CDATA[<p>Moeder: „Onze dochter van 19 kampt met angst- en paniekaanvallen. Ze wordt daarvoor behandeld, maar belt toch regelmatig als het weer mis is. Ze is vaak heel somber omdat ze die aanvallen heeft. Het is nu ongeveer een jaar aan de gang. Het hangt denk ik samen met de grote veranderingen in haar leven (studeren in een andere stad).” „Toch past haar opleiding haar wel. Ik kalmeer haar met: ‘Kijk naar de horizon, adem rustig’, en probeer zoveel mogelijk te luisteren en zo min mogelijk raad te geven. Ze moet al zoveel, ook van zichzelf. Maar niet steeds zeggen: ‘Zou je niet eens …’ is best lastig. Het lijkt vooral getriggerd te worden door lessituaties en de angst dat ze iets niet kan, dat ze niets toevoegt en dat alle anderen beter zijn. Hoe help ik haar het beste?” Anke Klein: „U staat hier als ouder niet alleen in. Veel studenten hebben last van paniek en somberheid. Bij grote levensveranderingen, zoals studeren en uit huis gaan, wordt een gevoeligheid daarvoor extra getriggerd. Zo’n life event is spannend voor een jongere.” „Als een kind in paniek belt, is het fijn als de ouder de tijd neemt, en rustig luistert. Als wat ze zegt en voelt niet wordt gebagatelliseerd, of meteen gefixt hoeft te worden. U doet dat al heel mooi.” „U kunt nog overwegen op een rustig moment met uw dochter te overleggen hoe u haar het best kunt ondersteunen. Probeer er vragenderwijs achter te komen wat ze daar zelf in nodig heeft.” „We weten uit onderzoek dat het bij somberheid en angst helpt om leuke dingen te doen samen. U kunt voorstellen om samen te winkelen, ergens thee te drinken, of iets anders dat jullie graag samen doen.” „Is er iemand die u hierin kan begeleiden? Dit vraagt namelijk best iets van ouders. U zou bijvoorbeeld met uw huisarts kunnen overleggen.” Tischa Neve: „Goed dat uw dochter professionele hulp heeft. Voor jongeren die angstig zijn afgesteld, is dit een pittige tijd. De maatschappij vraagt veel van ze. Ook bestaat er een vermoeden dat de coronatijd een deel van deze leeftijdsgroep wat wiebeliger heeft gemaakt.” „Wat mooi dat ze u belt op zo’n moment, dat betekent dat ze zich bij u veilig voelt. Praat rustig, adem rustig, gebruik verbindend taalgebruik: ‘Ik ben er lieverd.’ Door die co-regulatie komt uw dochter tot rust. Overtuigen dat ze nergens bang voor hoeft te zijn, of wijzen op prestaties heeft op dat moment geen zin. Ze registreert dergelijke boodschappen niet. Haar brein staat in de alarmstand.” „Check in bij uzelf als ze belt: hoe zit ik er zelf bij? Ben ik in staat kalmte over te brengen, of ben ik zelf volledig overprikkeld?” „U kunt zodra ze rustiger is in het gesprek de dingen noemen die haar eerder hielpen. Bijvoorbeeld: ‘Vorige keer hielp het je om lekker te gaan wandelen.’ Spreek af dat ze even appt als ze zich weer beter voelt, al is het een emoticon.” „Op een rustiger moment kunt u met haar praten over haar overtuigingen. U kunt dan ook zeggen dat u het zo naar vindt dat ze het moeilijk heeft, dat u het graag zou willen wegnemen. U kunt uw dochter vragen: ik wil er graag zijn voor jou, wat heb je nodig op zo’n moment? En heb je daarover nog iets meegekregen uit de therapie?” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/14/hoe-help-ik-mijn-19-jarige-met-haar-paniek-a4909482</guid>
      <pubDate>Tue, 14 Oct 2025 07:12:40 +0000</pubDate>
    </item>
    <item>
      <title><![CDATA[Hoe weeg ik een nanny tegen andere vormen van opvang?]]></title>
      <description><![CDATA[<p>Moeder: „Hoe beïnvloedt het hebben van een nanny de ontwikkeling van mijn kinderen? Mijn partner en ik hebben voor onze kinderen (5 en 6) jaarlijks wisselende inwonende nanny’s. Ze spreken Nederlands. Mijn kinderen krijgen meer rust en continuïteit doordat ze minder naar de buitenschoolse opvang hoeven. Ik kan hen als ouder op de momenten dat ik vrij ben meer aandacht en tijd geven, omdat de huishoudelijke taken uit handen worden genomen.” „Hoe weeg ik deze voordelen ten opzichte van andere vormen van opvang? En wat heeft uiteindelijk het meest positieve effect op hun welzijn en ontwikkeling?” Roseriet Beijers: „Voor jonge kinderen is het fijn om met een klein groepje een vaste band op te bouwen. Een nanny biedt stabiliteit; bij een bso heb je mogelijk meer wisselingen in personeel. Er zijn bso’s die jarenlang dezelfde groepsleiders hebben op dezelfde dagen, maar er zijn er ook waar het personeel vaak wisselt.” „Of een bso passend is, hangt ook van uw kind af. Sommige kinderen zijn na een schooldag moe. Voor hen is het niet ideaal om dan nog te moeten spelen met kinderen die mogelijk ook vermoeid zijn. Andere kinderen kunnen het juist weer heel leuk vinden om zo de dag af te sluiten.” „Het hangt ook van uw gezin af. Een nanny kan in een druk gezin veel rust brengen, juist omdat die huishoudelijke taken doet, en kan halen en brengen. Zeker als ouders veeleisende of onregelmatige banen hebben.” „Organiseer wel dat uw kinderen met leeftijdgenootjes kunnen spelen, bijvoorbeeld door in het weekend met ze naar de speeltuin te gaan.” „Kinderen hebben naast hun ouders baat bij volwassenen waarvan ze op aan kunnen. De hechte band met een nanny die er altijd is, het kind goed kent en reageert als er iets aan de hand is, weegt op tegen het nadeel van de jaarlijkse wisselingen. Het effect van die wisselingen mag je relativeren. Veel kinderen zien hun leerkracht misschien wel meer dan de eigen ouders, en daar nemen ze ook weer afscheid van. Leren omgaan met afscheid hoort ook bij de ontwikkeling.” Marga Akkerman: „De ontwikkeling van kinderen lees je dagelijks aan ze af, dat is niet iets dat zich pas in de toekomst manifesteert. Als ze nu een gelukkige indruk maken, mag u daarop vertrouwen.” „Het voordeel van een nanny is dat je zelf iemand kiest die bij het gezin past en bij je opvoedfilosofie. Uw kinderen hebben na schooltijd meer vrijheid met wie en waar ze gaan spelen, en u heeft zelf meer gelegenheid om aandacht aan de kinderen te besteden.” „Bij de bso kunnen kinderen samen avonturen beleven, met begeleiders, die ook er voor zorgen dat ze sociaal veilig zijn. Hoe prettig het daar is, hangt van de begeleiding af. Voor u kost het meer tijd om uw aandacht voor de kinderen te organiseren.” „De manier waarop na school voor kinderen wordt gezorgd maakt voor de meeste kinderen zelf uiteindelijk niet zoveel uit. Ze raken gewend aan hoe het gaat. Voor u, de ouders, zijn de verschillen des te groter. Kies daarom die vorm van opvang die u zelf het beste past.” „Als kinderen later op hun jeugd terugkijken, hoop je dat ze zeggen dat ze een fijne tijd hebben gehad en dat het duidelijk was dat ze bij hun ouders op de eerste plaats kwamen. Dat is het belangrijkste. En dan maakt het niet uit op welke manier.” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/07/hoe-weeg-ik-een-nanny-tegen-andere-vormen-van-opvang-a4908620</guid>
      <pubDate>Tue, 7 Oct 2025 07:12:41 +0000</pubDate>
    </item>
    <item>
      <title><![CDATA[Is mijn 5-jarige te veel bezig  met zijn fantasiewereld?]]></title>
      <description><![CDATA[<p>Vader: „Ik vind het belangrijk dat mijn zoon (5) zichzelf kan zijn. Maar soms kan hij zich helemaal verliezen in zijn fantasie- en droomwereld. Vaak gaat het dan over Mario, Spiderman of Sonic the Hedgehog. Op dit moment is het Pokémon. Hij wil dan alleen maar daarover praten, daar filmpjes van kijken, die kleren aandoen, en onder dat dekbed slapen. Is het wel goed voor zijn ontwikkeling als hij maar met één ding bezig is? En vervreemdt hij andere kinderen niet van zich als hij dan alleen met dat ene wil spelen?” „Soms willen zijn vriendjes iets anders doen, maar hij vindt dat dan echt lastig. Hij heeft dat licht obsessieve van jongs af aan. Zou hem dat op de een of andere manier in zijn opgroeien in de weg kunnen staan, zouden kinderen dat gek gaan vinden? En is er iets dat ik nu al kan doen om hem hierin te sturen?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Kimberley Roerdink: „Het is passend in de ontwikkeling van een vijfjarige om zich te verliezen in een fantasiewereld. Uw zoon heeft dat met superhelden, anderen met dino’s, autootjes, eenhoorns of prinsessenspulletjes.” „U kunt met hem oefenen in flexibiliteit door bruggetjes te maken in het spel. Voeg een andere spelvorm toe. Als een vriendje wat anders wil doen, zoals verstoppertje, zouden ze samen Pokémons kunnen zoeken. Laat hem Pokémons tekenen, bouw samen een huis voor de Pokémons. U erkent uw kind daarmee in zijn interesse, maar laat zien dat er meer is.” „Onderhandelen kan ook, bijvoorbeeld door te zeggen: ‘Laten we samen nog één Pokémon vangen, en dan doen we een spel zonder Pokémon.’ U kunt zijn teleurstelling woorden geven. ‘Moeilijk hè, om soms wat anders te doen?’ Dit hoort ook bij sociale vaardigheden oefenen.” „Het is goed om u af te vragen: wat brengt deze fantasiewereld mijn zoon? Het kan houvast geven in een onzekere wereld. Wat er op school gebeurt, voelt nog heel groots voor een kind van deze leeftijd. Probeer daarom aan te sluiten bij zijn belevingswereld, en van daaruit stapjes te maken.” Jacqueline Schenk: „Op deze leeftijd is de ontwikkeling van het fantasiespel op zijn hoogtepunt. Het is passend bij de fase en een goede basis voor de verdere cognitieve en sociale ontwikkeling. Kinderen kunnen met allerlei gedragingen oefenen, zoals tegenstanders uitschakelen, zonder echte consequenties.” „Ik zou hem daarin niet snel beperken of begrenzen. Als uw zoon verkleed op school komt en zijn leeftijdgenoten grapjes gaan maken, merkt hij dat vanzelf. Op een gegeven moment gaat de gelijkenis in kleding en interesses met klasgenoten een belangrijkere rol spelen dan de eigen fantasie.” „U kunt de fantasie van uw zoon speels gebruiken om zijn mentale en verbale vaardigheden te oefenen. Bijvoorbeeld door samen met de superhelden te spelen en uw zoon te vragen wat deze helden denken en voelen, waar ze wonen. In de wetenschap noemen we dat ‘theory of mind oefenen’. Vaak houden ouders zich afzijdig van kinderspel, maar ze kunnen dat bij kleuters echt verrijken.” „Als zijn vriendjes iets anders willen doen, kunt u de wensen inventariseren – ‘Wat wil jij? En wat wil jij? En jij?’ Wacht voor u zelf met een oplossing komt, mogelijk kunnen ze zelf iets bedenken dat die wensen verenigt. Zo leren ze over het oplossen van conflicten.” „Kijk hoe zich dit ontwikkelt in twee, drie jaar tijd. Als de fantasiewereld sterker wordt en gepaard gaat met sociale terugtrekking, kan er iets spelen dat om aandacht vraagt.” Gezinstherapeut Kimberley Roerdink begeleidt ouders in de opvoeding. Jacqueline Schenk is als ontwikkelingspsycholoog verbonden aan de Erasmus Universiteit. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/30/is-mijn-5-jarige-te-veel-bezig-met-zijn-fantasiewereld-a4907840</guid>
      <pubDate>Tue, 30 Sep 2025 07:12:41 +0000</pubDate>
    </item>
    <item>
      <title><![CDATA[‘Mijn dochter van 9 experimenteert met haar vriendinnetjes’]]></title>
      <description><![CDATA[<p>Moeder: „Mijn dochter van negen kwam laatst thuis met een blauwe plek op haar lip. Ze vertelde me dat ze op school met een paar vriendinnen achter opgestapelde matten ‘schooltje’ had gespeeld, en ‘gezoend’ had. Het bleek dat ze met een paar meisjes op elkaar hadden gelegen met de kleren aan. Mijn partner en ik weten niet zo goed hoe we hiermee moeten omgaan. In hoeverre begrenzen we dit, en waar laten we dit vrij?” Belle Barbé: „Er is niks geks aan dit gedrag. In het geval van het ‘zoenen’: vanaf een jaar of zeven kunnen kinderen echt affectie voor elkaar gaan voelen, en dat laten ze zien op een manier die ze kennen van volwassenen. Het op elkaar liggen behoort tot de onschuldige oefenspelletjes die we kennen van ‘doktertje spelen’ of ‘vader en moedertje’.” „Er zijn een paar zaken waar u op kunt letten. De spelletjes moeten wel vrijwillig zijn, en gelijkwaardig. Dat wil zeggen: de kinderen zijn ongeveer even oud en willen zelf meedoen; niemand is de baas. Die blauwe plek op haar lip moet toch een beetje pijn hebben gedaan. Je zou kunnen checken of niemand gedwongen is.” „‘Toestemming’ is op deze leeftijd nog een groot woord, maar u zou daar wel met uw dochter over kunnen praten. Bijvoorbeeld hoe ze tijdens zo’n spelletje kan zien of iemand het wel leuk vindt. Doet de ander enthousiast mee, of wil ze graag weg? En als ze dat niet zo goed kan zien, dan kan ze het leren vragen: ‘Vind jij dit ook leuk?’” „Vraag ook naar wie ze toe gaat als er iets zou gebeuren wat ze zelf eigenlijk niet wil. Ook kunt u zeggen: ‘Ik snap dat je nieuwsgierig bent, maar zorg er wel voor dat je elkaar geen pijn doet.’” „Misschien de leerkracht even op die opgestapelde matten wijzen. Op zo’n plek buiten het zicht van de volwassenen kunnen ook vervelende dingen gebeuren.” Daphne van de Bongardt: „Wat goed dat u vroeg naar die blauwe plek, en dat uw dochter zo open vertelde over wat er gebeurd was.” „Dit soort experimenteergedrag is onderdeel van de normale ontwikkeling in deze leeftijdsfase. Kinderen oefenen de hele tijd met van alles, en dus ook met intieme gedragingen zoals zoenen en op elkaar liggen. Deze gedragingen zijn in deze fase nog niet zozeer seksueel, in elk geval niet zoals ze later kunnen worden. Het is een veilige, giechelige manier van ontdekken met bekende leeftijdgenoten, zonder de spanning die er later bij hoort als ze echt verliefd worden.” „Begrenzen is in dit geval dus niet nodig, en ook ondoenlijk. In deze leeftijdsfase, en de puberteit die hierna komt, besteden kinderen en adolescenten steeds meer tijd buitenshuis zonder ouderlijk toezicht. Je hebt dan als opvoeders sowieso beperkter zicht en controle op wat ze doen.” „Wat helpt is open communicatie over wat uw dochter bezighoudt en hoe ze dat ervaart. Denk eens terug aan wat u zelf allemaal deed op die leeftijd, en praat daarover met uw kind. Bijvoorbeeld: ‘Toen ik jouw leeftijd had, wilde ook iemand met mij oefenzoenen.’ Of een andere anekdote. Daarmee normaliseert u dat experimenteren. Ook verkleint dit de afstand tussen u en uw dochter. Dat kan haar helpen om open te vertellen over haar ervaringen, waarbij u nog wat advies kunt meegeven mocht dat nodig zijn. En ze zal zelf sneller aan de bel trekken als ze met iets zit.” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/23/mijn-dochter-van-9-experimenteert-met-haar-vriendinnetjes-a4907041</guid>
      <pubDate>Tue, 23 Sep 2025 07:12:41 +0000</pubDate>
    </item>
    <item>
      <title><![CDATA[‘Mijn kinderen hangen aan mamma’]]></title>
      <description><![CDATA[<p>Moeder: „Mijn jongens – de oudste is drie jaar oud, de jongste tien maanden – hangen allebei aan mij. Als mijn man in de buurt is kan hij weinig doen. Dat gaat van luiers verschonen tot naar bed brengen of ze gewoon vasthouden. Als ik even de deur uit wil, is dat praktisch onmogelijk. Vooral de oudste is dan zeker twintig minuten van slag en huilt heel hard. ‘Jij mag nooit meer weggaan’, zegt hij dan. Hij had dit altijd al. Toen de jongste werd geboren, heeft mijn man veel met hem gedaan, maar dat heeft niet geholpen.” „Hij zegt ook: ‘stomme pappa’ en nooit ‘stomme mamma’. Het gaat vooral om de situatie thuis. Ze gaan drie dagen per week naar de opvang. Dat is voor die van drie jaar dan weer geen enkel probleem. Alleen de jongste huilt dan eventjes. Hoe kan ik toch iets meer aan mijn man overlaten zonder dat ik het gevoel heb mijn kinderen te traumatiseren?” Anne Vink: „Veel kinderen hebben een voorkeur voor één van de ouders. Zeker voor de primaire verzorger. Maakt u zich daar geen zorgen om. Kinderen ontwikkelen als ze opgroeien sowieso afzonderlijk een eigen band met beide ouders. „Als we ervan uitgaan dat de relatie met hun vader vertrouwd is, kunt u als moeder gerust weggaan. Daarmee geeft u de boodschap ‘jullie kunnen het samen’. Ook als kinderen ontregelen. Kinderen in deze leeftijd kunnen bij een afscheid overspoeld raken door emoties. Het gaat erom die gevoelens te snappen, ze te reguleren en ‘te ondertitelen’. Dat zou hun vader goed kunnen doen. Vervang ‘Doe niet zo boos’, door ‘Ik snap dat het even lastig voor je is als mamma weggaat’. Begrip tonen voor de gevoelens, meebewegen en nabijheid bieden helpen dan. „Als er een fijne ouder-kindband is, dan is er bij ontregeling geen sprake van ‘traumatiseren’. Het kan helpen te onderzoeken waarom dit zo voelt. Wat gebeurt er met uzelf voordat u weggaat en de kinderen bij hun vader blijven? Neemt uw stress daardoor toe en hoe reageren de kinderen daarop?” Annalotte Ossen: „Wat maakt dat u het gevoel heeft uw kinderen te traumatiseren als u afscheid neemt? Door die gedachte kunt u onbewust de boodschap afgeven dat het niet fijn is om bij uw man achter te blijven. Soms kan er dan een patroon ontstaan waarin moeder automatisch alles gaat doen, en vader stopt met proberen, omdat hij onzeker is of het wel goed gaat. „Maak samen met uw partner een plan: wat willen wij onze kinderen meegeven op het gebied van veranderingen, afscheid nemen en de emoties die daarbij horen? Hoe kunnen we elkaar steunen als ons kind heftig huilt of schreeuwt? Wat moet ik dan juist wel doen en wat juist niet? Hoe kunnen we de emoties van ons kind verdragen? „We zien in dit soort situaties vaak dat ouders het moeilijk vinden om de heftige emoties van hun kinderen te verdragen. Het helpt voor uw kind als u met een liefdevolle maar vastberaden houding vertrekt, en uw partner doorgaat met waar hij mee bezig was . „Bespreek als ouders welke eerste stap je wilt zetten om te oefenen. Kies een ontspannen moment waarop uw partner kort iets met de oudste kan gaan doen waarop er geen tijdsdruk is. En dan blijven oefenen. ‘Nee mamma is nu even iets anders aan het doen, pappa helpt jou met je schoenen.’ „Let ook op hoe u thuiskomt als uw zoons overstuur zijn geweest. Communiceer niet vanuit schuldgevoel, maar vanuit vertrouwen: ‘Wat fijn je weer te zien!’” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/16/mijn-kinderen-hangen-aan-mamma-a4906205</guid>
      <pubDate>Tue, 16 Sep 2025 07:12:42 +0000</pubDate>
    </item>
  </channel>
</rss>
