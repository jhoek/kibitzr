<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Hoe krijgen we onze 4-jarige  zindelijk?]]></title>
      <description><![CDATA[<p>Moeder: „Onze zoon (4) is nog niet zindelijk. Hij lijkt niet te voelen dat hij moet plassen of poepen. Als ze hem bij de BSO en op school na de maaltijd naar de wc sturen, plast hij meestal wel, maar poept hij niet. Hij poept ’s ochtends vroeg in zijn luier, en op school laat hij het lopen. Mijn partner en ik werken om en om thuis zodat we op school de poepbroeken kunnen verschonen. Het lijkt onze zoon zelf niks te interesseren. Volgens de kinderarts is fysiek alles in orde. Er is geen sprake van obstipatie of angst voor pijnlijk poepen, de ontlasting is eerder dun. Er zijn thuis ook geen stressvolle omstandigheden, wat soms de oorzaak van zindelijkheidsproblemen kan zijn. Onze zoon functioneert verder prima, hij loopt alleen iets achter qua zelfstandigheid op het gebied van kleren en schoenen aantrekken. Hij kan helemaal opgaan in wat hij doet, en urenlang spelen. We zijn al met hem naar een poeppoli geweest, maar de oefeningen die hij daar kreeg, halen vooralsnog niks uit.” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Bregje Vriend en Karin Anthonissen: „Zindelijkheid vraagt om een nauwe samenhang tussen de neurologische, motorische en psychosociale ontwikkeling. Een kind moet kunnen voelen en snappen wat er in het lichaam gebeurt, en daar adequaat op kunnen reageren. „Uw zoon klinkt als een ‘speelkind’, dat interne prikkels dat er plas of poep komt laat overstemmen door wat er om hem heen gebeurt. Het is inderdaad goed om structuur aan te brengen, en hem na de maaltijd naar de wc te sturen. Maar dat is alleen effectief als er genoeg vocht en vezels in zijn lijf zitten om de aandrang te voelen. Als hij slechts een paar slokjes heeft gedronken, komt zo’n wc-bezoek te vroeg. Zorg er voor dat hij per keer een beker van minstens 150 millimeter in een paar minuten leeg drinkt. Ook is het verstandig een diëtist te raadplegen. „Een wc-bezoek vraagt om veel handelingen tegelijk. Zit de traagheid met kleren aan- en uittrekken hem in de weg naar zindelijkheid? Oefen alle handelingen rondom het wc-bezoek: broek uit- en aantrekken, wc-papiertje pakken. Doe dat in rustige, methodische stapjes.” Annemarie Wilkens-Kruiter: „Het lijkt of uw zoon de aandrang dat er poep of plas komt zelf nog niet genoeg waarneemt. Ziet u wel eens ‘ophoudgedrag’ bij hem? Dit zijn manieren om de poep weg te drukken. „U kunt uw zoon door middel van taal bewuster maken van die interne prikkels. Zeg als u tekens van aandrang ziet, of als hij een scheetje laat: ‘Ha, de poepfabriek is op gang gekomen! We gaan even opletten of jij naar de wc moet, ik ben benieuwd!’ Meestal tonen die signalen zich na de maaltijd of bij ontspannen spelen. Laat hem dan zeker vijf minuten op de wc zitten met een zoekplaat, met zijn voetjes op een voetenbankje. Bijvoorbeeld eerst met de luier om, als een veilig omhulseltje. „Beloon uw zoon zodra hij de aandrang herkent, niet pas wanneer het lukt om op de wc te plassen of poepen. „Maak foto’s van de ontlasting zodat de poeppoli kan uitsluiten dat het hier om ‘overloopdiarree’ gaat. Dat is dunne poep die langs vastzittende poep naar buiten komt. „Wees u bewust van de logische stress die dit zindelijkheidstraject voor u meebrengt, uw kind merkt dit ook. Kan uw zoon eens per week een dagje thuis zijn, voor ieders ontspanning?” Bregje Vriend en Karin Anthonissen zijn als bekkenfysiotherapeuten verbonden aan Bekken Expertise Centrum Leiderdorp. Annemarie Wilkens-Kruiter is kinderurotherapeut, co-auteur bij zomaarzindelijk.nl en host van Op de Potcast.</p>]]></description>
      <guid>https://nrc.nl/nieuws/2024/09/16/hoe-krijgen-we-onze-4-jarige-zindelijk-a4865890</guid>
      <pubDate>Mon, 16 Sep 2024 07:12:15 +0000</pubDate>
    </item>
    <item>
      <title><![CDATA[Mijn zoontje (8) straft zichzelf. Gaat dat vanzelf weer over?]]></title>
      <description><![CDATA[<p>Moeder: „Mijn zoontje van 8 heeft sinds een tijdje de neiging zichzelf straf op te leggen. Dit gebeurt wanneer hij vindt dat hij iets niet goed heeft gedaan. Zo slaat hij na een sportwedstrijd snoep af, omdat hij vindt dat hij niet goed genoeg heeft gepresteerd. Ook is hij eens nagebleven met andere kinderen terwijl hij dat niet hoefde, omdat hij vond dat ook hij te brutaal tegen de juf was geweest. Mijn zoontje is een sensitieve jongen die de gevoelens van anderen makkelijk oppikt en daarop reageert. Hij is zeer gevoelig voor kritiek. Ik maak me zorgen over dit ‘straffen’ en weet niet of dit vanzelf weer overgaat of dat ik actie moet ondernemen. Ik probeer met hem in gesprek te gaan en heb hem uitgelegd dat hij zichzelf geen straf hoeft op te leggen, maar hij blijft erbij dat hij vindt dat hij dit verdient.” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Susan Bögels: „Als soort zijn we van nature lui, net als dieren. Willen we iets van ons leven maken, en meedoen aan de maatschappij, dan moeten we leren onszelf te corrigeren als we niet aan bepaalde eisen voldoen. Kinderen internaliseren deze regels van hun ouders en de cultuur waarin ze opgroeien. „Uw zoon is dat nu aan het oefenen. Van heel begaafde kinderen is bekend dat ze streng kunnen zijn voor zichzelf, dus misschien speelt dat mee. Om te voorkomen dat hij hierin doorschiet is het goed steeds ook de andere elementen van zijn persoonlijkheid te benadrukken. Zijn vrije, speelse, luie kant. Dat kan door te instrueren: ‘Nu even genoeg huiswerk gemaakt. We gaan chocomel drinken en een spelletje doen.’ Maar ook door in plaats van het resultaat, het proces te benadrukken. Niet: ‘Wat mooi!’ Maar: ‘Wat werk je aandachtig, ik zie dat je het heel zorgvuldig probeert te doen.’ „Ook kunnen we als ouders het goede voorbeeld geven door ons af te vragen of we zelf te hard werken, of te streng voor onszelf zijn. Of het misschien een tandje minder kan.” Tischa Neve: „Dit is de leeftijd waarop de gewetensontwikkeling sterker wordt. Uw zoon heeft duidelijk een kritisch oog op eigen doen en laten. Zolang het hem niet al te zeer belemmert, kunt u helpen deze eigenschap hanteerbaar te maken. „Probeer zijn gevoel dat hij straf verdient niet meteen weg te nemen, maar eerst te luisteren naar zijn beweegredenen. Kennelijk voelt hij het zo. Stel vragen vanuit nieuwsgierigheid: ‘Wat denk je dan op zo’n moment? Verdwijnt dat ook weer na een tijdje?’ Zo blijft hij met u over deze gevoelens in gesprek, en krijgt hij taal aangereikt om zich te uiten. Als hij hoort: ‘Je hoeft je niet zo te voelen’, vertelt hij het misschien niet meer. „Hoe wordt bij jullie thuis over prestaties en ‘het goed doen’ gesproken? Hoe vertellen jullie over je eigen fouten? Wordt er snel geoordeeld over eigen en andermans handelen? „U zou aan tafel aan elkaar kunnen vragen: ‘Wat hebben jullie vandaag gedaan dat niet zo handig was?’ En dat dan een beetje luchtig en met humor bespreken. En dan ook de vraag stellen: ‘Wat hebben jullie vandaag gedaan waar jullie tevreden over waren?’ Zo leert uw zoon dat het heel normaal is om niet perfect te zijn. Ook gaat hij zo kijken naar wat wél goed ging. Dat kan zijn strenge blik verzachten.” Susan Bögels is hoogleraar family mental health &amp; mindfulness aan de Universiteit van Amsterdam. Tischa Neve is psycholoog en opvoedkundige. Ze is mede-auteur van Emotieklets, samen wegwijs in de wereld van emoties, en organiseert webinars.</p>]]></description>
      <guid>https://nrc.nl/nieuws/2024/09/09/mijn-zoontje-8-straft-zichzelf-gaat-dat-vanzelf-weer-over-a4865030</guid>
      <pubDate>Mon, 9 Sep 2024 07:12:15 +0000</pubDate>
    </item>
    <item>
      <title><![CDATA[Hoe gaan we om met een lastig kleinkind?]]></title>
      <description><![CDATA[<p>‘Mijn vrouw en ik passen regelmatig op onze drie kleinkinderen van 11, 13 en 15”, schrijft een opa. „We blijven daar soms een paar dagen achter elkaar als de ouders voor werk en zorg elders moeten zijn. Ik loop tegen de 80, en mijn gezondheid laat te wensen over, dus dat vraagt veel van ons. We ergeren ons aan de vanzelfsprekendheid waarmee dat oppassen verwacht wordt. Daar komt bij dat de oudste ineens haar pijlen op haar oma richt. Ze maakt nare opmerkingen als: ‘Door jou raakt iedereen hier geïrriteerd.’ Ze is brutaal: ‘Waarom heb je mijn fiets niet binnengezet?!’ Dwingend: ‘Geef de mayonaise aan!’ Ze weigert iets te doen als we haar dat vragen, zoals de honden uitlaten. We hebben dit geprobeerd te bespreken met haar ouders, met wie we een enigszins afstandelijke relatie hebben, maar kregen dooddoeners te horen als: ‘Het was een grapje’, en ‘Ze is nu eenmaal een puber.’ Ik heb op deze manier geen zin meer in dat oppassen. Hoe komen wij hierover constructief in gesprek met de ouders?” Bas Levering: „Verreweg de meeste grootouders scheppen een uitzonderlijk genoegen in het zorgen voor de kleinkinderen en in de unieke persoonlijke band die ze zo met hen opbouwen. Ze spreken vaak zonder ironie van ‘wel de lusten, maar niet de lasten’. Aan het eind van de middag gaan ze lekker naar huis, maar dan zijn ze ook echt helemaal op. „Wat in een serieus gesprek met uw zoon en schoondochter aan de orde moet komen is dat het u op deze manier echt te veel is. ‘We kunnen dat gewoon niet meer op onze leeftijd en jonger worden we niet.’ Dat gesprek uit de weg gaan is uitstel van executie. „Het gedrag van de kleindochter afdoen als puberaal helpt van geen kant. De andere twee kinderen lijden waarschijnlijk ook onder haar gedrag. Vraag vooral aan uw kleindochter: ‘Waarom doe je zo? Hoe zou jij zelf willen dat het gaat?’ Daar moet ze ideeën over hebben. Vijftien jaar zijn en nog oppas hebben staan natuurlijk op gespannen voet.” Stijn Sieckelinck: „Het is problematisch dat uw zoon en schoondochter dat vele oppassen vanzelfsprekend vinden. Een keer weggeroepen worden voor zorgtaken is legitiem, voor werk al veel minder. „Het chagrijn van uw kleindochter kan hiermee te maken hebben. Misschien lijdt ze onder het feit dat pappa en mamma haar steeds ‘uitbesteden’. Er zijn voorbeelden van kinderen die zich door ouders in de steek gelaten voelen, en dat niet aan de ouders zelf laten merken, maar wel aan de andere zorgdragers. Dan gaat het niet om de mayonaise. „Een kind van 15 maakt andere ontwikkelstappen door dan een kind van 11. Daar hoort het af en toe opzoeken van conflict bij. Zeker wanneer er een diepere bron van ontevredenheid onder ligt. „Ga in gesprek met uw kleinkinderen zelf, en met uw kleindochter in het bijzonder. Vraag op een moment dat jullie het prettig hebben samen: ‘Wat vinden jullie eigenlijk van dat oppassen?’ Wees direct: ‘Vorige keer dat we bij jullie waren, viel ons op dat…’ Laat u niet weerhouden door puberaal oogrollen. U bereikt haar echt wel. „U laat zo niet alleen zien dat het normaal is om over deze zaken te praten, maar ook dat u als opa in de band met uw kleinkinderen wil investeren. Daarom begint het met introspectie van uw kant: wat voor opa wil u zijn voor uw kleinkinderen? Is daarin sprake van onvoorwaardelijkheid?” Bas Levering is oud-lector Algemene Pedagogiek. Stijn Sieckelinck is opvoedfilosoof en lector jongerenwerk aan de Hogeschool van Amsterdam. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/07/01/hoe-gaan-we-om-met-een-lastig-kleinkind-a4858299</guid>
      <pubDate>Mon, 1 Jul 2024 07:12:15 +0000</pubDate>
    </item>
    <item>
      <title><![CDATA[Hoe help ik mijn pleegzoon, die geen dingen doet waar hij geen zin in heeft?]]></title>
      <description><![CDATA[<p>‘Ik heb een lieve pleegzoon van 17”, schrijft een pleegmoeder. „Hij investeert niet in zichzelf. Hij heeft geen diploma, en zal ook dit jaar zijn mbo 2 niet halen. Hij doet geen dingen waar hij geen zin in heeft. Zodra hij ergens op aangesproken wordt, kapt hij ermee. Hij stopt met voetbal zodra hij een trainer ‘respectloos’ vindt, stopt met bijbaantjes zodra iemand hem aanspreekt op te laat komen. Hij gamet en ligt in bed. Dit heeft met een laag zelfbeeld te maken. Zijn ouders konden niet voor hem zorgen. Het enige waar hij respect voor heeft is geld. In het verleden is hij met justitie in aanraking geweest, maar sinds hij bij mij woont niet meer. Toch ben ik bang dat hij de misdaad in zal gaan. Wij hebben een goede band; hij komt af en toe een knuffel geven of halen en hij zegt ook dat hij mij het meest vertrouwt. Ik heb met adviezen, liefde en voorbeeldgedrag geprobeerd hem alternatieven te tonen, maar hij reflecteert niet op zijn eigen gedrag. Hij wil ook geen therapeutische hulp. Hoe kan ik hem helpen iets van zijn leven te maken? Ik ervaar weinig support van Pleegzorg.” Anneke Vinke: „Voor uw pleegzoon is de wereld geen veilige plek. Het belangrijkste is om de situatie te accepteren zoals hij nu is, en er voor hem te zijn. Vraag hem of hij wil onderzoeken wat er gebeurt, samen met u en eventueel een professional erbij. Wees niet veroordelend maar nieuwsgierig. „Waarom lukt het hem niet om naar school te gaan of zijn baantje vol te houden? Misschien weet hij niet hoe het moet? Misschien voelt hij dat het moeilijk gaat worden, en schaamt hij zich om hulp te vragen? Dan laat hij het mogelijk liever zelf gaan dan te worden weggestuurd. „Help hem om zijn eigen innerlijke dialoog te voeren via de ‘taal der delen’: een stukje van jou heeft er geen zin in, maar is er ook een stukje van jou waarvoor dat anders is? Vanuit die innerlijke dialoog en de wetenschap dat u hem niet laat vallen, kan hij voorzichtig in beweging komen. „Los het niet voor hem op, geef geen advies, maar blijf wel in contact met hem. Heb geduld.” Marga Akkerman: „Kinderen gedijen in een voorspelbare omgeving. Als je huilt, word je getroost; als je te ver gaat, word je teruggefloten; als je iets goed doet, krijg je lieve woordjes. Belangrijke signalen van warmte en zorgzaamheid. „Uw pleegzoon zal dit in zijn opvoeding gemist hebben, en heeft daardoor geen stimulans gehad om een ‘innerlijke organisatie’ op te bouwen. Mogelijk heeft hij een vaag idee ontwikkeld van wat je als een echte man hoort te doen, en dat is ‘niet met je laten sollen.’ Kritiek tast mede daardoor zijn gammele gevoel van eigenwaarde aan. „Het is prachtig dat hij u durft te vertrouwen. Hij heeft geen behoefte aan het ophalen van zijn geschiedenis en dat is een prima uitgangspunt. Ga met hem in gesprek over wat nu nodig is want zijn leven staat niet stil. Een huis bouw je op goede fundamenten. Wil hij die samen met u gaan aanpakken? „Dat betekent dat u met hem afspraken wil maken. ‘Afspraak is afspraak’ is een belangrijk fundament. Elke dag naar school gaan ook. Zijn er mannelijke docenten die hem extra positieve aandacht kunnen geven? En wat kan hij bijdragen aan het huishouden? „Deze benadering zal niet meteen succes hebben. Zoek voor uzelf een professionele gesprekspartner om uw verhaal kwijt te kunnen.” Anneke Vinke is psycholoog. Zij heeft een praktijk voor adoptiegerelateerde vraagstukken. Marga Akkerman is niet-praktizerend klinisch jeugdpsycholoog en -psychotherapeut. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/06/24/hoe-help-ik-mijn-pleegzoon-a4857503</guid>
      <pubDate>Mon, 24 Jun 2024 07:12:16 +0000</pubDate>
    </item>
    <item>
      <title><![CDATA[Hoe praat ik met mijn kinderen over seks?]]></title>
      <description><![CDATA[<p>„Hoe begin je met je kinderen over seksualiteit te praten? Ik ben co-ouder van een zoon van elf en een dochter van zeven. De kinderen weten wel waar baby’s vandaan komen, maar er is veel meer over seksuele gevoelens te vertellen. Ik heb twee versies van de boeken Maar hoe dan?! gekocht, voor een jonger en ouder kind, en die in de kast gezet. Nul animo, terwijl ze andere boeken verslinden. Het lijkt nooit het juiste moment. ’s Avonds zijn we moe, en willen de kinderen uit een ander boek voorgelezen worden. In het weekend willen we daarover op de gezellige momentjes met mijn nieuwe partner en ons jongste kind ook niet praten. Terwijl er wel al seksuele dingen beginnen te spelen, merken we. En ze horen ook al de seksteksten van rapper Boer Harm. Hoe bouw je zo’n conversatie op? En wat is het verschil in aanpak tussen een zeven- en tienjarige?” Daphne van de Bongardt: „Op deze leeftijden spelen er inderdaad al seksuele gedachten, gevoelens en soms ook gedragingen. Breek het gesprek open door te benoemen dat u zelf ook ooit jong was, en toen ook met dit soort dingen hebt geworsteld. Bijvoorbeeld: ‘Toen ik zo oud was als jij, voelde ik me soms best wel … / had ik voor het eerst … / had ik een vriendin op school die… / vertelde mijn moeder …’ Dat verkleint de afstand. Let op dat u hierbij niet te veel intieme details deelt. „Stel regelmatig vragen om zicht te houden op hun belevingswereld, zoals: ‘Gaat Boer Harm ook rond in jouw vriendengroep? Wat vind jij eigenlijk van die teksten?’ En meer algemeen: ‘Je weet dat je altijd bij mij terecht kunt als je vragen hebt over relaties, liefde of seksualiteit?’ „Goede momenten voor dit soort vragen zijn op de fiets of in de auto, tijdens het eten of de afwas, of bij het naar bed brengen. Wissel elkaar daarin als opvoeder af. „Geef mee dat seks ook iets positiefs kan zijn, want dat komt niet altijd naar voren in de lessen op school of in de mediacontent die ze zien. Maak af en toe een opmerking zoals: ‘Verliefd zijn, verkering hebben of seks kan heel leuk zijn hoor!’ „Blijf vooral boeken over deze onderwerpen in de kast zetten. Die lezen ze privé, als zij er klaar voor zijn en u niet kijkt.” Belle Barbé: „Seksuele voorlichting wordt vaak gezien als dat ene gesprek, maar ik praat liever over ‘seksuele opvoeding’. Het gaat om veel kleine momenten van vaak maar een paar zinnetjes. U kunt van alles als aanleiding gebruiken om iets over seksualiteit te vertellen. Laatst vroeg mijn eigen vijfjarige bijvoorbeeld: ‘Hoe plast een duif?’ En kon ik antwoorden: ‘Een duif heeft één gat, en wij drie, waar plas, poep en een baby uitkomen.’ „Het is goed om het jong bespreekbaar te maken, want dan heb je ze tegen de tijd dat ze het niet meer van jou willen horen, toch veel kunnen meegeven. En daardoor weten ze ook dat ze altijd bij jou kunnen aankloppen met vragen. Dat heb je liever dan dat ze die gaan opzoeken op internet. „Mooi dat u jeugdboeken over seksualiteit in huis heeft. Maar leg ze op een plek waar uw kinderen ze kunnen pakken zonder dat anderen het zien, zoals op hun eigen kamer of op de wc.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/06/17/hoe-praat-ik-met-mijn-kinderen-over-seks-a4856697</guid>
      <pubDate>Mon, 17 Jun 2024 07:12:16 +0000</pubDate>
    </item>
    <item>
      <title><![CDATA[Waarom laat mijn 15-jarige alles slingeren?]]></title>
      <description><![CDATA[<p>Moeder: „Waarom laat mijn zoon (15) alles slingeren, met als gevolg dat hij niks kan vinden als hij bijvoorbeeld naar school/scouting/atletiek moet? Dankzij mij komt hij dan toch nog op tijd, maar hij laat mij in de stress achter. Want ik heb hem weer geholpen met het smeren van zijn brood en het zoeken en klaarleggen van spullen. Ik zie dit gedrag nu ook bij onze elfjarige ontstaan. ‘Je moet het loslaten’, hoor ik steeds van andere ouders. Waarmee ze bedoelen: je kinderen zelf de gevolgen laten ondervinden, en niet inspringen als je het mis ziet gaan. Maar hoe leer je dat als ouders, ‘loslaten’?” Marga Akkerman: „Tijdens de puberteit ervaren tieners grote veranderingen in lichaam en brein, waardoor plannen en organiseren extra inspanning vraagt. We noemen dat ‘puberchaos’. Opmerkelijk is dat het ze gemakkelijker afgaat als ze iets wél leuk en belangrijk vinden. Uw zoon geeft kennelijk nog minder prioriteit aan de activiteiten die u noemt, én is gewend dat u de planning en organisatie voor hem doet, waardoor hij toch op tijd komt. „In plaats van steeds bij te springen, kunt u beter energie steken in het samen met hem opzetten van een dagelijkse en wekelijkse planning. Bespreek samen: wat is de beste tijd om zijn schooltas in te pakken? Wat moet hij doen zodat zijn sportkleding gewassen in zijn sporttas klaar ligt? Maak een vaste afspraak over wie zijn broodtrommel vult. En dan ook meteen over wat er met de gebruikte trommel gaat gebeuren. „Laat hem deze planning op papier zetten. Vindt hij het prettig dat u hem helpt herinneren – ‘heb je je tas al ingepakt, liggen je sportkleren in de wasmand?’ – of wil hij dat u zich er vooral niet mee bemoeit? „Op deze manier neemt hijzelf de verantwoordelijkheid voor het goed georganiseerd op tijd komen, en ligt die niet meer bij u. Dat betekent dus ook dat de gevolgen voor hem zijn. Complimenteer hem vooral als het gelukt is! Waarschijnlijk lukt het hem niet in één keer. Ga dan niet gestresst helpen zoeken, maar kijk achteraf met hem terug waar het niet helemaal goed ging. „Deze aanpak is meteen een goed voorbeeld voor de elfjarige, die de kunst kan afkijken.” Tischa Neve: „Dit past helemaal bij de leeftijd. Er is bij die pubers nogal veel in ontwikkeling. Bovendien moeten ze tegenwoordig op die leeftijd al erg veel, én worden ze voortdurend afgeleid door hun smartphones. „Ik zou niet willen spreken van ‘loslaten’ maar van ‘liefdevolle ondersteuning’. Het gaat om een balans zoeken tussen praktische hulp en uw zoon de gevolgen laten ervaren van zijn eigen gedrag. Praat met hem over wat hij lastig vindt. ‘Wat lukt nog niet, wat heb je nodig? Hoe kunnen we dat organiseren?’ Helpt het als er een wasmand op zijn kamer komt, zodat hij zijn spullen meteen in de was kan gooien? Vraag hem wat u als moeder hierin voor hem kunt betekenen. Maak daar samen afspraken over. „Laat hem op onschuldige momenten de consequenties ervaren als hij te laat komt, bijvoorbeeld op school of een training. Maar help hem wel als hij te laat dreigt te komen voor een toets, of als zijn team een uitwedstrijd heeft. „Zie er vooral ook de lol van in. Deze pubers zitten nog zo tussen tafellaken en servet. Het gaat weer voorbij.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/06/10/waarom-laat-mijn-15-jarige-alles-slingeren-a4855932</guid>
      <pubDate>Mon, 10 Jun 2024 07:12:17 +0000</pubDate>
    </item>
    <item>
      <title><![CDATA[Ben ik als gescheiden vader een volwaardige ouder?]]></title>
      <description><![CDATA[<p>Vader: „Ik heb drie kinderen, en één op komst. Mijn oudste twee, jongens van zeven en acht jaar, wonen alleen in het weekend bij mij en mijn nieuwe gezin. Door mijn werk in de jeugdhulpverlening weet ik wat kinderen aan aandacht en zorg nodig hebben. Bovendien weet ik wat het is om een vader bij het opgroeien te missen, dus ik wil er echt voor ze zijn. En toch voel ik me daarin voortdurend tekortschieten. Met een kind van twee in huis, en nog een kind op komst, is het een druk huishouden, waarin een-op-eenaandacht en echt aanwezig zijn voor elk kind er snel bij inschieten. Mijn wens om met de jongens een paar dagen alleen op pad te gaan, stuit op onbegrip van mijn partner die zegt: ‘We zijn toch één gezin?’ Hoe kan ik in deze omstandigheden een volwaardige vader zijn? Ik zie bij de jongens geen signalen dat het niet goed met ze gaat. De verstandhouding met hun moeder is goed, we steunen elkaar in het ouderschap.” Zoë Rejaän: „Begin met te vragen hoe deze situatie voor uw zoons is. Hoe vinden ze het bij u? Missen ze u weleens door de week? En wat kunnen jullie op die momenten doen? „Bewuste aandacht voor uw kinderen kan al op kleine momenten. Spreek nadrukkelijk uit hoe fijn het is om ze weer te zien en hoe speciaal ze voor u zijn. Dat lijkt voor de hand liggend, maar voor kinderen met gescheiden ouders is dat niet altijd vanzelfsprekend. „Onderzoek laat zien dat zowel de dagelijkse routines als vrije tijd samen belangrijk zijn voor het thuisgevoel van kinderen. Een-op-eenaandacht kan ook door samen een blokje om te lopen, of samen te eten. Misschien lukt het eens per twee weken om langs te gaan als ze bij hun moeder zijn? Anders zijn er digitaal mogelijkheden om de tijd die je niet bij elkaar bent te overbruggen, zoals samen een telefoonspelletje spelen of videobellen om de dagelijkse dingen te bespreken. Het gaat erom een gevoel van betrokkenheid en nabijheid te creëren. Dat kan namelijk bijdragen aan een betere band op latere leeftijd. „Kunnen jullie met z’n drietjes leuke eigen tradities verzinnen, zoals een dagje weg? Plan dat ver vooruit, dan kan uw partner eventueel hulp regelen voor de twee jongsten. Het geeft u en de kinderen iets om samen naar uit te kijken.” Liesbeth Groenhuijsen: „Uw zoons hebben potentieel schade opgelopen die nog heel goed valt te repareren als u zich daar bewust van bent. Voor uw kinderen is dit een intense verandering. Hun vader is uit huis, en heeft al nieuwe kindjes die wél de hele tijd bij hem zijn. Dat kan uw zoons het gevoel geven ‘dat ze niet lief genoeg zijn voor papa’. „Begin met alles te verpakken in een extra dosis liefde. Vertel uw kinderen hoe fijn u het vindt dat ze bij u zijn. Vraag ze mee met boodschappen doen, en zeg bijvoorbeeld: ‘Meestal vind ik dit niet leuk, maar met jullie erbij vind ik het ontzettend gezellig!’ Ga op zondag met uw zoons een uurtje fietsen, bijvoorbeeld naar de kinderboerderij. „Verwoord ook dat het veel voor ze is, dat er straks twee aandachtvreters rondlopen. En geef ze de ruimte om die nieuwkomers stom te vinden. Want de jongste kinderen krijgen altijd bákken met aandacht. „U hoeft geen perfecte ouder te zijn. Geef uw zoons alleen wél het gevoel dat ze onmisbaar zijn.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/06/03/ben-ik-als-gescheiden-vader-een-volwaardige-ouder-a4240489</guid>
      <pubDate>Mon, 3 Jun 2024 07:12:17 +0000</pubDate>
    </item>
    <item>
      <title><![CDATA[Hoe krijg ik mijn kinderen  meer aan het lezen?]]></title>
      <description><![CDATA[<p>Moeder: „Hoe krijg ik mijn zoon van elf en mijn dochter van acht jaar meer aan het lezen? Mijn zoon scoort niet goed op de Cito-toets voor begrijpend lezen. Hij vindt dat een stom vak en ik vermoed dat hij daardoor gewone boeken lezen ook niet leuk vindt. Het is wel heel belangrijk om veel te lezen: voor zijn woordenschat, voor zijn algemene ontwikkeling en om beter te worden in begrijpend lezen. Ik krijg het niet voor elkaar. Ik probeer deals te sluiten en leuke boeken van zijn keuze te kopen maar het gaat heel moeizaam. Hij klaagt steen en been.” Mariëtte Dietz: „Ontwikkel het leesplezier door leuke routines. Ga eens per week samen naar de bibliotheek en laat uw kinderen zelf vijf boeken uitzoeken. Maak er een uitje van. „Wat ook helpt is blijven voorlezen, en vanwege het leeftijdsverschil liefst elk kind apart. Bijvoorbeeld voor het slapengaan eerst een kwartiertje bij die van acht en daarna bij die van elf. Zo heeft u meteen even een momentje samen. „Soms vinden kinderen het moeilijk om in een boek te beginnen, help uw kind dan door samen de eerste paar pagina’s te lezen. „Kijk ook naar het voorbeeld dat u geeft. Is er een leescultuur in het gezin? Bent u ’s avonds met de tv uit op de bank aan het lezen? „Daarnaast is het goed om met de leerkracht te bespreken waarom uw zoon niet goed scoort op die toets. Wat lukt er niet? Wat heeft dat met inzicht, en wat met concentratie te maken? Hoe gaat hij om met iets dat hij niet leuk vindt om te doen? Want op dat gebied zijn allerlei vaardigheden te leren die zeker niet alleen met lezen te maken hebben.” Els Stronks: „Veel kinderen verliezen vanaf groep 6, als ze negen of tien jaar oud zijn, hun leesmotivatie. Dat komt waarschijnlijk omdat lezen dan leren wordt: ze moeten teksten gaan lezen om er iets van te onthouden, daardoor gaat de vrijblijvendheid ervanaf. „Onderzoekers concluderen ook dat het leesonderwijs vanaf groep 6 kinderen ontmoedigt. Het ‘begrijpend lezen’ waarmee op dat moment wordt gestart, vraagt leerlingen om op een heel specifieke manier naar teksten te kijken. Zo moeten ze structuren herkennen, en argumentatie doorzien. Voor veel kinderen werkt dit niet stimulerend. „Op scholen waar minder op begrijpend lezen wordt gefocust, zijn de toetsresultaten niet slechter. Kinderen lezen op die scholen per saldo vaak zelfs meer. En hoe meer een kind leest, hoe beter hij daarin wordt, en dat motiveert. „U kunt thuis het lezen aantrekkelijker maken door samen met uw kinderen speciale boeken te lezen. Bijvoorbeeld uw lievelingsboeken van vroeger, of die van hun opa en oma. Het kan ook een boek zijn dat over hun hobby gaat, over jullie vakantieland, of over iemand die ze bewonderen. Jullie kunnen samen een bezoekje brengen aan de leesconsulent in de bibliotheek voor tips. „Wat ook helpt: blijf voorlezen, lees zelf ook en praat over wat iedereen leest. Stel uw kinderen vragen over wat er (voor)gelezen is: waar gaat het over, wat vonden jullie ervan? Dat maakt dat ze gaan samenvatten én reflecteren op wat ze lezen. Maak er alleen geen overhoring van.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/05/27/hoe-krijg-ik-mijn-kinderen-meer-aan-het-lezen-a4200076</guid>
      <pubDate>Mon, 27 May 2024 07:12:18 +0000</pubDate>
    </item>
    <item>
      <title><![CDATA[Moeten we onze puberdochters volgen met een app?]]></title>
      <description><![CDATA[<p>Vader: „Wij hebben twee dochters van 15 en 18, op wie we zuinig zijn. Om te weten dat ze veilig zijn, volgen we graag waar ze uithangen. Daarom delen we een app waarin we hun live locaties zien. Als er iets is, kunnen ze bellen, en weten we waar ze zijn. Onze zoon van 20 wil niet in die app, hij hecht aan een eigen levenssfeer. Onze dochters vinden het prima, en ergens ook wel prettig. Hoewel die van 18 laatst wel grapte dat ze me overbeschermend vond. Zij gaat straks een paar maanden in Midden-Amerika studeren. Laten we die app dan ‘aan’? Ik hoor van andere ouders dat zij hun kinderen ook live volgen als die in het buitenland zijn. Is dat verantwoord? Of maken we zo toch inbreuk op haar privacy?” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Loes Keijsers: „Op korte termijn kan het geruststellend zijn om jongeren live te volgen, maar op langere termijn pak je ze daarmee ontwikkelingskansen af. Jongeren moeten zich praktisch en emotioneel zelfstandig kunnen ontwikkelen. Het gevoel dat ze op zichzelf kunnen vertrouwen is voor de rest van hun leven heel belangrijk. „Dat kunnen ze alleen oefenen als ze leren hun problemen zelf op te lossen, en ze onbespied van alles kunnen uitproberen, ook enge dingen. Als ze ervaren: ik dacht dat ik dit niet kon, maar het lukt me toch! Voor de meeste kinderen draagt live gevolgd worden door ouders niet aan die autonomie-ontwikkeling bij. „Vraag u af waarom u uw dochters wil volgen. Als het uw eigen angst is, leer uw zorgen dan te tolereren in belang van de ontwikkeling van uw kind. Als het uw dochters zijn die het fijn vinden, probeer dan uit te stralen: ‘Jullie hebben me helemaal niet nodig, jullie kunnen dat prima zelf af. En als er iets is, kunnen jullie me altijd bellen.’ „Het gevaar bestaat namelijk ook dat u onbewust angstig makende boodschappen meegeeft, zoals ‘Ik denk dat jij het niet redt zonder mij’ en ‘De wereld is niet te vertrouwen.” Peter Nikken: „Veel jongeren hebben een snapchat app waarin zij precies zien waar hun vrienden en gezinsleden zijn. Ze ervaren dat delen van hun gegevens met bekenden minder snel als een inbreuk op hun privacy. En hoewel de oudere generatie het vroeger niet zou doen, gaan zij nu ook mee met de sociale norm dat we alles met apps en camera’s moeten kunnen controleren. „Dat wil nog niet zeggen dat het een goed idee is als ouders tieners en jongvolwassen kinderen op die manier volgen. Het is belangrijk dat jongeren een vrije ruimte kunnen verkennen, en leren oplossen wat ze daar aantreffen. Jongeren moeten leren wat het is om hun neus te stoten, om dingen te proberen. Zelfs als ze met dat volgen instemmen missen ze die vrije ruimte om volledig zelfredzaam te worden. „Bij ouders creëert die technologie alleen maar meer onzekerheid. Want wat voegt dat volgen aan de veiligheid van kinderen toe? Als er iets heel ergs gebeurt, ben je alsnog te laat. Hooguit kan de politie sneller in actie komen. „Probeer andere manieren om uw kinderen te ondersteunen in hun zelfstandigheid, zoals ze bevragen op mogelijke scenario’s. Bijvoorbeeld: ‘Wat zou je doen als je telefoon geen bereik of batterij meer heeft?’ Of laat ze eens zelfstandig op pad gaan zonder app. Zo kan iedereen evalueren of dat volgen noodzakelijk is.” Loes Keijsers is als hoogleraar pedagogiek verbonden aan de Erasmus School of Social and Behavioural Sciences in Rotterdam. Peter Nikken is lector jeugd &amp; media aan Hogeschool Windesheim in Zwolle.</p>]]></description>
      <guid>https://nrc.nl/nieuws/2024/05/20/moeten-we-onze-puberdochters-volgen-met-een-app-a4199226</guid>
      <pubDate>Mon, 20 May 2024 07:12:18 +0000</pubDate>
    </item>
    <item>
      <title><![CDATA[Mag ik krijsende kinderen afleiden?]]></title>
      <description><![CDATA[<p>Oma: „Soms zie ik in trein, supermarkt, restaurant of theater jengelende, huilende of driftige kinderen. Als geen van de ouders iets doet, en het gegil maar doorgaat zodat de hele omgeving er last van heeft, mag ik dan bijvoorbeeld met een grapje of afleidingsmanoeuvre proberen de situatie te veranderen? Of ben ik dan grensoverschrijdend bezig, of een bemoeizuchtige boomer? Ik zie op dergelijke momenten namelijk vaak dat ouders het zelf ook niet meer weten en dat iedereen zich behoorlijk ongemakkelijk voelt, ook de kinderen zelf. „Toen mijn eigen kinderen klein waren, heb ik een tijd in het buitenland (Oost-Afrika) gewoond. Als we met jonge ouderstellen bij elkaar waren, vond niemand het een probleem als je andermans kinderen tot de orde riep. Zeker als gastvrouw was je gerechtigd dat te doen. Maar dat ligt nu veel gevoeliger, lijkt het.” Micha de Winter: „Opvoeden is per definitie geen taak die ouders alleen moeten dragen. Dat hebben wij er in een geïndividualiseerde samenleving van gemaakt, maar dat wil nog niet zeggen dat dit ‘normaal’ of zelfs maar gewenst is. Zeker in een gecompliceerde maatschappij zoals de onze heb je een netwerk van mensen nodig die zich, liefst in positieve termen, over kinderen ontfermt. Al wordt dat tegenwoordig vaak negatief gezien als ‘bemoeizucht’. „Er is veel wetenschappelijk onderzoek dat laat zien dat kinderen beter gedijen door betrokkenheid van meerdere volwassenen dan de ouders alleen. Het Afrikaanse gezegde It takes a village to raise a child blijkt dus wetenschappelijk gezien op waarheid te berusten. „Dat neemt niet weg dat er een groot taboe rust op die ‘bemoeienis’. Misschien heeft dat wel te maken met de enorme botheid die mensen soms aan de dag leggen, maar ook aan de overgevoeligheid van ouders die zich gecorrigeerd voelen. En dat terwijl ze in onderzoek aangeven het zeer op prijs te stellen als andere volwassenen in de publieke ruimte een oogje in het zeil houden. Het helpt vooral als mensen elkaar kennen: dan wordt pedagogische bemoeienis vaker als ondersteuning gezien. „Ik denk dat u gelijk heeft. Maak een grapje, humor helpt enorm!” Maartje Luijk: „Ouders hebben het tegenwoordig zwaar door eenzaamheid, perfectionisme en een informatie-overload over wat goed opvoeden is. Maar de individualisering van de opvoeding maakt het ook moeilijk om hulp van anderen te verdragen. Het ligt gevoelig, ouders hebben snel het gevoel dat ze falen. „Het maakt ook nog uit waar en wanneer u inspringt. Bij u thuis is dat heel anders dan in de metro of in een vol restaurant. Ook de toon is belangrijk. Het kan allemaal snel verkeerd overkomen. „Wat u kunt doen, is om, afhankelijk van de situatie en het soort ouder dat u voor zich heeft, onopzichtig te vragen: ‘Kan ik iets voor je doen?’ En soms is het gewoon beter om te doen of u er geen erg in heeft. Gebruik daarvoor uw eigen geoefende antennes.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/05/06/mag-ik-krijsende-kinderen-afleiden-a4198062</guid>
      <pubDate>Mon, 6 May 2024 07:12:19 +0000</pubDate>
    </item>
  </channel>
</rss>
