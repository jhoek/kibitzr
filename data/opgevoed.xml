<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Moet  ik de moeder van de  pesters  van mijn kind  aanspreken?]]></title>
      <description><![CDATA[<p>Moeder: „Mijn zoon (net 7) ging spelen bij een klasgenoot die eerder al nare dingen tegen hem had gezegd (‘Jij bent dom, ik ben slim’). We dachten: we proberen het nog een keer. Zonder overleg heeft de moeder de jongens en haar dochter (9) alleen naar de buurtspeeltuin laten gaan. Dit had ik willen weten, want we wonen in de stad en hebben onze zoon nog nooit alleen gelaten in een speeltuin. Hij  kwam overstuur thuis: de dochter zou hem tegen het klimrek hebben gezet en hebben gezegd dat ze hem in de gracht wilde gooien met een steen om zijn nek. Wat mijn zoon vooral bang maakte, was dat er in de speeltuin geen ouder was tegen wie hij kon zeggen wat er gebeurde. Samen met hem besloten we dat hij niet meer met dit klasgenootje zal spelen. Moet ik de moeder hierop aanspreken? Als dit mijn kinderen waren, zou ik het graag willen weten.” Anke Klein: „Sociale interacties rond onze kinderen zijn altijd zo ingewikkeld, ik denk dat veel ouders dit herkennen. Wel of niet aanspreken, en wat dan wel of niet zeggen?  „Het is goed om na zo’n gebeurtenis eerst uw emoties te laten bezinken. Geef het even de tijd en vraag u dan of: wil ik hier nog iets mee? Dat hangt ook af van uw zoon, is hij goed bevriend met het klasgenootje, wil hij er vaker spelen? Misschien ontstaat er vanzelf een moment waarop u dit op een natuurlijke manier bij de moeder kunt aankaarten, bijvoorbeeld bij het ophalen van de kinderen op school. „Het is goed en belangrijk een kind serieus te nemen en te troosten als zoiets gebeurt. Een paar dagen later kunt u nog eens preciezer vragen wat er gebeurde en hoe dit voor hem was.  „U kunt de situatie ook gebruiken om hem te leren zijn grenzen aan te geven, bijvoorbeeld door te oefenen wat hij een volgende keer kan zeggen. Zoals: ‘Ik wil naar huis’, of: ‘Ik vind dit niet leuk’. Leer hem alternatieven voorstellen als er iets gebeurt dat hij niet fijn vindt. Zoals: ‘Ik wil liever in jouw tuin spelen’, of: ‘Laten we op jouw kamer blijven.’ ” Tischa Neve: „In dit soort vervelende situaties is het goed eerst te voelen wat dit met uzelf doet voor u uw gevoelens van pijn en verontwaardiging mogelijk op uw kind projecteert. Dan handelt u vanuit rust in plaats van emotie. „Praat met uw kind over wat er gebeurde, en over wat hij had kunnen doen in zo’n situatie om voor zijn eigen veiligheid te zorgen. Hij zal dit namelijk nog vaker tegenkomen in vriendschappen. U kunt met hem praten over wat leuke vriendjes zijn en wat niet. Hoe kan hij zeggen dat hij iets niet fijn vindt? „Dit gedrag van dit klasgenootje en zijn zusje komt ergens vandaan, en het zou voor hen best erg zijn als ze nooit meer ergens zouden kunnen spelen. Mocht uw zoon dit vriendje nog een kans willen geven, bespreek dan samen de voorwaarden, bijvoorbeeld alleen spelen bij u thuis, en alleen in aanwezigheid van uzelf of uw partner. „Mocht u de moeder aanspreken, doe dat dan niet verwijtend, want dan stuit u op weerstand. Doe het vanuit zorg: ‘Mijn zoon vertelde iets, en als het mijn kinderen zouden zijn, zou ik dat willen weten. Is het goed als ik er iets over vertel?’”</p>]]></description>
      <guid>https://nrc.nl/nieuws/2023/03/13/moet-ik-de-moeder-van-de-pesters-van-mijn-kind-aanspreken-a4159288</guid>
      <pubDate>Mon, 13 Mar 2023 07:11:43 +00:00</pubDate>
    </item>
    <item>
      <title><![CDATA[Mijn dochtertje heeft sterke  voorkeur voor haar vader,  moet ik dat zo laten?]]></title>
      <description><![CDATA[<p>Moeder: „Mijn dochter van bijna 3 heeft een sterke voorkeur voor haar vader. Ze wil door hem getild worden, hij moet haar naar bed brengen, het haar in een staart doen, aankleden, iets aangeven, noem maar op. Ze zegt tegen mij: ‘Nee, niet jij!’ en ‘Jij mag dat niet doen!’ Soms gaat ze dan zelfs huilen. Het is ontstaan voor onze jongste geboren werd. Mijn dochter werd geopereerd en is toen een tijdje grotendeels verzorgd door mijn partner omdat ik zwanger was. We willen de de taken graag verdelen, bovendien is het voor mij niet echt leuk als ze huilt  omdat ik haar help in plaats van haar vader. Soms baal ik er flink van. Hoe kunnen we dit het beste aanpakken? Meegaan in haar wens, of het toch forceren? Het is overigens alleen als mijn partner en ik allebei aanwezig zijn. Als ik met haar alleen ben, merk ik er niks van.” Carlo Schuengel: „Een kind kan in een bepaalde leeftijdsfase een voorkeur hebben voor een ouder. Nu is papa even populair, dat wil niet zeggen dat het zo blijft. Zo’n voorkeur past ook in de ontwikkelingsfase van uw dochter, waarin ze haar wil steeds sterker manifesteert.  „Van ouders met peuters wordt stuurmanskunst gevraagd. Het vereist kalmte om die groeiende autonomie niet te onderdrukken, maar in goede banen te leiden. Voor uw kind is zo’n wens op dat moment heel urgent. Uw dochter heeft nog niet het begripsvermogen om te snappen waarom haar vader  niet kan komen als hij toch in de buurt is. Haar dit weigeren leidt bij haar tot grote emoties, die ook bij u heftige emoties kunnen veroorzaken, zeker op een druk moment aan het eind van een hectische dag. Dat is een valkuil, want escalaties leiden zelden tot een goede pedagogische oplossing. Bij een dwingende opvoeding, waarin wensen van het kind onderdrukt worden, zien we daarom vaak halfslachtig gedrag: het kind krijgt uiteindelijk toch haar zin, en zet de volgende  keer hoger in.  „Soms is conflict nodig om een kind een belangrijke regel bij te brengen, maar dat vereist innerlijke rust. Daarom is het goed om bij een potentieel conflict met uw kind steeds in de gaten te houden of deze strijd op dit moment de moeite waard is, en kalm gevoerd kan worden.” Carolina de Weerth: „Het is heel normaal dat een kind op deze leeftijd aan twee volwassenen sterk gehecht is maar toch een voorkeur heeft voor de ene ouder. Vaak is dat de moeder. Je ziet dat als kinderen pijn hebben, ze vaak naar mama rennen, omdat dit de volwassene is die ze het meest gezien hebben. In dit geval is het vader, en dat is goed te begrijpen want hij is een veilige figuur geweest toen uw dochter het lastig had en u wat minder aanwezig kon zijn. „Wat ook kan meespelen is dat vaders vaak ander speelgedrag laten zien: wat uitdagender, minder voorspelbaar en energieker. Het kan zijn dat deze omgangsstijl op dit moment net iets beter bij uw dochter past. „Het is begrijpelijk dat u daarvan baalt, maar forceer het niet, en laat uw irritatie niet blijken want dan ontstaat het risico  dat zich iets negatiefs ontwikkelt, terwijl daar nu eigenlijk geen sprake van is. Uw dochter heeft met zowel u als uw partner een goede band, dus jullie hebben het samen goed gedaan. Houd het relaxed, en probeer met uw dochter regelmatig wat gezellige momentjes te hebben, bijvoorbeeld samen een boekje lezen.”</p>]]></description>
      <guid>https://nrc.nl/nieuws/2023/03/06/mijn-dochtertje-heeft-sterke-voorkeur-voor-haar-vader-moet-ik-dat-zo-laten-a4158741</guid>
      <pubDate>Mon, 6 Mar 2023 07:11:43 +00:00</pubDate>
    </item>
    <item>
      <title><![CDATA[Wanneer doen bezoekjes aan oma meer kwaad dan goed?]]></title>
      <description><![CDATA[<p>Vader: „Mijn moeder had een heftige borderlinestoornis, waardoor de relatie tussen ons altijd complex is geweest. Ik heb haar altijd als dader én slachtoffer gezien. Nu ze dementerend is, is de relatie gek genoeg beter geworden. De stoornis is naar de achtergrond verdwenen. Ze is weer een beetje de oude, op milde dementieklachten na. Onze dochter van veertien maanden is haar enige kleindochter en haar alles. Ze fleurt helemaal op bij de bezoeken en is dan op haar best. Onze dochter is gek op oma.  Zodra mijn moeder mij niet meer herkent, wil ik niet meer op bezoek, omdat dit door ons verleden te belastend is. Ik voel  me hiertoe ook niet verplicht.  Maar hoe leg ik mijn dochter straks uit dat we niet naar oma gaan terwijl ze er nog wel is? En hoe gaan we ondertussen om met een oma die haar niet meer (altijd) zal herkennen en mogelijk raar gedrag vertoont? Wanneer doen de bezoekjes meer kwaad dan goed?” Ruth Van der Hallen: „Neem de tijd om uw kind uit te leggen wat er met oma gebeurt. Er zijn voorlees- en prentenboeken voor jonge kinderen over dementie die hierbij kunnen helpen. Met de tijd zal de dementie van uw moeder zich verder ontwikkelen, maar neemt ook het begrips- en belevingsvermogen van uw dochter toe. Ga het gesprek over oma waar nodig opnieuw aan: ‘Weet je nog dat jij je pop vergat? Dat heeft oma ook, ze vergeet dingen.’ „Omdat uw dochter zo jong is, zal ze ‘leunen’ op u in het interpreteren van deze situatie. Als u er speels mee omgaat, is het voor uw dochter ook lichter. Als u van slag bent, voelt uw dochter dat. Ook daarom is het goed om uw grenzen te bewaken in het contact met uw moeder. „Ga na wat u zélf nodig heeft om deze band tussen oma en kleindochter in stand te houden. Als het te veel wordt, bouw dan rustig af. Ga iets minder vaak, of iets korter. U kunt uw dochter uitleggen dat oma ziek is en veel moet rusten of u kunt benoemen dat u de bezoekjes moeilijk vindt. Wilt u niet meer op visite maar gaat uw dochter graag naar oma, dan kan een goede vriend of familielid met uw dochter meegaan.” Tamara Luijer: „Uw dochter is nog erg jong, het is de vraag wat zij op dit moment precies meekrijgt van de dementie van oma. Ze gaat in de interpretatie van de situatie vooral af op signalen van u. „Probeer vooral in te steken op mooie momenten met elkaar en probeer deze vast te leggen zodat uw dochter hier later op kan terugkijken. Bezoek hoeft niet lang te duren,  u kunt ook tien minuten op visite gaan. Belangrijk is wel dat u hierbij aanwezig bent, of een andere betrouwbare volwassene,  mocht oma onvoorspelbaar gedrag vertonen. „Een ouder met dementie kan leiden tot een gecompliceerd rouwproces, zeker als  sprake is van een verstoorde relatie. U denkt veel na over wat goed is voor anderen, vergeet niet ook stil te staan bij wat ú nodig heeft. Ook omdat uw dochter op u leunt. „Wanneer uw kind stressklachten laat zien als zij bij oma is, is het verstandig na te gaan of de ontmoetingen in deze vorm nog gewenst zijn. U kunt uw dochter ook tekeningen voor oma laten maken en deze samen op de post doen.”</p>]]></description>
      <guid>https://nrc.nl/nieuws/2023/02/27/wanneer-doen-bezoekjes-aan-oma-meer-kwaad-dan-goed-a4158191</guid>
      <pubDate>Mon, 27 Feb 2023 07:11:44 +00:00</pubDate>
    </item>
    <item>
      <title><![CDATA[Mijn dochter zit niet lekker in haar vel]]></title>
      <description><![CDATA[<p>Moeder: „Mijn 15-jarige dochter heeft er een handje van om mij vlak voor schooltijd te vragen of ik haar wil ziek melden, een paar minuten voordat ik naar mijn werk ga. Het zijn vage klachten:  hoofdpijn, misselijk, buikpijn. Als ik haar probeer te dwingen, wordt het een drama.  Ze zit in 4 gymnasium. Ze wil niet naar school omdat ze wil vermijden dat ze wordt aangesproken op niet-gemaakt werk. Ze weet niet hoe ze moet leren, besteedt er uren aan maar komt tot niks. Ik vind dat een baaldag moet kunnen, maar vaak zit ze dan alleen, omdat ik naar mijn werk moet, en wordt haar stemming niet beter. Ze heeft last van depressieve gevoelens, voelt zich minderwaardig, daar heeft ze een jaar lang hulp voor gehad.   Vorig jaar heeft ze veel gemist.  Mijn ex-man en ik stelden haar voor naar de havo te gaan, maar dat wil ze niet, dan mist ze haar vriendinnen.” Marga Akkerman: „Het klinkt alsof uw dochter niet weet wat ze met zichzelf aan moet. Er kan zoveel zijn waardoor ze nu vastloopt, onderwerpen die deels wel en deels niet met school te maken hebben. Niet weten hoe je moet leren komt nogal eens voor bij hoog-intelligente kinderen. U kunt door psychologisch onderzoek laten uitzoeken of dit bij haar het geval is. Daar komen ook aanbevelingen uit over een passende aanpak. „Je kunnen concentreren heeft ook te maken met wat je allemaal nog meer aan je hoofd hebt. Voelt ze zich alleen staan in het gezin? Is er aandacht om stil te staan bij haar gevoelens: ‘Wat moet het moeilijk voor je zijn om je elke ochtend af te vragen: ga ik wel of niet naar school?’ Doen jullie dingen met elkaar waardoor het gezinsverband voor haar voelbaar wordt? Nu lijkt het of ze vooral haar rol moet vervullen in het levensschema van anderen, en zij reageert daarop met claimend gedrag tegenover u. Met vage klachten kun je dan prima de aandacht afdwingen en anderen tot het zoeken van oplossingen aanzetten. Die dan vervolgens worden afgewezen. U kunt zeggen: ‘Laten we er vanavond over praten, nu is het tijd om te vertrekken, voor jou en voor mij.’ „Het is voor uw dochter belangrijk om zich betrokken te gaan voelen bij het verbeteren van de situatie. Raadpleeg een gezinstherapeut om uit te zoeken wat ze nodig heeft om een volgende stap in haar ontwikkeling te kunnen zetten.” Tischa Neve: „Vijf dagen absentie in dit schooljaar valt mee, het is alleen goed om in de gaten te houden dat het er niet meer worden zodra de druk hoger wordt.  „Voor angstige of sombere kinderen kan af en toe een dag thuisblijven de manier zijn waarop ze hun schooldiploma halen, daarover vallen  afspraken te maken met school. Misschien geldt dat ook voor uw dochter. Bespreek met haar dat u het prima vindt dat ze af en toe een baaldag neemt, maar dat ze u niet ’s ochtends voor een voldongen feit stelt, omdat u dan gaat twijfelen . Bekijk samen op een rustig moment wat uw dochter nodig heeft op zo’n dag. Heeft ze gewoon een off-day, of is er meer aan de hand? Hoe kan ze die dag zo indelen dat u met vertrouwen de trein kunt instappen? „Uw dochter komt niet in 4 gymnasium als ze niet kan leren. Wat heeft ze nodig om zich te concentreren? Wie of wat zouden daarbij kunnen helpen?”</p>]]></description>
      <guid>https://nrc.nl/nieuws/2023/02/20/mijn-dochter-zit-niet-lekker-in-haar-vel-a4157612</guid>
      <pubDate>Mon, 20 Feb 2023 07:11:44 +00:00</pubDate>
    </item>
    <item>
      <title><![CDATA[Mijn 16-jarige wil een tatoeage]]></title>
      <description><![CDATA[<p>Moeder: „Mijn dochter van 16 wil een tatoeage. Ze denkt nu na over een tekening die symbool kan staan voor de band met haar stiefmoeder. Ik ben dol op mijn dochter en op haar stiefmoeder en ik begrijp haar wens om hun relatie, waarbij de bloedband ontbreekt, met iets definitiefs te bevestigen. Ik ben alleen niet zo dol op tatoeages. Het voorstel om een ander symbool te zoeken, een sieraad bijvoorbeeld, werd door mijn dochter afgewimpeld. Eerlijk gezegd begrijp ik haar wel. Ik ben genegen de beslissing aan haar te laten. Doe ik daar goed aan?” Susan Branje: „Wat positief dat uw dochter de band wil bevestigen en bekrachtigen met haar stiefmoeder en dat u daar zo begripvol tegenover staat. Kinderen vragen niet om een scheiding, of om nieuwe partners van hun ouders. Toch hoeft dat voor de ontwikkeling niet nadelig uit te pakken, zeker als de onderlinge verhoudingen zo warm zijn. „De manier waarop uw dochter de band wil bevestigen is best ingrijpend. Vroeger gaven we een sieraad, tegenwoordig is ook een tatoeage normaal. Kinderen hebben vanaf hun 16de geen toestemming meer nodig van hun ouders om een tatoeage te laten zetten. Verbieden heeft dus geen zin. Dat wil niet zeggen dat u uw dochter niet hoeft te begeleiden in haar keuze. „U zou met uw dochter kunnen bespreken wat ze wil zetten, aan welk teken denkt ze? Wat vindt ze mooi? Hoe specifiek verwijst dat naar haar stiefmoeder? En heeft uw dochter ook haar stiefmoeder betrokken in haar beslissing? „Het is ook goed de mogelijke gevolgen te bespreken van een tatoeage op een plek die je niet kan bedekken. Hoe groot wordt de tatoeage, en waar op haar lichaam wil ze die  zetten?  „U kunt noemen dat relaties het risico lopen om ten einde te komen, en dat uw dochter kan overwegen om voor een neutraal teken te kiezen, of een locatie die eventueel ook bedekt kan worden.” Bas Levering: „Een andere uitdossing is door de tijd heen een manier geweest waarmee een volgende generatie afstand nam van de vorige. De lange haren van de jarenzestigjeugd waren de ouders een doorn in het oog. Dat leidde heel vaak tot conflicten. Van een dergelijk zich afzetten is hier absoluut geen sprake. En deze moeder wil de beslissing maar wat graag aan haar dochter laten. Ze kan de overwegingen van haar dochter ook goed volgen. Ze houdt alleen niet zo van tatoeages. „In dagelijkse tv-talkshows zijn tatoeages tegenwoordig regelmatig onderwerp van gesprek. Dat er zo vaak over gesproken wordt, laat zowel het gemak als het ongemak ervan zien. Het lichaam versieren is natuurlijk een universeel, tijdloos gebruik, tatoeages worden steeds normaler, maar daarbij is er wel sprake van een onomkeerbare aantasting van het lichaam. Er zijn mensen die al bezwaar maken tegen gaatjes in oren. Voor velen horen tatoeages niet bij ‘ons soort mensen’. Een tatoeage aanbrengen op een verborgen plek op het lichaam onderstreept deze ambivalenties. „Voor uw dochter is juist de onomkeerbaarheid van zo’n teken de reden dat ze voor deze vorm kiest, en niet voor een vrijblijvender sieraad. Hiermee wil ze haar eeuwige liefde voor haar stiefmoeder vastleggen. Ze vraagt eigenlijk aan u: kun jij met dat teken van liefde instemmen? Er lijkt u weinig in de weg te staan om met de tatoeage van haar dochter akkoord te gaan. De plek, de grootte, de zichtbaarheid zijn vast nog punten van nadere overweging.” Precieze cijfers ontbreken, maar geschat wordt dat eenderde van de Nederlanders onder de 40 één of meer tattoos heeft. Je laten tatoeëren is mainstream geworden, waarbij de trends elkaar elke paar jaar veranderen.  Een tatoeage laten zetten,  dat is een pijnlijk dagje uit
Tepels op borstreconstructies tatoeëren: ‘Het moet eigenlijk een beetje onzichtbaar zijn’
Mijn 16-jarige wil een tatoeage
Vroeger was het anders, maar nu heeft (bijna) iedereen een tatoeage
Een tattoo laten weghalen doet nóg meer pijn
Op hun lijf geschreven</p>]]></description>
      <guid>https://nrc.nl/nieuws/2023/02/17/mijn-16-jarige-wil-een-tatoeage-2-a4157196</guid>
      <pubDate>Fri, 17 Feb 2023 07:11:44 +00:00</pubDate>
    </item>
    <item>
      <title><![CDATA[Tegen ons praat onze kleindochter  niet]]></title>
      <description><![CDATA[<p>Opa: „Mijn kleindochter (3) wordt tweetalig opgevoed. Ze is een spontaan meisje zolang haar vader, moeder of zusje bij haar is. Dan praat ze in de taal die bij de ouder hoort. Eens per week haal ik haar op. Bij ons is ze timide en zegt en vraagt ze niets. We vragen haar veel, ze communiceert dan door ja te knikken en nee te schudden. Echt spelen doet ze bij ons nauwelijks. We lezen voor, zingen liedjes. Na afloop fluistert ze in het oor van haar ouders hoe ze het gehad heeft, dat is nooit negatief. Bij haar thuis praat ze evenmin met ons. De crècheleidster zei dat ‘ze praat als ze daar zin in heeft’. Haar oudere zusje heeft ook zo’n periode gehad, maar korter, en zij is  nu heel spontaan tegen ons. Ik ben ook oppasopa van  mijn andere kleinkinderen, nooit problemen gehad. Misschien is er niks aan de hand, alleen geeft het minder voldoening voor ons. Wat kunnen we doen om beter met haar te communiceren?”  Catrin Finkenauer: „In relaties willen we wederkerigheid, want daardoor krijgen we het signaal dat de band intact en goed is. Blijft dat achterwege, dan voelen we ons  tekortschieten. Maar u doet niks verkeerd. „Het gebrek aan wederkerigheid kan veel redenen hebben, misschien is uw kleindochter sociaal angstig, heeft ze tijd en steun nodig om vertrouwen op te bouwen en zich veilig genoeg te voelen om interacties aan te gaan. Het betekent niet dat ze het bezoek niet leuk vindt, maar dat het nog even duurt voordat ze dat kan laten zien. Misschien praten jullie thuis op een andere manier dan ze gewend is, of is ze om andere redenen onzeker over wat er van haar verwacht wordt, weet ze niet ‘hoe ze het goed moet doen’.  „Neem de tijd om te investeren in de relatie, doe dingen die ze ook thuis leuk vindt. Respecteer haar zwijgen, dring niet aan. Regelmaat en consistentie helpen bij het voorspelbaar maken van de omgeving. Heb geduld, sommige kinderen hebben wat langer nodig om warm te lopen.” Maretha de Jonge: „Kinderen gaan tussen hun  tweede en derde jaar  vloeiender praten. Op die leeftijd ontwikkelen kinderen ineens ook schaamte of onzekerheid als ze in de belangstelling staan.  „Meertalige kinderen leren verschillende talen in verschillende situaties gebruiken. Kinderen kunnen dat goed, maar bij sommigen versterkt dat hun zelfbewustheid en leidt het in een andere omgeving tot stilte waarbij ze de kat uit de boom kijken. „We noemen het selectief mutisme als iemand de taal of talen goed kan spreken, maar in bepaalde situaties consequent niet praat. Een kind blokkeert zodanig dat geen woord kan uitbrengen.  „Kent u het ongemak als er een stilte valt in een gesprek? We voelen dan de behoefte die stilte op te vullen. Bij zwijgzame kinderen zijn we geneigd om juist veel vragen te stellen. Daarmee vergroten we onbedoeld de druk om te praten en staat een kind steeds in de aandacht. Blijf gewoon babbelen en voorlezen zonder vragen. Benoem wat u ziet. ‘Ik zie dat je het een beetje spannend vindt iets te vertellen, dat is helemaal niet erg. Dat komt vanzelf.’ Daarmee haalt u de druk eraf, benoemt u haar gevoelens en stelt haar gerust. Juich niet zodra ze iets zegt, maar houd het casual.  „Mocht het zwijgen aanhouden en ook praten op school niet op gang komen, dan is het verstandig gespecialiseerd advies te vragen bij een orthopedagoog of psycholoog. Als zwijgen voortduurt kan het de ontwikkeling belemmeren.”</p>]]></description>
      <guid>https://nrc.nl/nieuws/2023/02/13/tegen-ons-praat-onze-kleindochter-niet-a4156980</guid>
      <pubDate>Mon, 13 Feb 2023 07:11:45 +00:00</pubDate>
    </item>
    <item>
      <title><![CDATA[Hoe leer je jonge kinderen wat geld is? &#8216;We doen kinderen geen plezier met wennen aan contant geld&#8217;]]></title>
      <description><![CDATA[<p>Vader: „Hoe leer je kinderen jonger dan 10 jaar wat geld precies is, nu bijna alles digitaal gaat? Vroeger spaarde je contant, en als je spaarpot vol was, wist je of je genoeg had om iets te kopen. Je kreeg een muntje en kon iets kopen bij de supermarkt. Tegenwoordig zien kinderen die duidelijke relatie tussen wat je hebt en kunt uitgeven nauwelijks meer. Ze zien ook haast nooit volwassenen cash geld uitgeven. Ik geef mijn pasje en neem een wagen vol boodschappen mee naar huis. Hoe kun je het abstracte fenomeen wat geld tegenwoordig is voor jonge kinderen toch zo tastbaar maken dat ze al jong een gevoel krijgen in welke verhouding welk bedrag tot welke spullen staat? En of er genoeg van is om uit te geven? En is zakgeld contant geven voldoende om straks succesvol die overgang te kunnen maken naar digitaal bankieren?” Stijn Sieckelinck: „Het lijkt me belangrijk dat vader bij zichzelf te rade gaat in hoeverre zijn zorg wordt ingegeven door eigen nostalgie naar de omgekeerde spaarpot. Hoe spijtig ook, het spaarvarkentje wacht hetzelfde lot als de bakelieten telefoon. We doen kinderen geen plezier met wennen aan contant geld. De situatie is nu eenmaal dat ook zij veel meer bedreven moeten raken met ‘onzichtbare transacties’ zoals met pasjes in het ov bijvoorbeeld. Een financiële opvoeding moet er dus op gericht zijn dat kinderen vaardigheden aangeleerd krijgen waardoor ze straks veilig en spaarzaam online kunnen betalen en bankieren. „Voor kinderen in de basisschoolleeftijd moet nog inzichtelijk worden gemaakt wat geld betekent, en wat je tegen elkaar ruilt. Door de afwezigheid van de tastbare muntjes vraagt dit nu veel meer van ouders. We moeten vaker van de mogelijkheden gebruik maken om, zodra we een uitgave doen, met kinderen te bespreken wat iets kost. Leg bij de aanschaf van verjaardagscadeautjes voor vriendjes uit wat hier precies tegen elkaar wordt ingeruild.  „Om de overgang naar zelfstandig online bankieren te maken zou het mooi zijn als de banksector voor kinderen en jongeren een bankpas zou bedenken die van kleur verschiet zodra de bodem van de rekening in zicht komt.” Karin Radstaak: „Bij digitaal financieel opvoeden zonder zichtbaar geld lijkt het ons noodzakelijk dat er een bankapp wordt ontwikkeld die visueel geschikt is voor kinderen vanaf een jaar of 6, 7. Die app kan dan eerst nog op de telefoon van de ouders. Op de een of andere manier moet immers inzichtelijk worden dat je minder geld hebt nadat je met je pasje ergens contactloos iets hebt afgerekend. Als je 10 euro hebt en je geeft de helft uit, moet een op kinderen toegesneden bankapp hetzelfde gevoel kunnen geven dat andere generaties hadden bij een halflege portemonnee.  „Digitaal zakgeld heeft een belangrijke leerfunctie. Om te kunnen leren hoe digitaal geld werkt, zul je geld nodig hebben dat je zelf mag uitgeven, zodat je op die bankapp kunt zien dat je er meer en minder van kunt hebben. Doe dat vanaf groep 3, dan leren kinderen rekenen en kunnen ze dat meteen toepassen. „Ouders spelen een belangrijke rol in het wegwijs maken: meegaan als er iets gekocht wordt, samen regelmatig de app checken, zorgen dat zakgeld op een vast moment wordt overgemaakt. Ook veiligheid is essentieel, zoals een laag maximumbedrag instellen voor contactloos betalen, en leren om persoonlijke gegevens zoals een pincode en een inlog voor de bankapp niet met anderen te delen.”</p>]]></description>
      <guid>https://nrc.nl/nieuws/2023/02/06/hoe-leer-je-jonge-kinderen-wat-geld-is-a4156301</guid>
      <pubDate>Mon, 6 Feb 2023 07:11:45 +00:00</pubDate>
    </item>
    <item>
      <title><![CDATA[Kunnen gemene  fantasievriendjes kwaad? ]]></title>
      <description><![CDATA[<p>Moeder: „Onze oudste dochter (4) heeft sinds kort onzichtbare vriendjes. Ze heeft veel fantasie en het verbaast ons dan ook niet. Alleen zijn deze vriendjes niet leuk, maar gemeen. Onze dochter vertelt dat ‘ze’ haar baby noemen, wat ze niet fijn vindt. Ook zeggen de vriendjes dat ze ‘van de trap moet rollen’. In gesprek met onze dochter kijken we wat we kunnen doen. Zoals op het kinderdagverblijf geleerd, zeggen ‘Stop, houd op!’ Dat lukt soms, maar vaak durft ze niet. Dan doe ik het wel eens namens haar. Dat werkt tijdelijk. We vragen ook of het wel vriendjes zijn als ze gemeen zijn. Voor zover we weten wordt ze niet gepest. Ze is wel halverwege het jaar op school begonnen, wat ze nu leuk vindt. Ze heeft een zusje van 2 met wie ze soms leuk speelt, soms ruzie maakt. Wat kunnen we doen om haar te helpen? Hoe gaan we met deze gemene onzichtbare schepsels om?” Heddeke Snoek: „Imaginaire vriendjes horen bij deze leeftijd, veel kinderen hebben die. In deze ontwikkelingsfase kunnen ze nog niet precies het onderscheid maken tussen fantasie en werkelijkheid. Daarom herkennen zij zelfs vaak hun eigen vader niet als deze Sinterklaas speelt. „Uw dochter krijgt te maken met aardige en mindere aardige mensen. Ze ziet op het kinderdagverblijf en school van alles gebeuren, en neemt die ervaringen in haar fantasiewereld mee. Het is een gezonde en veilige manier om te experimenteren met sociale situaties, en te oefenen met het leren omgaan met wat anderen zeggen en doen. Het is mooi als dat oefenen met fantasievriendjes vanaf het vijfde of zesde jaar wordt overgenomen door echte vriendjes.  „Het horen van stemmen of het ‘hebben’ van imaginaire vriendjes is op deze leeftijd eigenlijk nooit een reden voor professionele hulp. Mocht uw kind somber worden, geen aansluiting vinden bij leeftijdgenootjes en zich niet ontwikkelen, deel uw zorgen dan met de leerkracht.” Maretha de Jonge: „De rijke fantasie van kinderen is prachtig. Ouders genieten met kinderen in deze leeftijdsfase van prentenboeken over pratende dieren en knuffels op avontuur. Zodra de kennis over de wereld toeneemt, neemt het ‘magisch denken’ af. Kinderen snappen beter wat echt is en wat fantasie. „Fantasievriendjes kunnen gewoon leuk zijn, maar ook een manier om controle te krijgen op wat ze meemaken. Kinderen doen op school veel indrukken op. Ze ontwikkelen sociale vaardigheden en oefenen met goed en kwaad. Fantasievriendjes kunnen vertolkers worden van stoute gedachten of vage angsten en pesterige fantasievriendjes kunnen een manier zijn om situaties te verwerken waarin kinderen elkaar uitdagen. Ze kunnen ook staan voor ‘stoute gedachten’ van een kind zelf. Kinderen doen soms dingen waarvan ze weten dat het niet mag. Een fantasievriendje als schuldige kan een verklaring zijn als ze zelf eigenlijk ook niet begrijpen waarom ze het toch deden. Dat is onderdeel van gewetensvorming en grip krijgen op gedachten en gedrag. „Zolang het leuk is kunt u meespelen: ‘Eet jouw vriendje mee? Wil die een eigen bordje?’ Als fantasie griezelig wordt, kunt u het begrenzen. We lezen kinderen fantasievolle verhalen voor, maar vertellen ook dat een krokodil onder het bed niet kan.  „Met nare fantasievriendjes kunt u uw dochter helpen zoals u dat ook in echte situaties zou doen. ‘Laten we vertellen dat ze mogen komen spelen, maar alleen als ze aardige dingen zeggen. Pesten mag niet.’ Ik zou dat niet namens uw dochter doen, maar  samen met haar. Zo durft ze steeds beter weerbaar te reageren als kinderen onvriendelijk zijn, of haar vragen iets onveiligs te doen.”</p>]]></description>
      <guid>https://nrc.nl/nieuws/2023/01/30/kunnen-gemene-fantasievriendjes-kwaad-a4155697</guid>
      <pubDate>Mon, 30 Jan 2023 07:11:45 +00:00</pubDate>
    </item>
    <item>
      <title><![CDATA[Bij anderen  krijgen mijn  kinderen te veel snoep]]></title>
      <description><![CDATA[<p>Moeder: „Hoe moet ik omgaan met de hoeveelheden snoep die mijn kinderen bij anderen krijgen? Ik ben een suikerbewuste moeder. Mijn kinderen krijgen geen zoet beleg op brood, en mogen een snoepje per dag. Dat heb ik tot ze naar school gingen aardig in eigen hand kunnen houden, maar nu ze 5 en 7 zijn is het een stuk moeilijker. Soms krijgen ze op school drie zoete traktaties per dag, en  op de bso nog iets zoets erachteraan. Of ze krijgen op een speelafspraak als middageten pannenkoeken, en daarna nog een donut en een lolly. Zelfs op de hockeytraining delen teamgenoten snoep uit. Op partijtjes hetzelfde verhaal: in plaats van gewoon een tosti krijgen ze cupcakes, taart, snoep en limonade. Ik wil daar tegen mijn kinderen niet negatief over doen, en geef ze hierover ook geen instructies mee, maar ik vind het niet prettig. Zo blijft er voor mijn gevoel weinig over voor ons als ouders om ze af en toe te verwennen. Als ze net ergens pannenkoeken hebben gegeten, zeg ik niet: ‘Zullen we gezellig een ijsje halen?’ Minke Eilander: „We leven in een ‘obesogene omgeving’, waarin we worden verleid veel ongezond te eten en weinig te bewegen. Kinderen moeten leren om hun weg te vinden in die wereld. Ze zullen altijd en overal ongezonde verleidingen op hun pad vinden. Nu zijn het speelafspraakjes en partijtjes, straks is het de supermarkt waar ze in de pauze naartoe gaan. „Het zou al helpen als we als samenleving verwennen, beloning en gezelligheid minder associëren met ongezond eten. Verwennen kan ook met een leuke activiteit, zoals een spelletje doen. En een banaan vinden kinderen ook lekker. „Het gaat erom dat u zelf het goede voorbeeld blijft geven. U leert uw kinderen al een gezonde verstandhouding met eten, en dat is voldoende. Daar zullen ze een leven lang profijt van hebben. „Blijf souplesse tonen voor wat er buitenshuis wordt aangeboden. Als u het verbiedt, maakt u de relatie met zoetigheid te gespannen. Zolang u thuis uw gezonde beleid voortzet, gaat het de kinderen vanzelf opvallen hoe het bij anderen gaat.” Carry Renders: „U heeft goede regels en routines, en als u daar thuis aan vasthoudt, bent u met uw eetopvoeding al een heel eind. Wat leefstijl betreft is voor kinderen het voorbeeld van de ouders erg belangrijk, zowel wat ze doen als wat ze zeggen. Het helpt daarbij om de kinderen goed uit te leggen waarom u voor iets kiest, bijvoorbeeld dat u suiker wilt beperken omdat te veel suiker slecht is voor het lichaam en het gebit. Daarmee brengt u kennis en vaardigheden over en stimuleert u uiteindelijk hun autonomie om in verleidelijke situaties een gezondere keuze te maken. „Probeer de juiste balans te houden. Te weinig controle op wat uw kinderen eten is niet goed, maar te veel evenmin. Als gezond eten te dwangmatig wordt, kan dat hun relatie met eten verstoren. „Het is niet zo erg dat uw kinderen buitenshuis andere voorbeelden zien en ongezonde verleidingen tegenkomen. Door gedoseerd in aanraking te komen met andere regels en routines leren ze uiteindelijk hun eigen maat vinden. U kunt uw verwenmomenten thuis eventueel anders invullen, bijvoorbeeld door iets te doen dat jullie allemaal leuk vinden. „Als het de spuigaten uit loopt, kunt u het traktatiebeleid eens bij de medezeggenschapsraad op school of het hockeyteam aankaarten.”</p>]]></description>
      <guid>https://nrc.nl/nieuws/2023/01/23/bij-anderen-krijgen-mijn-kinderen-te-veel-snoep-a4155077</guid>
      <pubDate>Mon, 23 Jan 2023 07:11:46 +00:00</pubDate>
    </item>
    <item>
      <title><![CDATA[Te vaak ruziën met onze dochter erbij]]></title>
      <description><![CDATA[<p>Vader: „Mijn vrouw en ik hebben een dochtertje van 4 jaar. Helaas onstaan er regelmatig ruzies tussen mijn vrouw en mij, vaak onverwacht als mijn vrouw spanningen op mij afreageert. Of ik nu meega in de redenering, tegenargumenten geef, niets zeg, naar een andere kamer ga, er is geen mogelijkheid om de ruzie te vermijden. Mijn vrouw vindt het op zo’n moment niet erg om ruzie te maken met ons kind erbij, ik wel. Ik verlaat dan het huis omdat ik mijn dochter dit niet wil aandoen. Thuisblijven is geen optie, de druk wordt groter en de ruzies intenser. Mijn dochter wordt ook in de ruzie meegenomen, mijn vrouw maakt mij bij haar zwart. Meestal probeer ik na een paar uur weer thuis te komen, maar als het een erge ruzie is, blijf ik dagen weg, tot het weer rustig is. Is er een andere manier om dit op te lossen? Ik ben erg bezorgd over deze situatie en hoe dit mijn dochter vormt in deze belangrijke levensfase.” Liesbeth Groenhuijsen: „Er is een verschil tussen een constructief conflict waarbij ouders samen naar een oplossing zoeken, en een destructief conflict dat steeds terugkeert, verstopt wordt, en nooit echt wordt opgelost. Anders dan veel ouders denken heeft ontkennen van een ruzie negatieve gevolgen. Het kind hoort in de avond, vanuit bed, de stemverheffing, het slaan met deuren, het merkt de spanning. Als ouders dan zeggen: ‘Nee, hoor, niks aan de hand’ leert het kind haar eigen ogen en oren niet meer te vertrouwen. Dan gaat er echt iets kapot. „Maar de ruzies laten voortbestaan in bijzijn van uw dochter levert ook schade op. Het is goed dat u probeert geen ruzie te maken waar zij bij is, maar met weggaan houdt u onbedoeld het patroon in stand van vermijden, spanning in huis en onopgeloste conflicten. Ga niet lang weg, hoe lastig ook. „Ik zou jullie, mede voor jullie dochter, echt aanraden om in gesprekken met een therapeut erachter te komen waarom dit steeds opnieuw gebeurt. Uw dochter kan door deze conflicten in een permanente staat van alertheid komen die haar ontwikkeling negatief kan beïnvloeden.” Esther Kluwer: „Dat ouders conflicten hebben komt vaak voor. We hebben allemaal zo onze pijnpunten, en nemen stress mee naar huis. Dat hoeft niet schadelijk te zijn voor kinderen, als er goed over gepraat wordt en de ruzie wordt goedgemaakt.  „De veelvoorkomende heftige ruzies die u beschrijft, kunnen schadelijk zijn voor uw dochtertje. Ze ziet geen verzoening, en wordt er ook nog eens bij betrokken. Dat maakt de situatie onveilig: kinderen willen niet kiezen tussen ouders. Lang wegblijven kan dat gevoel van angstigheid vergroten. „Ik zou adviseren om een gekwalificeerde relatietherapeut te zoeken met wie u beiden een klik heeft. U zou kunnen zoeken naar een systeemtherapeut die naar het hele gezin kijkt, of een therapeut die is getraind in ‘emotionally focused therapy’ (EFT), waarbij omgangspatronen tussen partners en de dieperliggende oorzaken onder de loep worden genomen. Hoe langer u wacht, hoe lastiger het wordt om patronen te doorbreken.  „Daarnaast zou u op een rustig moment met uw vrouw regels kunnen afspreken over de ruzies, bijvoorbeeld om jullie dochter erbuiten te laten. „Een time-out nemen tijdens een conflict kan verdere escalatie voorkomen, maar ga niet langer weg dan een uurtje. Zeg dat ook tegen uw dochter: ‘Ik ga even een uurtje weg, en dan ben ik er weer.’”</p>]]></description>
      <guid>https://nrc.nl/nieuws/2023/01/16/te-vaak-ruzien-met-onze-dochter-erbij-a4154346</guid>
      <pubDate>Mon, 16 Jan 2023 07:11:46 +00:00</pubDate>
    </item>
  </channel>
</rss>
