<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[
		Onze dochter treuzelt zo
	]]></title>
      <description><![CDATA[<p>Moeder: „Hoe kan ik als ongeduldige moeder die altijd en overal op tijd of te vroeg wil komen, omgaan met een treuzelende dochter die alles perfect wil doen? Wij laten onze dochters van 5 en 7 veel zelfstandig doen, zoals ’s ochtends hun tas pakken voor school en hun brood smeren. De oudste is heel zorgvuldig en dat kost ontzettend veel tijd. De kaas moet heel netjes op haar boterham liggen, de boter moet heel netjes langs de rand worden gestreken en ze snijdt de appel in acht perfecte partjes. Het opruimen ’s avonds doet ze al even zorgvuldig. De jongste smijt het speelgoed in de bak, maar die van 7 doet de Kapla plankje voor plankje in de doos. Het is een mooie eigenschap, maar het duurt allemaal zo lang! Straks komen we te laat op school. Ik probeer me echt in te houden om niet voortdurend te zeggen: schiet ’s op! We gaan nooit eens gezellig de deur uit.” Kimberley Roerdink: „Ga op een rustig moment met uw dochter in gesprek. Zeg dat de ochtenden nu niet altijd zo fijn verlopen. U wilt graag op tijd komen, en uw dochter wil graag alles heel netjes doen, waarvoor u haar ook graag de ruimte wilt geven. Vraag aan haar: ‘Wat zouden we kunnen doen om een manier te vinden die voor ons allebei werkt?’ Jonge kinderen kunnen daarover al heel goed meepraten. „Neem het voortouw in oplossingen zoeken: wat moet er allemaal gebeuren in de ochtend en kunnen jullie daar een schemaatje van maken? Zou een deel van die taken de avond ervoor kunnen, zoals de broodtrommel vast klaarmaken? Probeer dat een tijdje uit, en kom er na een paar weken nog eens op terug, om samen te evalueren. „Vraag uw dochter liever niet om haar taken sneller te doen, want dan drukt u iets negatiefs op het zelfstandig opereren. We vragen al zoveel van kinderen wat betreft het meegaan in het tempo en ritme van volwassenen. Bovendien kan het geen kwaad als uw dochter een keer te laat komt, want zo leert ze wat dat is en hoe dat voelt. „Als u de tijd heeft, néém die dan ook, en verwonder u over het precieze van uw kind. Haar nauwgezette manier van doen is een heel mooie uitnodiging aan u om te vertragen.” Tamara Luijer: „Ik zou u aanraden eerst te onderzoeken wat perfectionisme voor uzelf betekent. We weten dat de omgeving van grote invloed is op het gedrag van kinderen. Dat wat voor ons als ouders belangrijk is, geven we vaak onbewust en indirect door. Ik lees in uw vraag dat u zelf de dingen ook graag heel goed doet en de lat voor uzelf hoog legt, door bijvoorbeeld nooit te laat te willen komen en uw kinderen al jong zelfstandig te maken. „Voor uw oudste bent u daarin mogelijk een rolmodel, ook zij wil alles heel goed doen. U prijst enerzijds haar zorgvuldigheid, maar de tijd die ze daarvoor uittrekt, irriteert u ook. Dat lijkt me voor haar best verwarrend. „Probeer uw dochter in uw handelingen en opmerkingen het voorbeeld te geven dat niet alles perfect hoeft te gaan, dat het ook een keer fout mag gaan. Probeer haar rigiditeit een beetje los te schudden. Bijvoorbeeld door een wedstrijdje te doen wie het snelst kan opruimen. Of door uw dochter te vragen om eerst een heel mooi poppetje te tekenen en dan een wedstrijdje te doen wie het lelijkste kan maken. Vraag haar welke manier ze het leukst vond. Zo haalt u haar spelenderwijs uit haar comfortzone.”</p>]]></description>
      <guid>https://nrc.nl/nieuws/2024/03/18/onze-dochter-treuzelt-zo-a4193410</guid>
      <pubDate>Mon, 18 Mar 2024 07:11:32 +00:00</pubDate>
    </item>
    <item>
      <title><![CDATA[
		Onze zoon praat negatief over anderen
	]]></title>
      <description><![CDATA[<p>Moeder: „Wat doe ik als mijn kind (8) elke dag negatief praat over andere kinderen, maar nooit zijn eigen aandeel ziet? Volgens hem doen of zeggen anderen, vooral vriendjes en vriendinnetjes, voortdurend onlogische, rare of irritante dingen. Hij haalt vaak de ander naar beneden door diens negatieve eigenschappen te benadrukken. Of hij vertelt dingen die hem irriteren. Bijvoorbeeld: ‘Ik wil nóg verder van M. af zitten. Nu kijk ik hem recht aan. Hij is altijd zo druk in de klas, dat is echt vervelend. Ik wil niet bij hem in de klas zitten eigenlijk.’ Of na de voetbalwedstrijd vertellen welke fouten de ander heeft gemaakt en van zichzelf vertellen wat er allemaal goed is gegaan. Wat we al doen: zelf proberen niet negatief te praten over anderen, elke dag met hem opschrijven waar hij dankbaar voor is om een andere energie te creëren. Reflecteren op onze eigen gedrag en dat van hem wanneer nodig. Gesprekjes over dat iedereen anders is en weleens iets doet wat niet zo leuk is voor een ander.” Anouk van Dijk: „Kinderen die negatief praten over anderen doen dat meestal niet zomaar. Misschien wordt uw zoon weleens buitengesloten? Of hij heeft hij een andere nare ervaring gehad waardoor hij wantrouwend is geworden tegenover anderen? Of misschien begrijpt hij het sociale verkeer nog niet helemaal, dat zie je bijvoorbeeld soms bij vroege leerlingen. „In zulke gevallen is het negatieve praten een afspiegeling van zijn ervaring. Het mooie is: hij vindt bij u de veiligheid om dit te uiten. Het is dan zinvoller om de achterliggende oorzaak te zoeken, in plaats van het negatieve praten te bestrijden. „Ga op onderzoek uit. Sinds wanneer vertoont hij dit gedrag? Is er een verandering opgetreden op school of op de sportclub? Wat ziet de leerkracht? „Uw huidige aanpak kan hierop aansluiten. Direct ingaan tegen zijn interpretaties werkt minder goed, omdat uw zoon het nu eenmaal zo ervaart. Probeer met hem te praten: waarom denkt hij zo over die kinderen? Kan hij het ook anders zien? Soms wordt zo’n gesprekje minder beladen met behulp van een boekje over omgaan met vriendjes en vriendinnetjes.” Stijn Sieckelinck: „Misschien heeft uw zoon het momenteel nodig om zich tegen vriendjes en vriendinnetjes af te zetten om tot een scherpere eigen identiteit te komen. Mogelijk wil hij zijn individualiteit manifesteren en gebruikt hij de ander als contrapunt voor zijn ontwikkeling. Het is natuurlijk niet leuk om een kind alleen maar negativiteit te horen spuien. Maar daarmee is niet gezegd dat hij buitenshuis helemaal geen leuke ervaringen heeft. Misschien is hij nog op zoek naar gepaste taal om zijn beleving uit te drukken. „Kinderen komen tot gedragsverandering als ze alternatief voorbeeldgedrag aangereikt krijgen. De manier waarop u dit doet, laat grote betrokkenheid zien, maar ook bezorgdheid. Die bezorgdheid kan omslaan in het niet accepteren van een moeilijker aspect in uw zoons ontwikkeling en een wens om het daaruit voortvloeiende gedrag te willen repareren. Die houding staat wellicht niet los van hoe uw kind naar zijn eigen omgeving kijkt, namelijk dat alles beter kan. „Soms is het raadzaam om te kiezen voor de strategie van verwondering. Zolang uw zoon andere kinderen geen pijn doet, kunt u zijn gedragingen met nieuwsgierigheid gadeslaan, in het vertrouwen dat het een voorbijgaande fase is. Spiegel zijn gedrag met een lichte toets, stel vooral vragen, toon verbazing maar gebruik ook humor wanneer de eigen lof bezongen wordt.”</p>]]></description>
      <guid>https://nrc.nl/nieuws/2024/03/11/onze-zoon-praat-negatief-over-anderen-a4192689</guid>
      <pubDate>Mon, 11 Mar 2024 07:11:32 +00:00</pubDate>
    </item>
    <item>
      <title><![CDATA[
		Moet onze kleuter zich aan opa en oma aanpassen, of andersom?
	]]></title>
      <description><![CDATA[<p>Vader: „Als we bij mijn ouders in het buitenland zijn, vinden zij dat onze kleuter te centraal staat en te veel aandacht vraagt. Hij is nogal een energiebommetje en heeft in hun huis amper ruimte om te spelen. Dat in combinatie met slecht weer zorgde er onlangs voor dat we veel op elkaars lip zaten. Hij vroeg bij vlagen veel om aandacht, bijvoorbeeld door te dreinen of gesprekken te onderbreken. Maar dat kwam ook deels omdat er niks te doen was voor hem. Mijn ouders vonden dat hij stiller en braver moest zijn. Hun punt was: ons huis, onze regels. Ons punt is: het is vrijwel onmogelijk om hem rustiger te krijgen. Het roept ons inziens een fundamenteler vraag op: wie past zich aan wie aan? Kun je verwachten van grootouders dat zij voor de korte tijd dát ze hun kleinkind zien meer oog hebben voor zijn behoeftes? Op deze manier wordt de afweging om de trip te ondernemen ingewikkelder en zullen we minder vaak gaan.” Louis Tavecchio: „Ik kan me voorstellen dat u teleurgesteld bent over het gebrek aan begrip van uw ouders voor uw kind. Toch is het zonde van de tijd om een mogelijk moeizaam gesprek te voeren over principes. Het kan allemaal heel verkeerd vallen en zou de omgang met uw ouders nog stroever kunnen maken. Dat zou jammer zijn; u ziet elkaar al weinig. „Probeer de mogelijke irritatie aan alle kanten te minimaliseren door preventief te werk te gaan. Zorg om te beginnen dat er speelgoed is waarmee uw kind zijn energie kwijt kan. Misschien willen opa en oma voor zijn volgende verjaardag iets bijdragen aan een fietsje of een step voor hem daar? Of schaf ter plekke wat speelgoed aan dat u niet heen en weer hoeft te slepen. „Bezoek een paar uur per dag een plek waar uw zoon lekker kan ravotten. Zijn er indoor-speeltuinen in de buurt? Zou u naar een binnenzwembad kunnen? „Neem in ieder geval het heft in handen door zelf de optimale randvoorwaarden te creëren voor een bezoek. Zorg voor genoeg ideeën om uw kind bezig te houden, mocht het een volgende keer opnieuw slecht weer zijn.” Marga Akkerman: „Voor veel grootouders staan de kleinkinderen juist centraal. Ze accepteren meer van hun kleinkinderen dan vroeger van hun eigen kinderen. Uw ouders hebben die stap niet gemaakt. U beschrijft hen als nogal stuurs. Vroegen zij van u in de opvoeding ook veel aanpassing? Dat kan het voor u nu extra moeilijk maken om acceptatie te vragen van het gedrag van uw zoon. En dat hoeft ook niet. „Verwachten dat een druk kind ineens gaat stilzitten omdat grootouders dat willen, is natuurlijk een illusie. Sterker: de kans is groot dat zijn drukke gedrag bij uw ouders deels een reactie is op het gebrek aan aandacht. „Belangrijk is dat u en/of uw partner zich daar veel meer gaan bezighouden met uw zoon. Bij slecht weer kun je prima naar buiten met de juiste kleding. Er zijn spelletjes voor zijn leeftijd waarbij je niet hoeft stil te zitten. „Vraag uw ouders of ze mee willen doen. Probeer ze te betrekken bij de omgang met hun kleinkind, misschien hebben ze er nauwelijks ervaring mee door hun eigen opvoeding. Door ze daarmee een handje te helpen, kan het contact met hun kleinzoon veel meer betekenis krijgen. Belangrijk voor zowel grootouders als kind.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/03/04/moet-onze-kleuter-zich-aan-opa-en-oma-aanpassen-of-andersom-a4191984</guid>
      <pubDate>Mon, 4 Mar 2024 07:11:33 +00:00</pubDate>
    </item>
    <item>
      <title><![CDATA[
		Mijn hoogbegaafde dochter (9) verveelt zich
	]]></title>
      <description><![CDATA[<p>Moeder: „Mijn dochter is negen jaar en zit in groep 7. Ze is uitzonderlijk hoogbegaafd, en heeft het altijd naar haar zin gehad op school. Ook heeft ze veel vriendinnetjes. Dus hoewel we beseffen dat ze op sociaal gebied kwetsbaar is, hoefden we ons daar nooit zorgen over te maken. Sinds ze in groep 7 zit, merken wij een verandering. Er komen steeds minder vriendinnetjes mee naar huis en als ze thuis is, kan ze zich niet vermaken. Ze hangt veel om ons heen, zegt dat ze niet weet wat ze moet doen, heeft nergens zin in. Als we met haar praten over het gedrag, raakt ze overstuur en roept ze dat ze het allemaal niet weet. Ze weet niet wat ze voelt of waar het vandaan komt. We hebben al veel geprobeerd, zoals bijvoorbeeld een anti-verveelpot met activiteiten. Maar dat werkt maar heel even, tot het nieuwe er af is. Hoe kunnen we haar helpen zichzelf beter te vermaken?” Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Susan Bögels: „Het is normaal dat bij uw dochter de verveling toeslaat. Verveling is een resultaat van te weinig uitdaging. Hoogbegaafden hebben naast een hoog IQ een bovenmatige energie, creativiteit en motivatie. Uw dochter heeft echt ruimte en begeleiding nodig om haar bijzondere eigenschappen tot uitdrukking te brengen. „Op een reguliere basisschool moet een begaafd kind voortdurend wachten. De stof van de basisschool valt op zich snel te leren; dat we het in acht jaar aanbieden is om kinderen te leren socialiseren. Voor een hoogbegaafd kind voelt dit als wachten op een bus die maar niet komt. Dat kan zelfs ziekmakend zijn. „De anti-verveelpot biedt mogelijk te weinig uitdagende activiteiten. Zoek samen met uw dochter manieren om buiten school complexe hobby’s te ontwikkelen, zoals toneelles, muziek maken, Chinees leren. „Kijk ook of ze met andere hoogbegaafde kinderen kan spelen en leren. In meerdere steden is er een Day a Week School waar hoogbegaafde kinderen samen een dag per week onderwijs krijgen. Ook zijn er tussenjaren voor kinderen die op de basisschool uitgeleerd zijn, maar te jong zijn voor het voortgezet onderwijs.” Wendy van Bohemen: „Begaafde kinderen hebben een ontwikkelingsprofiel dat niet aansluit bij een ‘gemiddeld ontwikkelende omgeving’. Cognitief zijn ze verder dan hun leeftijdgenoten. In de verwachtingen die ze hebben van het contact met andere kinderen, zoals rechtvaardigheid, loyaliteit en iets met woorden uitpraten, zijn ze hun leeftijdsgenoten ook ver vooruit. Emotioneel is er juist kwetsbaarheid, door de gevoeligheid, maar ook door de cognitieve capaciteit om consequenties verder te kunnen overdenken. „Hoe ouder de kinderen worden, hoe bewuster ze zich worden van de momentjes waarop ze net niet aansluiten, of een beetje anders denken. Er kan onzekerheid ontstaan, faalangst. Daarnaast zorgt een gebrek aan passend aanbod geregeld voor niet leren doorzetten nadat de nieuwigheid eraf is. „Als je hier als kind zelf geen inzicht in hebt, en dus ook geen grip op ervaart, is dat beangstigend. De signalen daarvan zijn stagnatie, aanpassingsgedrag of opstandigheid. „Begrijpt uw dochter zichzelf, heeft ze uitleg gehad over haar begaafdheid? Je wilt een kind niet belasten met een label, maar de impact van het niet begrijpen en weten is soms heel groot. In hoeverre is ze ‘uitgegaan’ doordat haar interesses nooit in lijn lagen met die van leeftijdsgenootjes? En in hoeverre gaat haar brein in het schoolse zo ‘uit’ door een slecht passend aanbod, dat het haar niet lukt hem in een privé-setting weer ‘aan’ te krijgen? Mogelijk heeft ze ondersteuning nodig om hierin te leren schakelen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/02/26/mijn-hoogbegaafde-dochter-9-verveelt-zich-a4191313</guid>
      <pubDate>Mon, 26 Feb 2024 07:11:34 +00:00</pubDate>
    </item>
    <item>
      <title><![CDATA[
		Mijn zoon hangt racistische ideeën aan
	]]></title>
      <description><![CDATA[<p>Moeder: „Mijn puberzoon van 15, bijna 16 hangt racistische en rechts-conservatieve ideeën aan. Hij zit op een witte school met slechts enkele biculturele kinderen. Zijn vrienden vinden Thierry Baudet een coole gast vanwege diens TikTokfilmpjes en zijn fan van Andrew Tate. Ook werkt mijn zoon met een ouder iemand die racistisch is en hem allerlei memes stuurt en ‘hersenspoelt’. Zowel mijn ex (zijn vader) als ik stem links-progressief (GroenLinks-PvdA en D66), en ik neig naar het humanisme. U begrijpt dat deze zienswijzen op de wereld botsen. Hoe kan ik hier het beste mee omgaan zonder hem mijn mening op te dringen, maar wel met duidelijke grenzen en zonder mezelf op de kast te laten jagen? Racisme keur ik af en is niet toegestaan in mijn huis.” Hessel Nieuwelink: „Tot ongeveer de leeftijd van 14 jaar hebben ouders veel invloed op hun kinderen, daarna worden leeftijdgenoten en (social) media belangrijker. De generatie van uw zoon leeft in een maatschappelijke context waarin radicaal rechtse uitspraken over bijvoorbeeld migratie steeds normaler worden. Elke generatie heeft een eigen bandbreedte in opvattingen. Tot voor kort was een leus als „Nederland voor de Nederlanders” niet geaccepteerd. Nu worden dergelijke uitspraken mede door social media door veel jongeren normaal gevonden en worden ze zelfs door politici gedeeld. Probeer als ouder in die context maar eens racistische denkbeelden te bestrijden. „Probeer met uw zoon in gesprek te blijven zonder jullie relatie te beschadigen. U wilt niet door uw zoon gezien worden als representant van de ‘linkse elite’ die ervoor zorgt dat Nederland wordt ‘omgevolkt.’ „Stel vragen: ‘Hoe zie je dat?’ En ook: ‘Waar maak je je zorgen over?’ Want hij toont wel maatschappelijke betrokkenheid. Liever niet op agressieve toon, daarmee verwijder je iemand al snel van je. „Ga uit van de kracht van uw eigen maatschappijvisie. Verdiep u in de grondbeginselen van wat u zelf vindt, sla er boeken op na, probeer die gedachten die voor uw generatie zo vanzelfsprekend zijn krachtig te verwoorden. Daarmee kunt u terugduwen, daarmee biedt u uw zoon wat we noemen ‘een wenkend alternatief’. Want dat extreemrechtse ideeën nu zo aanwezig zijn, heeft ook te maken met de ideologische leegte in onze samenleving.” Judi Mesman: „Het is belangrijk om kinderen van jongs af aan expliciet antiracistisch op te voeden, anders krijgt het gedachtegoed waarmee ze elders in contact komen te makkelijk voet aan de grond. Dat betekent in het dagelijks leven en in reactie op het nieuws racisme benoemen, uitleggen en afkeuren. „Probeer in ieder geval de communicatielijn met hem open te houden door ook nieuwsgierig te zijn: ‘Hoe kom je aan deze informatie?’ ‘Waarom vind je dit?’ U kunt hem vragen heel precies te zijn: wie en wat bedoelt hij als hij iets racistisch zegt? Kent hij de mensen over wie het gaat? Is hem zelf weleens iets overkomen of is het alleen van horen zeggen? Vertel dat hij gedrag van specifieke mensen of groepen best mag afwijzen, maar dat dat nooit mag leiden tot afwijzing van een hele populatie over wie hij waarschijnlijk niets weet. Dat heet racisme. „Misschien wil hij met u documentaires kijken als Verdacht over etnisch profileren om het eens van een andere kant te bekijken. „Uw zoon is op de leeftijd dat hij meer van zijn vrienden aanneemt dan van u, maar als uw zoon op een vervolgopleiding andere vrienden krijgt, kunnen zijn denkbeelden weer veranderen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/02/19/mijn-zoon-hangt-racistische-ideeen-aan-a4190584</guid>
      <pubDate>Mon, 19 Feb 2024 07:11:34 +00:00</pubDate>
    </item>
    <item>
      <title><![CDATA[
		Hoe geef ik mijn kinderen mee dat ze niet zo succesvol als hun ouders en grootouders hoeven te zijn?
	]]></title>
      <description><![CDATA[<p>Moeder: „Als psycholoog en moeder vraag ik mij af hoe ik mijn kinderen (14 en 18 jaar) kan meegeven dat ze niet zo succesvol hoeven te zijn als hun ouders en grootouders. Dat ik het echt meen wanneer ik zeg dat ze moeten doen wat hen gelukkig maakt, zoals dat bij mij psychologie is. Maar ik weet dat hetgeen ze non-verbaal meekrijgen niet opweegt tegen taal. Hun oma is als arts geridderd, hun beide opa’s zijn zeer succesvol. Ik heb er zelf jaren over gedaan om als dochter het gevoel te hebben dat goed ook goed genoeg is. Tegelijkertijd heb ik zelf een mooie carrière, het is voor mijn kinderen normaal dat ik in de media kom. Het is voor mij bevreemdend dat wanneer ik superblij ben met iets, zij mij schouderophalend aankijken. Beiden zeggen dat ze niet anders van mij verwachten, en dat ze soms denken dat ze dat later ook moeten presteren.” Jelle Jolles: „Ik zou wegblijven van de term ‘succesvol’. Wat in de toekomst ‘succesvol’ is, weten we niet; dat is tijd- en cultuurafhankelijk. En ‘doen wat je gelukkig maakt’ klinkt mooi, maar is voor de jongere een onmogelijke opdracht. Wie is er nou de hele tijd gelukkig? „Wat u wél kunt doen, is uw kinderen zo voorbereiden op de toekomst dat ze zich als persoon ontwikkelen en zich sociaal en emotioneel kunnen redden. Dat ze goed kunnen invoegen in de maatschappij die wij nu nog niet kennen. Daar hebben ze kennis en vaardigheden voor nodig, maar ook nieuwsgierigheid en een ondernemende houding. En vertrouwen: ‘het gaat me lukken’. „Naast omstandigheden creëren waarin ze zich breed ontplooien, is het belangrijk veel met ze te praten. Onze tieners hebben veel twijfels en zorgen, over hun toekomst, en die van de wereld. ‘Kan ik straks wel studeren?’ ‘Hoe moet het nou met het klimaat?’ „Praat over wat hen bezighoudt: stel open vragen. Vertel ook over uzelf, wat ervoor nodig was om uw plek te vinden. Praat over de mensen om hen heen, het nieuws: ‘Hebben jullie gehoord dat…’ ‘Wat vinden jullie daar nu van?’ ‘Wat is het meest interessante dat jullie gehoord hebben vandaag?’ Deze denkoefeningen en de articulatie daarvan zullen uw kinderen straks helpen om een goede weg te vinden.” Tischa Neve: „Behalve zéggen dat u prestaties niet belangrijk vindt, is het goed dat ook uit te stralen als u er niet rechtstreeks met ze over praat. Hoe reageert u bijvoorbeeld op de dingen die ze voor elkaar hebben gekregen? Bent u daar trots op, of zegt u juist iets over wat ze daarvoor gedaan hebben, over hun inzet en hun passie? „En hoe praat u over anderen? Benoemt u wat ze gepresteerd hebben, of zegt u ook weleens: ‘Wat mooi dat mensen iets doen waar ze van genieten.’ Kunt u waarderend spreken over de inspanningen van mensen ongeacht het niveau dat ze bereiken?’ „En als u over uzelf vertelt, bent u dan blij omdat u iets prestigieus in de wacht heeft gesleept, of omdat u iets heeft gedaan wat u heel leuk vindt, en daarmee het verschil hebt kunnen maken voor mensen? Dat zijn allemaal punten om in de gaten te houden. „Kijk ook in welk milieu u en uw kinderen verkeren, en of dat wat opleidingsniveaus en werkzaamheden betreft voldoende divers is.” Tischa Neve is psycholoog en opvoedkundige. Ze schrijft boeken en geeft trainingen over opvoeden. Ook heeft ze de opvoedpodcast Even over mijn kind. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/02/12/hoe-geef-ik-mijn-kinderen-mee-dat-ze-niet-zo-succesvol-als-hun-ouders-en-grootouders-hoeven-te-zijn-a4189869</guid>
      <pubDate>Mon, 12 Feb 2024 07:11:34 +00:00</pubDate>
    </item>
    <item>
      <title><![CDATA[
		Onze zoon eet niet op school
	]]></title>
      <description><![CDATA[<p>Moeder: „Onze zoon (7) eet nauwelijks op school. Hij zegt dat er te veel afleiding is. De juf zet graag een filmpje op of luisterboek aan. Tot vorig jaar kwamen filmpjes regelmatig zo heftig binnen, dat hij op de gang zijn lunch ging opeten. Zelfs als hij het leuk vindt, is hij te afgeleid om te eten. Nu hij in groep vier zit mag hij niet meer op de gang en dus blijft zijn broodtrommel vol. We hebben het aangekaart bij de juf, die kan er niets aan veranderen. Ik vermoed dat de werkdruk meespeelt, de school biedt een continurooster. Leerkrachten blijven ook tijdens de middagpauze in de klas. De volle broodtrommel zorgt voor boosheid, met name bij zijn vader. Die maakt zich zorgen dat onze zoon niet genoeg binnen krijgt. Ook omdat hij ’s ochtends traag en weinig eet. ’s Avonds eet hij wel prima. Het is een vrij ielig jongetje, maar wel op gewicht. Ergens zou ik graag zien dat er geen film of boek wordt aangezet in de klas, en dat er wat lege tijd in de dag zit.” Minke Eilander: „Het is heel fijn als kinderen zonder al te veel afleiding hun lunch kunnen eten. Geeft even rust en helpt bij de spijsvertering. Zeker voor een kind dat snel is afgeleid, is enige stilte welkom. „Het vraagt van de docent inderdaad meer inspanning om de klas rustig te laten eten, en dit is ook de pauze waarin zij zich voor de middag moet opladen, dus ik snap dan de keus voor een film of luisterboek wel. Tegelijk is het belangrijk dat uw kind wel wat eet, want voor leren is energie nodig. „U zou kunnen vragen of de broodtrommel een kwartier voor de pauze al open mag. Dan is de eetmotoriek al in gang gezet voordat de spannende films of boeken beginnen. Dit kan dan na een tijdje teruggebracht worden naar 10 minuten, totdat het eten en het kijken en luisteren makkelijker met elkaar samengaan. „Kan uw zoon aan de leerkracht vragen welk boek of film die week zal worden getoond, zodat jullie dat thuis al kunnen voorbespreken en het minder spannend wordt? Ook zou u met hem kunnen afspreken dat hij elke keer als bijvoorbeeld de hoofdpersoon in beeld komt een hap neemt. „Waar het om gaat is dat uw zoon tussen anderen leert eten, en daarvoor niet naar de gang hoeft.” Marielle Balledux: „Het gaat om meer dan eten, het gaat over: hoe kun je je als kind goed voelen op school? Dan pas kom je toe aan leren. „Tot rust komen is belangrijk tijdens een drukke schooldag. Misschien kan de leerkracht tijdens de middagpauze een rustig muziekje afspelen, bijvoorbeeld met geluiden van vogels of een kabbelend beekje. Op deze manier kan de leerkracht ook even rustig eten. In dit type onderwijs staat een leerkracht meestal van 08.30 uur tot 14.30 uur voor de klas, die moet zelf natuurlijk ook lekker in zijn of haar vel blijven zitten. „Heeft uw zoon inspraak over zijn lunchtrommel? Kunt u voor school samen zijn trommeltje maken? Iets als yoghurt met fruit zou makkelijker voor hem kunnen zijn dan brood. En als hij zelf heeft uitgekozen wat er in zit, is de verleiding groter het ook op te eten. „Het zou mooi zijn als de school de leerlingen zelf zou vragen hoe ze willen pauzeren. Bijvoorbeeld via de leerlingenraad. Kinderen vanaf 4 jaar oud kunnen daarover al meedenken.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/02/05/onze-zoon-eet-niet-op-school-a4189139</guid>
      <pubDate>Mon, 5 Feb 2024 07:11:35 +00:00</pubDate>
    </item>
    <item>
      <title><![CDATA[
		Hoe leer ik mijn zoon rust nemen?
	]]></title>
      <description><![CDATA[<p>Moeder: „Door een problematische gezinssituatie heb ik nooit geleerd goed voor mezelf te zorgen. Er was geen aandacht voor gezondheid of welzijn. Sporten, gezond eten en genoeg slapen heb ik mezelf kunnen aanleren, maar het aanvoelen en in acht nemen van grenzen niet. Ik kan signalen van mijn lichaam dat ik rust nodig heb moeilijk herkennen, of steek mijn kop in het zand. Ik pak daardoor werkelijk elk virus mee en ben dus vaak ziek. Ik heb astma, had vroeger migraine en mijn nek zit regelmatig vast. Ik zie dat mijn zoon van 11 hetzelfde doet. Hij heeft ook migraine en kan dit niet goed aanvoelen. Zo drinkt hij vaak te weinig terwijl hij wel intensief sport en neemt hij te veel hooi op zijn vork – triggers voor migraine. Net als ik voelt hij te weinig aan wat hij nodig heeft, of durft daar niet voor te kiezen. Mijn vriend en dochter kunnen dat juist heel goed; als zij een verkoudheid of griep voelen aankomen, nemen ze rust, ook als dat betekent dat ze iets moeten afzeggen. Hoe leer ik dit mijn zoon als ik het zelf nog niet kan?” Majone Steketee: „Juist omdat u snapt hoe het werkt, kunt u uw zoon leren om lichamelijke signalen beter en sneller te herkennen. Ga met uw zoon na wanneer hij precies last krijgt van migraine en wat bij hem de triggers zijn. Als u ziet dat hij die signalen of triggers negeert, vraag hem dan om te gaan zitten, en informeer wat hij voelt in zijn lichaam. Benoem het gedrag dat mogelijk de migraine kan verergeren. Waarschijnlijk ziet u als zijn moeder beter wanneer hij zijn grenzen over gaat dan hijzelf. „Ik zou u ook aanraden hulp voor uzelf te zoeken. Nare gebeurtenissen kunnen zich vastzetten in het lichaam. Waarschijnlijk heeft u er vroeger baat bij gehad om deze signalen te negeren. Nu is het tijd om er goed voor te zorgen. Ik zou u een lichaamsgerichte therapie of mindfulness aanraden, waardoor u zich bewuster wordt van wat u voelt. Inzichten die u daar opdoet kunnen zowel voor uzelf als uw zoon behulpzaam zijn.” Crystal Smit: „Voor gedragsverandering is intrinsieke motivatie nodig. U kunt daar bij een kind van deze leeftijd op verschillende manieren op inspelen. Begin met vertellen dat u hier zelf ook moeite mee heeft. We willen graag als ouders het goede voorbeeld geven, maar dat kan gewoon niet altijd. En het kan een kind juist helpen dat hij niet de enige is die dit lastig vindt. Dat voorkomt eenzaamheid. U kunt tegen hem zeggen: ‘Misschien kunnen we dit samen gaan doen?’ „Ook omdat hij met twee mensen leeft die hierin wél goede rolmodellen kunnen zijn: uw partner en dochter. Zij zouden de gezondheidsbeslissingen die ze nemen kunnen ondertitelen. Bijvoorbeeld: ‘Ik neem even rust omdat ik me niet lekker voel, en een griep wil voorkomen.’ Gebruik liever informerende taal dan gebiedende. Dus niet: ‘Ga maar rust nemen’, maar: ‘Het kan handig voor je gezondheid zijn om nu wat rust te nemen.’ Druk uitoefenen is uit den boze, want dan gaat een kind van deze leeftijd zich verzetten. „Het is vooral belangrijk dit met uw zoon heel langzaam aan te pakken. Blijvende gedragsverandering gaat in kleine stapjes.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/29/hoe-leer-ik-mijn-zoon-rust-nemen-a4188440</guid>
      <pubDate>Mon, 29 Jan 2024 07:11:35 +00:00</pubDate>
    </item>
    <item>
      <title><![CDATA[
		Mijn buren overvleugelen hun zoon
	]]></title>
      <description><![CDATA[<p>Buurman: „Onze buren hebben één zoon, van een jaar of zestien. Hij is zoals de meeste jongens op die leeftijd zijn: aardige knul, beetje in zichzelf gekeerd. We lopen regelmatig even bij elkaar naar binnen. Als de buurjongen erbij is, probeer ik hem bij het gesprek te betrekken. Ik hoor graag wat er speelt in zijn leven. Ik denk dat het ook bijdraagt aan zijn ontwikkeling, wanneer hij ‘een beetje meepraat met de volwassenen’. Maar zijn ouders geven hem die kans niet. Als hij één zin zegt, neemt de buurvrouw of de buurman direct zijn verhaal over: ‘Ja, en toen is hij op die leraar afgestapt en …’ Regelmatig zeg ik: ‘Laat hem nou zelf vertellen.’ Maar het signaal komt niet over. Ik durf dit niet nadrukkelijker aan de orde te stellen. Ik wil me niet met hun opvoeding bemoeien en al helemaal geen ruzie met de buren. Maar gezond vind ik het niet: twee ouders die hun enige kind overvleugelen.” Bas Levering: „U wilt zich niet met de opvoeding van uw buren bemoeien, en dat lijkt me heel goed want dat is uw taak ook helemaal niet. Als u verwaarlozing of erger vermoedt, ligt dat anders. Als buren in dat soort omstandigheden de moed zouden hebben om te vragen of het goed gaat, zouden veel problemen voorkomen kunnen worden. „Uw zorg voor deze jongen is oprecht, maar het is goed u te hoeden voor pedagogische overschatting. Met elkaar een gesprek voeren over verschillen in opvoeding is interessant, maar u ergeren aan de opvattingen van uw gesprekspartners is in dat geval niet het beste uitgangspunt. Veel mensen zijn allergisch voor een belerende houding. Ook jongeren kunnen zich er geweldig aan storen. „Uw zorg voor de jongen is wellicht ook overbodig. Hij vliegt straks uit en komt dan van alles en nog wat op zijn pad tegen dat een enorme verschuiving teweeg zal brengen in hoe hij naar zijn ouders en naar hun opvoeding kijkt. „Uw buurjongen heeft er veel meer aan als u gewoon over het leven spreekt, en hem zo met andere opvattingen over de wereld confronteert. Dat mag veel meer zijn dan een beetje laten meepraten. Een zestienjarige kan en wil gewoon als volwassene worden aangesproken, ook al heeft hij die verantwoordelijkheden nog niet. En hij mag dan zelf weten wat hij met die informatie doet.” Liesbeth Groenhuijsen: „Een opvoeding ontstaat nooit zomaar. Er liggen lange, diepe geschiedenissen achter. De onderlaag bestaat bijna altijd uit liefde en het goede willen doen. Deze ouders proberen vanuit wat ze zelf meegekregen en meegemaakt hebben het beste aan hun kind te geven. En dat is wat ze nu bij u aan tafel trachten te doen: hun kind beschermen en koesteren op de manier die zij kennen. „Aan elke opvoeding zit een keerzijde, maar daarmee leren omgaan en je daar geleidelijk van losmaken, hoort bij groot worden. Ieder stel ouders zoekt daarvoor met elk van hun kinderen een vorm, met vallen en opstaan. Voor buitenstaanders is die diepere laag vaak niet zichtbaar. Snelle adviezen zijn mede daardoor vaak niet effectief. „Mooi als u aan de ontwikkeling van de jongen wilt bijdragen, maar doe dat passend bij uw rol als buurman. Liever vanuit uw persoonlijke interesse in het kind dan vanuit commentaar op de ouders. Maak een praatje met de jongen over de heg, nodig hem uit om even te komen helpen met een klusje, toon nieuwsgierigheid naar een flard muziek toen zijn raam openstond. Oprechte belangstelling tonen is hier genoeg.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/22/mijn-buren-overvleugelen-hun-zoon-a4187709</guid>
      <pubDate>Mon, 22 Jan 2024 07:11:35 +00:00</pubDate>
    </item>
    <item>
      <title><![CDATA[
		Hoe krijgen we onze tieners  van het vapen af?
	]]></title>
      <description><![CDATA[<p>Moeder: „Ik heb twee lieve en leuke kinderen van 14 en 16. Helaas vapen zij. Het leek eerst nog mee te vallen, nu blijkt dat het een complex probleem is. Ze trekken zich thuis steeds vaker, alleen of met vrienden, terug op hun kamer om te vapen. Ramen open, potjes kauwgom, deo spuiten: ze proberen alles om het te verbloemen maar wij zijn niet gek natuurlijk. Als ik het verbied gaan ze het ergens anders doen. We voeren open gesprekken waarin we ze bewust proberen te maken van gevaren. Het is duidelijk zichtbaar dat het schadelijk is: weinig energie, slechte schoolresultaten, bleke koppies. En dit geldt ook voor bijna al hun vrienden. Wij zijn niet de enige ouders die met hun handen in het haar zitten. Ik wil dat het stopt. What to do?” Tischa Neve: „Bij vapen inhaleer je damp uit een E-sigaret. Het lijkt onschuldig, maar is het niet. De nicotine is verslavend, en het inademen van de andere chemische stoffen kan leiden tot hartkloppingen, braken en ernstige schade aan de luchtwegen. Geen wonder dat u liever ziet dat uw tieners hiermee stoppen. „U doet het al heel goed. Verbieden werkt inderdaad averechts, want dan doen ze het waarschijnlijk nog steeds, maar horen jullie er alleen niks meer over. „Net als bij andere verslavingen als roken of drinken is het inderdaad effectiever om een open gesprek te voeren waarin ze hun dilemma’s met jullie willen bespreken. Toon vooral belangstelling: waarom vapen jullie? Wat kost het, wat zijn de nadelen? Willen ze dat zelf, of is het onder druk van de groep? Als ze zouden willen stoppen, wat zijn dan hun belemmeringen? „Vertel wel duidelijk dat jullie dit als ouders afkeuren, en leg uit waarom. Noem de gezondheidsrisico’s, maar zonder te preken. Laat blijken dat jullie bezorgdheid uit liefde voortkomt, en niet uit controledrift: ‘Wij hebben als ouders voor jullie te zorgen, en we zien dat dit slecht voor jullie is.’ „Jullie kunnen ook verbieden dat het onder jullie eigen dak gebeurt. Dan gebeurt het in ieder geval een stuk minder. Maar ga na wat het voor ze betekent als er dan geen vrienden en vriendinnen meer over de vloer komen. „Dat is wat we te doen hebben met tieners: met ze meedenken, informatie geven over wat ze zelf nog niet kunnen inschatten, en vervolgens accepteren dat ze hun eigen keuzes maken.” Annemiek Harder: „De effectiefste strategie voor gedragsverandering is jullie kinderen vertellen dat jullie je zorgen maken. Dat jullie zien dat ze weinig energie hebben, zich niet kunnen concentreren, witjes ogen. Noem hierbij wat voor tieners zelf belangrijk is, zoals zich lekker voelen, er goed uitzien, een diploma halen. „Te sturend optreden kan inderdaad averechts werken omdat ze op een leeftijd zijn waarop ze zich afzetten tegen ouders om een ‘eigen individu’ te worden. Omdat het risico op weerstand groot is, moet u goed timen wanneer u iets over de nadelen wilt uitleggen. Het helpt om te vragen: ‘Vind je het goed als ik je meer vertel over de risico’s?’ En pas info geven als er ‘ja’ klinkt. Dan is de kans dat het aankomt veel groter.” „Complimenteer hen uitbundig als het lukt te minderen of te stoppen. U kunt ook samen een stopplan maken, en samen een beloning bedenken.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/15/hoe-krijgen-we-onze-tieners-van-het-vapen-af-a4187030</guid>
      <pubDate>Mon, 15 Jan 2024 07:11:36 +00:00</pubDate>
    </item>
  </channel>
</rss>
