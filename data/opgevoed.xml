<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Mijn oudste zoon doet onaardig tegen mijn jongste]]></title>
      <description><![CDATA[<p>Moeder: „Mijn zoons (10 en 13) zijn sociaal tegenover anderen, maar gunnen elkaar niks. Het komt meer bij de oudste vandaan. Toen ze klein waren, vond hij de jongste schattig, maar dat veranderde toen die meer zijn plek ging innemen. De oudste zegt dingen als: ‘Dat kan jij helemaal niet, ‘Nu gaat-ie weer huilen hoor!, ‘Wat doet hij weer kinderachtig.’ De jongste vindt het erg dat de oudste het nooit voor hem opneemt. Als hij bij het spelen met zijn vriendjes ruzie krijgt, kiest de oudste voor de tegenpartij. De oudste reageert laconiek als mijn man en ik hem vragen hoe hij dit zelf zou vinden. Hij zegt dan: ‘Hij deed ook stom,’ of ‘Hij begon’. Hij maakt de jongste in gezelschap ook belachelijk. De jongste is gevoeliger en voelt zich afgewezen. Hij reageert daar weer op door zijn broer niks te gunnen. Hoe ga ik hiermee om?” Sheila van Berkel: „Het is normaal dat er enige rivaliteit of competitie is tussen kinderen in een gezin. Die conflicten nemen in de puberteit vaak toe. Maar hier lijkt het patroon hardnekkiger, en lijkt het wat meer vanuit de oudste te komen. „Er is een onderscheid tussen constructieve en destructieve conflicten. De eerste worden uiteindelijk min of meer naar ieders tevredenheid opgelost. Er ontstaat meer begrip voor elkaar. De tweede beschadigen de relatie. We weten dat kinderen die te maken hebben met pestgedrag van broers en/of zussen, gevoelens van angst en depressie kunnen ontwikkelen. „Goed om op onderzoek te gaan. Wat gebeurt hier nou precies, hoe reageren de jongens op elkaar en op welke momenten? Is het een kwestie van verschillende karakters, op een tijdstip dat ze hongerig en moe zijn? Laat ze dan elkaar wat ontwijken. Zoek naar momenten waarop het wel goed gaat en probeer deze te stimuleren. „Overleg met vader wat jullie echt niet accepteren, en bespreek dat gezamenlijk met de jongens. Het leeftijdsverschil kan ook maken dat ze andere dingen leuk vinden of gedrag van de ander irritant vinden. Dit kan met de jongens besproken worden om ze meer begrip voor elkaar te laten krijgen.” Marleen Overgaag: „Bespreek met vader welk gedrag jullie echt onacceptabel vinden. Bijvoorbeeld dat de oudste de jongste belachelijk maakt. Of dingen zegt als: ‘Nu gaat-ie weer huilen.’ „Vertel dat samen met vader aan uw oudste. Vraag hem: ‘Je hebt je broertje gekwetst, hoe ga je dat goedmaken?’ Laat het hem zelf bedenken, dan komt het van binnenuit en is het niet opgelegd. Kom er de dag daarna op terug als hij er niets mee gedaan heeft. En de dag erna opnieuw. Dit is een kwestie van lange adem. „Mocht het inderdaad steeds opnieuw gebeuren, zeg dan tegen uw oudste: ‘Wij verwachten een oplossing van jou. Wat zijn jouw ideeën?’ Blijf zelf stil, laat uw zoon nadenken. „Blijf standvastig, en houd geduld. Kinderen zijn niet gewend zelf de verantwoordelijkheid te krijgen voor het oplossen van conflicten, dat heeft tijd nodig. Bespreek ook met uw jongste wat hij kan doen op dat soort momenten. „Investeer uitbundig in de gezelligheid in uw gezin. Bijvoorbeeld samen naar een sportwedstrijd, op zondagavond pizza-avond, samen bespreken wat leuk was aan het weekend. Creëer ook positieve momenten tussen de jongens samen: bijvoorbeeld: ik heb wat lekkers voor jullie gehaald, ga even naar een film kijken samen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/12/03/mijn-oudste-zoon-doet-onaardig-tegen-mijn-jongste-a4875174</guid>
      <pubDate>Tue, 3 Dec 2024 07:12:24 +0000</pubDate>
    </item>
    <item>
      <title><![CDATA[Mijn dochter eet ongezond  bij haar vader]]></title>
      <description><![CDATA[<p>Moeder: „Ik heb een dochter van 10. Haar vader en ik zijn gescheiden, en zij is om de week bij mij. Ik ben heel sportief, en vind gezond eten belangrijk. Ik wil graag dat mijn dochter gezond is en goede eetgewoonten aanleert. Haar vader is juist niet sportief en eet vrij ongezond, en mijn dochter dus ook als ze bij hem is. Ik heb hem daar al meerdere keren op aangesproken, maar ik merk aan allerlei dingen dat ze bij hem nog steeds te vet en te veel suiker eet. Qua gewicht is ze oké, maar ik ben bang dat ze later problemen krijgt met deze slechte gewoontes. Haar vader zal zijn leefpatroon waarschijnlijk niet veranderen, dus ik probeer mijn dochter wijzer te maken over gezond eten. Bijvoorbeeld door haar te leren veel groente en fruit te eten, na school gezonde snacks te kiezen, en kleinere porties te nemen. Kan ik van haar verwachten, dat ze ‘nee’ zegt tegen verleidingen die haar vader aanbiedt?” Minke Eilander: „U geeft uw dochter uitleg over gezonde voeding, blijf dat doen en betrek haar bijvoorbeeld bij het koken. Het is niet erg als een kind twee visies op eten en gezondheid meekrijgt. Als ze de helft van de tijd uw gezonde leefstijl meekrijgt, is dat een heel mooie basis. „Zorg ervoor dat u niet gaat overcompenseren voor het eetpatroon bij haar vader. Ook bij u zou uw dochter af en toe een ijsje, snoep of chips moeten kunnen eten of een glas limonade drinken. Anders gaat er te veel spanning ontstaan op iets wat gewoon ook praktisch en leuk kan zijn. „Benadruk in uw voorlichting over gezond leven ‘gezondheid’, en vermijd ‘gewicht’. De kans is dat er anders een moeilijke relatie tussen voeding en lichaamsbeeld ontstaat. „Het gaat allemaal om balans. Voeding is gewoon onderdeel van goed voor je lijf zorgen: je doucht, je slaapt, je beweegt, en je eet voldoende en gevarieerd. „‘Nee’ zeggen tegen wat haar vader haar aanbiedt kunt u niet van uw dochter verwachten. Zo komt ze in een spagaat terecht. Blijf zelf het goede voorbeeld geven, en de juiste uitleg, zonder negatief over haar vader te praten, of zijn visie onderuit te halen.” Mariska Klein Velderman: „Onderzoek laat zien dat een goede band met beide ouders bijdraagt aan het welzijn van kinderen. Ze kunnen goed onderscheid maken tussen verschillende gewoonten en regels in hun verschillende huizen. Een lief en veilig thuis is voor hun gezondheid het allerbelangrijkst. „Kinderen zijn loyaal aan beide ouders. Wat ze dan ook moeilijk vinden is om boodschapper te zijn van de een naar de ander, of als een van de ouders negatief over de ander praat. Dus blijf uw gezonde leefstijl aanbieden en voorleven zonder oordeel over hoe haar vader dat doet. „Veel ouders denken verschillend over gezond leven, ook (co-)ouders in stabiele relaties. Waar het om gaat is positieve communicatie, gericht op oplossingen. Als u zich echt zorgen begint te maken, ga dan op positieve wijze het gesprek met haar vader aan, zonder uw dochter erbij. En praat vanuit de ‘ik-boodschap’: u benoemt wat u ziet, wat uw zorg daarbij is, en waarover u hoopt met hem af te stemmen, zonder in verwijten te vervallen. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/11/25/mijn-dochter-eet-ongezond-bij-haar-vader-a4874364</guid>
      <pubDate>Mon, 25 Nov 2024 07:12:24 +0000</pubDate>
    </item>
    <item>
      <title><![CDATA[Mijn dochter is zó perfectionistisch]]></title>
      <description><![CDATA[<p>Moeder: „Hoe zorg ik dat mijn dochter (11) minder perfectionistisch wordt? Zodra er iets van haar verwacht wordt, op school, in vriendschap of in sport, raakt ze gespannen. Ze heeft veel stress als ze toetsen of een presentatie heeft. Als ze thuis komt is ze boos en gefrustreerd, ook als die toetsen prima gaan. Ze heeft als schooladvies vmbo-kader, en is dyslectisch. Met vriendinnen moet het allemaal op haar manier, maar ze wil ook graag aardig gevonden worden. Ze heeft een oudere broer met autisme, die op school hoog kan scoren als hij wil. Ik ben zelf perfectionistisch, en heb dat bewust niet willen meegeven in de opvoeding. Mede daardoor leggen haar vader en ik geen nadruk op cijfers, en benadrukken juist ontspanning en plezier. Ik zou haar zo gunnen meer relaxed te zijn.” Marga Akkerman: „De eisen van de maatschappij kunnen voor uw dochter erg hoog zijn, vergeleken bij veel klasgenoten. Haar capaciteiten op het gebied van denken en waarnemen kunnen problemen geven bij het snel kunnen begrijpen van sociale situaties. Vooruit kunnen kijken naar wat er komen gaat is lastig. „Ook op school zit het haar niet mee, door de dyslexie. Een presentatie voorbereiden en uitvoeren is dan bijzonder knap. Flinke stress hebben voor een toets is vanzelfsprekend als je niet kunt overzien wat je te wachten staat. „Uw kijk op de prestaties van haar broer, die hoog scoort als hij wil, zou zij ook op zichzelf kunnen toepassen: ‘als ik maar heel erg mijn best doe, haal ik hoge cijfers.’ Haar frustraties en boosheid zouden tekenen kunnen zijn van grote vermoeidheid na haar inspanningen. „Praat met uw dochter. U denkt dat zij ongelooflijk haar best doet om een leuk en goed kind te zijn. Klopt dat? En wat vindt zij er zelf van, dat zij zo enorm haar best doet? Denkt ze misschien dat dit moet van haar ouders? Voelt zij zich misschien minderwaardig dat ze niet naar de havo gaat? Vraag of en wanneer ze steun van u zou willen hebben. „Het zou kunnen dat haar stress op de middelbare school minder wordt. Dan leert ze tussen kinderen van haar niveau, en krijgt ze onderwijs dat is afgestemd op haar capaciteiten. Ze hoeft dan veel minder te lezen, en zal meer gaan leren in de praktijk.” Tamara Luijer: „Gezien het schooladvies en haar dyslexie zou sprake kunnen zijn van cognitieve overvraging. Maar omdat ze op veel meer terreinen dan school druk ervaart, is het goed mogelijk dat er daarnaast sprake is van perfectionisme. Onderzoeken tonen aan dat kinderen van ouders die perfectionistisch zijn, vaak zelf ook perfectionistische trekken vertonen. „We hebben het in de wetenschap over ‘sociaal voorgeschreven perfectionisme’ en ‘zelf-georiënteerd perfectionisme’. Het eerste komt voort uit de druk van de omgeving om iets heel goed te doen. U bent zich er al heel mooi bewust van dat u, zelf perfectionist, de lat voor uw dochter niet te hoog moet leggen. Uw perfectionisme kan echter ook indirect tot uiting komen in hoe u over uw eigen prestaties praat en handelt. Maar de druk kan ook zelfopgelegd zijn. „Perfectionisme gaat vaak samen met een laag zelfbeeld, piekergedrag en stress. Uw dochter zou baat kunnen hebben bij zelfcompassie-oefeningen, zoals het samen met u bijhouden van een ‘positief dagboek’, een gesprekje over wat fijn was die dag. Kijk ook eens naar manieren om het piekeren te verminderen, en te leren omgaan met stress.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/11/19/mijn-dochter-is-zo-perfectionistisch-a4873602</guid>
      <pubDate>Tue, 19 Nov 2024 07:12:24 +0000</pubDate>
    </item>
    <item>
      <title><![CDATA[Moet ik mijn kinderen vertellen  over opa’s euthanasie?]]></title>
      <description><![CDATA[<p>Vader: „Mijn vader zal binnen een paar maanden overlijden als gevolg van euthanasie. Dit is uiteraard zijn eigen wens; hij lijdt al enige jaren aan de ziekte van Alzheimer en wil niet in een verpleeghuis eindigen. Mijn zoon (8) heeft een goede, maar niet hele hechte band met zijn grootvader. Hij is daar wel regelmatig omdat hij wél een hechte band met mijn moeder heeft. Hij weet dat zijn opa ziek is en ook dat hij waarschijnlijk niet lang meer zal leven omdat ik dat al met hem besproken heb. Enerzijds wil ik het bij deze informatie laten en hem pas na het overlijden daarvan op de hoogte brengen, anderzijds denk ik dat ik hem (en ook mijn vader) de kans op een echt afscheid ontneem. Ook wil ik de waarheid niet voor hem achterhouden. Ik kan niet goed voorspellen hoe mijn zoon met de mogelijkheid van een zelfgekozen dood zal omgaan omdat hij soms angstig is, ook in relatie tot het thema ‘dood’. Hoe kan ik hem het beste voorbereiden op deze gebeurtenis?” Ruth Van der Hallen: „Wees open over het naderende afscheid. Vertel uw zoon dat opa waarschijnlijk ergens in de komende weken zal overlijden. Geef hem en uw vader de kans om afscheid van elkaar te nemen. Als u dit voorafgaand aan de dag van de euthanasie organiseert, is het afscheid vaak minder beladen en kunt u uw aandacht op uw zoon richten. „Een tekening maken voor opa, iets bouwen met lego, of samen iets doen wat ze graag samen deden, kan een mooi afscheidsritueel zijn. Voor veel kinderen is de dood niet per se iets zwaars; hoe de omgeving ermee omgaat, zet vaak de toon. „U hoeft niet meer over de euthanasie te delen dan waar uw zoon zelf naar vraagt. Wees alert op vragen die later kunnen komen. „Soms zijn kinderen aanwezig bij de euthanasie van een grootouder. Voor de aanwezigen kan dit een welkome afleiding zijn: het is troostend om op zo’n moment jong leven om je heen te hebben. Gezien de angst van uw zoon rondom de dood is voorzichtigheid geboden.” Miep Burger: „Wees eerlijk. Juist als kinderen te weing informatie krijgen, kan angst ontstaan. Vertel dat sommige mensen ziek zijn in het lichaam en andere in het hoofd, zoals mensen met alzheimer. Dat het bij opa steeds erger wordt, dat de dokters er alles aan gedaan hebben, maar dat opa niet meer beter wordt. Dat de dokter na zorgvuldig overleg met opa een medicijn gaat geven waardoor zijn hart stopt. Geen ‘drankje’ of ‘spuitje’, dan kan een kind angstig worden voor drinken en prikken. „Het zou jammer zijn om uw zoon en vader een afscheid te onthouden. Plan dit moment van tevoren in overleg met opa en oma. Dan kan de focus op uw zoon liggen. Bereid het afscheid met uw zoon voor: wat kan hij meenemen, wat kan hij tegen opa zeggen? Benoem dat het spannend is, en dat huilen heel normaal is. „Als het om de euthanasie gaat bij een ouder van kinderen, willen deze ze er vaak graag bij hebben. Bij grootouders hangt dat van veel factoren af: de band met het kleinkind, de wens van kind en grootouders, hoe emotioneel vader of moeder zelf is. Of één van de ouders erbij aanwezig is, die vooral voor het kind kan zorgen op dat moment. „Blijf regelmatig bij uw zoon checken of hij alles begrepen heeft, en hoe het met hem gaat.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/11/11/moet-ik-mijn-kinderen-vertellen-over-opas-euthanasie-a4872663</guid>
      <pubDate>Mon, 11 Nov 2024 07:12:25 +0000</pubDate>
    </item>
    <item>
      <title><![CDATA[Ik zit klem tussen beide kinderen]]></title>
      <description><![CDATA[<p>Moeder: „Ik ben alleenstaand ouder van een dochter van 22 en een zoon van 18. Vader woont in een ver buitenland, er is sporadisch contact. Mijn dochter verwijt mij dat ik meer rekening houd met haar broer dan met haar. Ze vindt dat ik me te veel met hem bemoei. Het klopt dat ik extra meekijk of hij niet uit de bocht vliegt, omdat hij ADHD heeft. Soms scheldt ze haar broer uit: ‘Je bent echt een klein kind’ – dat soort uitspraken. De jongste vindt op zijn beurt dat ik in de conflicten met zijn zus te weinig voor hem opkom. Ik ben nooit met de kinderen het gesprek hierover aangegaan, bang om te horen dat ik het misschien allemaal verkeerd heb gedaan. Het gaat met beide kinderen goed, en we hebben een goede relatie. Ze zijn uit huis, de oudste werkt, de jongste studeert en is alleen in het weekend thuis. Maar zodra we met z’n drieën zijn, is deze dynamiek er weer. Ik voel me klem zitten en weet niet hoe te handelen.” Naam is bij de redactie bekend. Deze rubriek is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Liesbeth Groenhuijsen: „Dat u er in uw eentje voor gezorgd heeft dat uw kinderen goed toegerust aan het leven zijn begonnen, is een niet geringe prestatie. Daar kunt u zelfvertrouwen uit putten. En natuurlijk gaat niet alles in een opvoeding goed, zeker als u die alleen heeft moeten doen. Geen enkele ouder doet het perfect. Gelukkig maar, want kinderen kunnen ook leren van het gemodder dat ze gadeslaan. „Er zijn fases in het leven waarin kinderen het nodig hebben om te zeggen dat hun ouders het verkeerd hebben gedaan. Dat gebeurt meestal als ze in een onzekere periode zitten. Ze moeten zoveel, voelen zich nog slecht opgewassen tegen het dragen van eigen verantwoordelijkheid. En dan is ‘de opvoeding’ een handige, tijdelijke reden voor hun falen en hun onzekerheid. Wat niet lukt moet wel door moeder komen! Geen fijne rol. „Maar uw kinderen zijn volwassen, en u kunt ze vragen om die kinderlijke ruzies te staken. Ga in op het feit dat u nu eenmaal twee heel verschillende kinderen heeft, met twee heel verschillende opvoedvragen. En dat uw dochter zich niet goed ontwikkeld zou hebben met de aanpak die uw zoon nodig had, en omgekeerd. Dat valt toch gewoon uit te leggen?” Tischa Neve: „Gebeurt dat elkaar in de haren vliegen echt de hele tijd, of zijn er ook gezellige momenten? Ik snap dat u het ’t liefst fijn wil hebben als uw kinderen er zijn, maar het blijven natuurlijk wel broer en zus. „Het is een gemiste kans om niet met uw kinderen te bespreken wat er aan de hand is. Ze hebben de leeftijd waarop dat prima kan. Doe dat met de kinderen afzonderlijk, op een relaxed moment. Zeg dat u het jammer vindt hoe het gaat nu, vraag wat er speelt op zo’n moment, en hoe jullie het gezelliger kunnen maken met z’n drietjes. Probeer niet meteen te schrikken van wat ze zeggen, maar gewoon te luisteren. „Mocht dat te spannend zijn, is het interessant om te kijken waarom. Waarom zou een dergelijk gesprek informatie opleveren waar u niet blij mee bent? Ga bij uzelf te rade, of zoek iemand die u kent, of een professional, met wie u kunt ontdekken: waar zit die angst, waar is die op gebaseerd? Er kunnen natuurlijk ook echt dingen zijn waarvan u denkt: dat heb ik niet handig gedaan. Alleenstaand ouderschap is a hell of a job. Ook dat kunt u op een dag aan uw kinderen uitleggen.” Tischa Neve is psycholoog en opvoedkundige. Ze organiseert webinars over opvoeden. Liesbeth Groenhuijsen is klinisch pedagoog.</p>]]></description>
      <guid>https://nrc.nl/nieuws/2024/11/04/ik-zit-klem-tussen-beide-kinderen-a4871744</guid>
      <pubDate>Mon, 4 Nov 2024 07:12:25 +0000</pubDate>
    </item>
    <item>
      <title><![CDATA[Hoe praat ik met mijn kinderen  over Israël-Palestina?]]></title>
      <description><![CDATA[<p>Moeder: „Ik merk dat ik het heel moeilijk vind om met mijn kinderen (17 en 22) over het conflict in het Midden-Oosten te praten. Zij beschuldigen Israël van kolonialisme en genocide, en alles wat ik daar tegenin breng is ‘fascistisch’. Zoonlief noemt de terroristen ‘vrijheidsstrijders’. We hebben het er nu maar niet meer over, maar eigenlijk vind ik dat jammer.” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Hessel Nieuwelink: „Veel jongeren zijn emotioneel betrokken bij dit conflict, ook omdat ze via social media ‘meekijken’ met de verschrikkingen die in Gaza plaatsvinden. Dan kun je als volwassene wel zeggen: ‘Wat er in Jemen of Syrië gebeurt is nog veel erger,’ of: ‘Maar Hamas…’ maar dat neemt het verdriet, de woede en de machteloosheid die ze ervaren niet weg. „Bied ruimte voor die emoties, geef er woorden aan. ‘Ik zie dat het jullie raakt. Hoe is dit voor jullie om dit allemaal te zien?’ Je wilt als ouder dat je kinderen zich veilig voelen om dergelijke gevoelens te uiten. „Daardoor ontstaat er voor de kinderen ook meer ruimte om te vertellen wat zij denken. Wees daar oprecht nieuwsgierig naar, vraag: ‘Wat is er volgens jullie aan de hand daar?’ U mag ook zeggen: ‘Ik schrik van dat woord ‘fascistisch’, wat betekent dat voor jou?’ „U kunt uitleggen dat landen die door buurlanden in hun bestaan worden bedreigd, zich mogen beschermen, en ook vragen: ‘Hoe ver vinden jullie dat bescherming mag gaan?’ Laat ook blijken: we hoeven het niet eens te worden, ik ben gewoon benieuwd hoe jullie dit zien. „Vraag uzelf voorafgaand aan het gesprek af wat uw doel is. Zie het als een pedagogische kans om uw kinderen te leren hoe je een gelijkwaardig gesprek voert, en niet als een manier om uw kinderen over dit heftige onderwerp te overtuigen. „Natuurlijk zijn er nog meer perspectieven op dit conflict. U zou kunnen voorstellen die samen te onderzoeken, bijvoorbeeld door met z’n drieën verschillende documentaires te kijken, waarbij ook zij programma’s aandragen.” Stijn Sieckelinck: „Het past in de ontwikkeling van adolescenten om zich te keren tegen de gewapende conflicten waarbij hun eigen land betrokken is. Prijs uw kinderen om hun betrokkenheid. Het is mooi dat ze niet onverschillig staan tegenover andermans leed. „Ga samen op onderzoek waarom het jullie zo raakt. Veel jongeren hebben momenteel weinig vertrouwen in de huidige leiders, en voelen dat hun eigen toekomst en die van hun leeftijdgenoten op het spel staat. Ze zien de keerzijde van het westerse wereldbeeld van hun ouders, en zijn zich bewust van veel vormen van onrecht die lang onbesproken zijn geweest. U kent op uw beurt de hartverscheurende Joodse geschiedenis. „Is er een mogelijkheid om samen te praten over de bronnen waar jullie je informatie vandaan halen, en die te vergelijken? Doe dat zonder uw eigen bron als ‘de waarheid’ naar voren te schuiven. „Door de polarisatie verliezen we de menselijkheid van alle betrokkenen bij dit conflict uit het oog. Probeer samen een humaniserende tegenkracht te zijn. Bijvoorbeeld door jullie te verdiepen in bronnen die voor u en uw kinderen onverdacht zijn. Of door aandacht te besteden aan beide culturen, bijvoorbeeld Joodse en Palestijnse muziek, kookboeken, kunst. „Het conflict valt aan uw keukentafel niet op te lossen. Maar u kunt wel proberen elkaar hierin niet kwijt te raken. Niet de consensus maar het gesprek is de overwinning. En de uitkomst daarvan moet per definitie ongewis zijn, anders is het geen gelijkwaardige uitwisseling, maar manipulatie.” Hessel Nieuwelink is lector burgerschapsonderwijs aan de Hogeschool van Amsterdam. Stijn Sieckelinck is opvoedfilosoof en lector jongerenwerk aan de Hogeschool van Amsterdam.</p>]]></description>
      <guid>https://nrc.nl/nieuws/2024/10/28/hoe-praat-ik-met-mijn-kinderen-over-israel-palestina-a4870900</guid>
      <pubDate>Mon, 28 Oct 2024 07:12:27 +0000</pubDate>
    </item>
    <item>
      <title><![CDATA[Moet je een ’s nachts huilende baby oppakken?]]></title>
      <description><![CDATA[<p>Moeder: „Toen mijn dochter dertig jaar geleden baby was, heb ik haar ’s nachts laten huilen. Dat was het advies destijds, om kinderen ’s nachts niet uit hun bedje te halen, maar zichzelf in slaap te laten huilen. Zo zouden ze leren om zichzelf tot rust te brengen. Als je hen oppakte, zou je dat proces verstoren. Ik vond het vreselijk, maar ook mijn eigen moeder zei dat dit de beste manier was. Na een paar nachten doorhuilen was mijn dochter ervanaf. Achteraf vraag ik me af of deze methode hielp omdat ze inderdaad rust had gevonden, of omdat ze wist dat er toch niemand zou komen. Nu heeft mijn dochter zelf een baby, en zij en haar partner pakken het kindje altijd ’s nachts op als het huilt. Wat is beter? En heb ik mijn dochter iets aangedaan door haar te laten huilen? Ze heeft haar hele leven last gehad van verlatingsangst.” Arina de Vries: „Wel of niet oppakken als de baby huilt: dit is een discussiepunt dat tot felle reacties leidt. Er wordt daarmee een onjuiste tweedeling gecreëerd. Ik gebruik liever wat ze in Frankrijk ‘Le Pause’ noemen. Dat betekent dat niet elk geluid dat je baby maakt, betekent dat je moet reageren. Je kunt even wachten om te luisteren wat de baby duidelijk wil maken. Zo geef je de baby de kans om te leren zichzelf te reguleren en zelfstandig in slaap te vallen. „Baby’s huilen vaak in de beginuren van de slaap, en als ze van de ene naar de andere slaapcyclus overgaan. Als je het kindje dan oppakt, maak je het wakker. Doe je dat steeds, dan creëer je een slaapprobleem, omdat de baby dan van de ouders afhankelijk wordt om naar de volgende slaapcyclus te gaan. Ga kijken: als de baby zijn ogen dicht heeft, slaapt hij waarschijnlijk. „Prille ouders zijn soms angstig iets fout te doen, en willen snel troosten. Het kan helpen iemand te laten meeluisteren die een rustiger brein heeft dan dat van de oververmoeide ouder. „Hoe vreselijk het voor u ook gevoeld heeft, het is niet gezegd dat u iets verkeerd heeft gedaan. Wat we uit de wetenschap weten is dat laten huilen geen negatief langetermijneffect heeft op de hechting tussen ouder en kind, of op het ontstaan van psychische problemen.” Bas Levering: „Ooit was het advies om huilende baby’s door te laten huilen de standaard. Die aanpak werd van generatie op generatie overgedragen. Ook wetenschappers dachten dat je door te reageren het huilen beloonde, en op die manier van je kind juist een huilbaby maakte. „Ruim veertig jaar geleden kwam de hechtingstheorie op, die deze aanpak scherp veroordeelde. Men was ervan overtuigd dat doorhuilen grote schade aanrichtte. Veiligheid werd overigens al langer gezien als de absolute voorwaarde voor een gezonde ontwikkeling. Dat uw dochter en haar partner hun kindje meteen oppakken, past in de huidige tijd. „Laten we die hechtingstheoretici niet, zoals tegenwoordig vaak gebeurt, al te slaafs volgen. Het is echt niet zo dat je een baby met een paar keer laten doorhuilen een trauma bezorgt. Dan moet er meer aan de hand zijn. „De beste aanpak is gewoon goed luisteren. Wat betekent het huilen? Is het kind in paniek? Dan pakt u het uiteraard op. Maar u hoeft niet na de eerste kik op het kind af.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/10/21/moet-je-een-s-nachts-huilende-baby-oppakken-a4870058</guid>
      <pubDate>Mon, 21 Oct 2024 07:12:28 +0000</pubDate>
    </item>
    <item>
      <title><![CDATA[Hoe help ik mijn gepeste zoon (7)? ‘Hij draagt weinig merkkleding, die andere jongen altijd’]]></title>
      <description><![CDATA[<p>Moeder: „Mijn zoon (7) heeft last van twee pesters in de klas. Het is nog vrij onschuldig en soms speelt hij gewoon met ze en lijkt er niks aan de hand. De pestertjes geven hem af en toe een duw, noemen hem nare namen, en één maakt iedere dag een vervelende opmerking over zijn kleren. Mijn zoon draagt weinig merkkleding, die andere jongen altijd. Zijn reactie op de jongens is niks doen, niks zeggen. Gelukkig heeft hij vriendjes in de klas. We hebben het verteld aan de juf, zonder effect. Zelf kan ik goed boven dit zielige gedrag staan, maar ik zie aan onze zoon dat het zijn zelfvertrouwen aantast, al praat hij er thuis liever niet over omdat hij zich schaamt. We hebben met hem gevatte opmerkingen geoefend; dat gaat steeds beter. Maar laatst had hij een nieuw voetbalshirt aan, en hebben ze er een flinke kras op gezet. Ik wil geen ouder zijn die bij andere ouders aanbelt. Wat kan ik doen om het pestgedrag te stoppen?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Ron Scholte: „Pesten is niet ‘onschuldig’ zodra het slachtoffer het als pijnlijk ervaart. Ik snap dat u de zwaarte uit de situatie wilt halen, maar het begint ermee om een verschil te maken tussen wat voor u erg is, en wat voor uw zoon. U kunt er wel boven staan, maar kan uw zoon dat ook? Ga uit van wat voor hemzelf pijnlijk is. Als een kind zich niet serieus genomen voelt, komt het namelijk meer geïsoleerd te staan, en vertelt het thuis en op school mogelijk minder. „Ouders reageren vaak op pestgedrag vanuit hun eigen normen en waarden. Soms zeggen ze: ‘Sla hem één keer goed op zijn bek.’ Een enkele keer helpt dat misschien, een andere keer slaat de pestkop met een bende vriendjes terug. Voor u zijn gevatte opmerkingen een strategie, maar dat werkt alleen als ook het pesten puur verbaal is. Dat is hier niet zo: ze duwen hem, en krassen op zijn shirt. „Als dit op school plaatsvindt, moet u teruggaan naar school. Daar ligt de verantwoordelijkheid om dit pestgedrag aan te pakken. Kennelijk gebeurt dat onvoldoende.” Stijn Sieckelinck: „Er zijn geen rechttoe-rechtaan-manieren om onze kinderen weerbaar te maken tegen de uitwassen van groepsprocessen. Maar een kras op het shirt hoeft geen kras op de ziel te betekenen. Waar het om gaat, is dat we als volwassenen in dit soort situaties om onze kinderen heen moeten gaan staan. „Waarom zou u de ouders van twee zevenjarige kinderen niet even kunnen aanspreken, om zonder beschuldigingen te zeggen: ‘Ik zie dat de verstandhouding niet zo lekker loopt. Wat merken jullie daarvan?’ Dat kun je juist bij 7-jarigen nog zo goed doen, bij 12-jarigen wordt dat veel moeilijker. Het heeft op de juf veel meer effect als drie ouders zeggen: ‘Wil je ons informeren over wat je tussen onze kinderen ziet gebeuren?’ „Als we ons als ouders, als school erbij neerleggen dat dit soort dingen gebeuren, wordt niet alleen het zelfvertrouwen van het kind aangetast. Er ontstaat ook een ‘moral injury’. Dan leert hij namelijk dat zelfs de voor hem allerbelangrijkste volwassenen niet in staat zijn om adequaat onrechtvaardigheid aan de orde te stellen. Dit tast het vertrouwen in de wereld aan. In dat licht is contact opnemen met de ouders een kleine moeite.” Ron Scholte is hoogleraar orthopedagogiek aan de Radboud Universiteit en bijzonder hoogleraar effectiviteit en professionalisering van de jeugdzorg aan de Radboud Universiteit. Stijn Sieckelinck is opvoedfilosoof en lector jongerenwerk aan de Hogeschool van Amsterdam.</p>]]></description>
      <guid>https://nrc.nl/nieuws/2024/10/14/hoe-help-ik-mijn-gepeste-zoon-7-hij-draagt-weinig-merkkleding-die-andere-jongen-altijd-a4869288</guid>
      <pubDate>Mon, 14 Oct 2024 07:12:28 +0000</pubDate>
    </item>
    <item>
      <title><![CDATA[Hoe ga ik om met mijn boze  en bange dochter van 13?]]></title>
      <description><![CDATA[<p>Moeder: „Ik heb een dochter van 13 die heel fel reageert als ze wordt aangespoord iets te doen. Dit is niet in de puberteit ontstaan, ze is al jaren vaak chagrijnig en boos. Ze is gediagnosticeerd met ADHD en heeft onze begeleiding nodig om bijvoorbeeld huiswerk te gaan maken of op tijd op school te komen. Zodra we haar helpen of op iets wijzen, wordt ze kwaad. Ze reageert met stemverheffing, en is brutaal. Wat het ingewikkeld maakt, is dat ze ook angstig is. Sinds de dood van haar opa is ze bang ’s nachts, heeft ze nachtmerries. Ze klampt zich dan echt aan mij vast. Op onze zoon van 11 na, zijn we een temperamentvol gezin. Ik heb zelf als psycholoog mijn korte lontje leren reguleren, maar mijn man kan in een welles-nietesdiscussie verzeild raken. Door haar heftigheid is het vaak niet gezellig bij ons thuis, en dat vind ik verdrietig.” Annalotte Ossen: „Zo’n felle reactie zegt iets over hoe uw dochter zich voelt. Ga samen met uw partner met haar op een ontspannen moment in gesprek. Vraag haar: ‘Als je zo reageert, wat gebeurt er dan met je?’ Probeer echt naar haar te luisteren, en ga niet ‘fixen’. Kinderen vinden het fijn om echt gehoord te worden, en ruimte te ervaren. Het kan zijn dat jullie aansporingen komen op een moment dat ze al heel veel stress heeft. „Geef grenzen aan: ‘Jouw reactie is voor ons niet prettig. We willen graag dat je rustiger reageert, hoe kunnen we je daarbij helpen?’ Bespreek welke hulp van jullie voor haar helpend is, en welke niet. „Dat hoeft niet allemaal in één gesprek te gebeuren, kinderen hebben nadenk- en verwerkingstijd nodig. Kom er af en toe op rustige ogenblikken op terug. „Wat betekenen die heftige toon en ruzies voor u persoonlijk? Op zich is kibbelen en geruzie namelijk een gezond onderdeel van de ontwikkeling. Hebben de anderen in het gezin daarvan evenveel last als u? „U kunt dezelfde gesprekken voeren over haar angst. Ga die niet fixen of bagatelliseren, luister, en blijf emotioneel aanwezig.” Kimberley Roerdink: „We weten dat positieve aandacht voor de ontwikkeling van een kind heel belangrijk is. Een kind met ADHD roept snel correcties op. Als je een dag zou turven hoeveel vermaningen ze thuis krijgt, en hoeveel blijken van waardering, is dat waarschijnlijk helemaal uit verhouding. Ze heeft vast het gevoel dat ze de oorzaak is van het gedoe in het gezin. „Hanteer de vuistregel dat voor iedere negatieve interactie zes positieve momenten van waardering staan. Door de heftigheid rond een tiener denken ouders: ik zeg wel niks meer, en dan zijn dit de momenten die als eerste sneuvelen. Benoem de kleinste dingen: ‘Goed dat je uit bed bent’, ‘Dank voor het opruimen’, ‘Wat goed dat je op tijd bent!’ „Hebben jullie met uw dochter al overlegd wat jullie van haar verwachten? Beperk u tot twee of drie dingen die voor jullie als ouders belangrijk zijn. Bijvoorbeeld dagelijks naar school, en elkaar niet uitschelden. Overleg dat met uw kind: ‘Dit zijn de dingen die we van jou verwachten. Hoe hunnen we je daarbij helpen?’ „Laat haar liefdevol onderuitgaan. Zeker een kind met ADHD moet vaak leren van eigen fouten om ander gedrag te leren. Zij leert niks als u haar steeds uit bed trekt. Laat haar de consequenties voelen in een veilige bedding zonder dat ze veroordeeld wordt. En ja, dat is een hell of a job.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/10/07/hoe-ga-ik-om-met-mijn-boze-en-bange-dochter-van-13-a4868434</guid>
      <pubDate>Mon, 7 Oct 2024 07:12:28 +0000</pubDate>
    </item>
    <item>
      <title><![CDATA[Moet ik dochters van 19 en 20  nog verder opvoeden?]]></title>
      <description><![CDATA[<p>Moeder: „Mijn dochters zijn 19 en 20. Volwassen kun je zeggen, en ik merk ook aan hun verveelde reacties dat ik de opvoeding zo langzamerhand beter kan beëindigen. Ik heb mezelf dus afgeleerd om de zeldzame momenten samen te verpesten met adviezen en momsplaining. Een vraag als ‘wat voor slot heb je voor je fiets gekocht’ slaat meteen dood. In plaats daarvan stuur ik af en toe iets door van sociale media – zoals een NOS-bericht over waarom je tot je 24ste beter niet kunt drinken, een liedje dat ‘wear sunscreen’ heet, een podcast met een neuroloog over smartphonegebruik. Tegen beter weten in, want mijn berichten blijven ongelezen. Moet ik er dan maar helemaal mee ophouden? Wie voedt mijn dochters nog op als ik het als moeder al niet meer doe?” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Jelle Jolles: „U kunt uw pedagogische verantwoordelijkheid gaan relativeren. Uw dochters hebben u helemaal niet meer zo nodig om wegwijs te worden in de wereld. Integendeel: in veel zaken waarmee zij te maken hebben, heeft u de wijsheid niet langer in pacht. Zij lopen tegen andere dingen aan dan u toen u die leeftijd had, en hebben waarschijnlijk ook andere oplossingen nodig dan u destijds. „Probeer liever op een gelijkwaardige manier in gesprek te blijven. Dus geen overhoringen, vermaningen, geen podcasts met opvoedkundige boodschappen, maar nieuwsgierige vragen stellen: ‘Je hoort tegenwoordig uit de alternatieve hoek dat zonnebrand juist schadelijk voor je zou zijn, wat vinden jullie daar nu van?’ „Appelleer ook aan de deskundigheid van uw kinderen: ‘Ik heb een nieuwe iPhone nodig. Welke zou jij aanraden?’ Wees nieuwsgierig naar hun leefwereld, vraag naar welke muziek ze luisteren, welke series ze kijken. „De rol die u nu aanneemt, kunt u uw hele leven houden: die van betrouwbare, gelijkwaardige sparringpartner bij wie ze altijd terechtkunnen.” Marga Akkerman: „U heeft het goed gezien: uw kinderen willen niet meer door u opgevoed worden. U heeft ze al heel veel opvoeding meegegeven. Ze hebben er kennelijk vertrouwen in dat ze er verder zelf wel uitkomen. Dus: opvoeding geslaagd. Met uw goedbedoelde adviezen zult u de indruk wekken dat u hen niet voor vol aanziet, en dat maakt onzeker. „Jonge volwassenen zijn in een fase waarin ze relaties aangaan voor de lange termijn. Dat geldt voor het vinden van een potentiële partner, voor het vinden van een beroep, voor het vinden van een plek waar ze een tijdje kunnen blijven. Dat geldt ook voor het invullen van de relatie met u. Waarschijnlijk willen ze u voor hun verdere leven gaan zien als iemand bij wie je terechtkunt, voor raad of steun in geval van nood. Dat maakt uw rol meteen heel anders: van opvoeder naar adviseur. „Uw dochters leren van hun ervaringen. Daarin zullen dingen mis kunnen gaan, maar daar hebben ze wel veel aan voor de rest van hun leven. Ze kunnen overleggen met vrienden, personen die net als zij de maatschappij aan het ontdekken zijn, en profiteren van elkaars ervaringen. „Ga ervan uit ze zich prima redden. Dat is meteen veel beter voor uw contact met hen. Wilt u hen bijstaan, kook dan eens lekker voor hen, of stop ze zo mogelijk af en toe wat geld toe. Dan bent u zo’n moeder die weet wat haar kinderen nodig hebben. Aan zo iemand vragen ze later graag om raad.” Jelle Jolles is hoogleraar neuropsychologie en auteur van Het tienerbrein en Leer je kind kennen. Marga Akkerman is niet-praktizerend klinisch jeugdpsycholoog en -psychotherapeut.</p>]]></description>
      <guid>https://nrc.nl/nieuws/2024/09/30/moet-ik-dochters-van-19-en-20-nog-verder-opvoeden-a4867640</guid>
      <pubDate>Mon, 30 Sep 2024 07:12:28 +0000</pubDate>
    </item>
  </channel>
</rss>
