<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Moet mijn dochter met autisme  meer verantwoordelijkheid nemen?]]></title>
      <description><![CDATA[<p>Moeder: „Mijn dochter van achttien woont sinds kort begeleid zelfstandig. Zij heeft autisme en ADHD. De afstand van ons huis naar studie is te groot. Zelfstandig wonen zagen we nog niet zitten. Ze is slim, maar kan slecht plannen en organiseren. Als de druk en chaos te veel worden, laat ze alles los en lukken zelfs de simpelste dingen niet meer. Binnenkort heeft ze een gesprek met een decaan om te kijken hoe men haar kan begeleiden. De woonbegeleider wil meegaan naar dat gesprek, mijn dochter ziet dat wel zitten. Ze is onzeker en denkt het niet alleen te kunnen. Ze verschuilt zich ook weleens achter haar autisme: „Maar ik ben autistisch.” Ik denk dat ze het wél kan. Als ze bij mij zou wonen zou ik met haar het gesprek voorbereiden en haar alleen sturen. Ik ben de begeleiding al jaren bewust aan het afbouwen, omdat ik wil dat ze zelf dit soort stappen leert zetten. Moet ik mij ermee bemoeien of het aan de woonbegeleider overlaten?” Marga Akkerman: „Autisme is een aangeboren constitutie. Het vraagt levenslange training om hier zo min mogelijk last van te hebben. Ook moeilijkheden met plannen en organiseren zullen waarschijnlijk blijven. Daarom is het heel verstandig van uw dochter om aan te geven dat ze autistisch is op momenten dat ze het even niet redt. Daarmee zegt ze: ‘Ik heb even hulp nodig.’ Zo weet de omgeving hoe te reageren.  „Contact tussen woonbegeleider en decaan is zinvol om, in aanwezigheid van uw dochter, het beleid goed op elkaar te kunnen afstemmen. De zelfstandigheid die u steeds bij uw dochter hebt gestimuleerd, valt door dit overleg niet ineens weg. Ook jongeren zonder autisme kunnen dergelijke begeleiding vaak nog goed gebruiken.  Dat uw dochter zo kan doorzetten én hulp kan vragen, is al een prachtige basis voor haar zelfstandigheid.  „Onze samenleving stelt door de nadruk op individuele zelforganisatie onmogelijke eisen aan mensen met autisme. Met enige begeleiding zal uw dochter op den duur een werkomgeving vinden waarin ze zo goed mogelijk tot haar recht komt.” Linda Dekker: „Veel ouders van achttienjarigen zullen zich afvragen of ze moeten ingrijpen bij in hun ogen onverstandige beslissingen, zeker ouders die al zo lang voor een wat kwetsbaarder kind zorgen, zoals u. Maar uw dochter is achttien, en mag dit zelf beslissen.  „Het hoeft helemaal niet slecht te zijn dat de woonbegeleider meegaat. Al is het alleen maar om net dat setje extra ogen en oren te bieden als  uw dochter iets vergeet te vragen of te zeggen. Zij zal niet de eerste cliënt zijn die gaat studeren en een begeleider weet net iets beter wat  aan een decaan gevraagd mag worden, zoals meer tijd om toetsen te maken en meer flexibiliteit in deadlines voor projecten. Deze afstemming kan ervoor zorgen dat uw dochter juist makkelijker zelfstandig kan gaan studeren. „De aanwezigheid van een begeleider kan uw dochter meer vertrouwen geven. Juist grote transitiemomenten als deze kunnen voor jongeren met autisme extra uitdagend zijn. Mogelijk heeft ze nu wat meer aanpassingstijd en steun nodig. „U kunt de zelfstandigheid van uw dochter verder vergroten door haar onbevooroordeeld te vragen waarom ze bepaalde keuzes maakt. Zo leert ze haar eigen gedachten en beslissingen beter verwoorden.” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek Andere ouders doen ook maar wat, een bundeling van de eerste jaargangen van de rubriek.</p>]]></description>
      <guid>https://nrc.nl/nieuws/2023/06/26/moet-mijn-dochter-met-autisme-meer-verantwoordelijkheid-nemen-a4168218</guid>
      <pubDate>Mon, 26 Jun 2023 07:12:51 +00:00</pubDate>
    </item>
    <item>
      <title><![CDATA[Hoe help je een kind van poepangst af?]]></title>
      <description><![CDATA[<p>Oma: „Mijn kleinzoon van 6 jaar durft niet zonder luierbroekje te poepen. Hij is bang voor het poepen in de toiletpot, maar waarom kan hij niet zeggen. Er is van alles geprobeerd: medicatie die het poepen makkelijker zou maken, geen  luierbroekjes meer in huis hebben en  verbieden om speelgoed mee te nemen naar het toilet. Als gezegd wordt dat er geen luierbroekjes  zijn, houdt hij dagenlang zijn ontlasting op, waardoor hij erg onrustig wordt – en de ouders dan ineens nog een ‘laatste’ luierbroekje in de kast vinden. Ook het zien van YouTube-filmpjes wordt hem onthouden, want ‘op de wc geen poep, dan ook geen YouTube’. Hoe kunnen wij hem van zijn poepangst afhelpen?” Wendy Rumnit-Teunissen: „Ik vermoed dat dit jongetje nu staand poept. Het is belangrijk dat hij dit zittend leert omdat je daarvoor je bekkenbodem anders moet leren gebruiken. Dat kan eerst nog in een broekje. Dan kan de poep daarna in de wc gegooid worden.  „Poep zou er ten minste eens per dag op de wc zó uit moeten vallen. Dat betekent lichamelijk en psychisch kunnen loslaten. Misschien is uw kleinzoon bang dat iemand zijn poep hoort vallen, misschien is ooit door een tijdschakelaar het licht uitgegaan toen hij op de wc zat.  „We zien een toename van het aantal kinderen met poepproblemen en vermoeden dat dit komt omdat ze tegenwoordig zoveel drukker zijn, en zoveel meer moeten. Tijd om lang op een vertrouwde wc te zitten is er niet altijd bij. „Het zou het beste zijn als dit jongetje  meteen na de maaltijd op een vertrouwde wc tijd zou  krijgen om in een ontspannen toestand te raken. Laat hem zelf kiezen op welke wc hij dit wil oefenen, daarna volgen andere wc’s.  „Het helpt als volwassenen vertrouwen uitstralen dat hij dit kan leren. Als grote mensen in paniek raken wordt het erger. Vaak helpt het als kinderen zelf mee mogen denken hoe ze iets willen oplossen. „Op zesjarige leeftijd kan een bezoek aan een poep- en plaspoli helpen. Als kinderen jonger zijn is de GGD-verpleegkundige de aangewezen persoon.” Carla Spaander: „Ik vermoed dat dit een gevoelig jongetje is dat ook op andere momenten dingen iets spannender vindt dan het gemiddelde kind? Daarom is het goed om te oefenen met  dapperder worden. Niets is zo moeilijk als angsten overwinnen, en het helpt als het hele gezin daar spelenderwijs mee gaat oefenen. Misschien is moeder bang voor spinnen, en durft ze niet meteen een spin vast te pakken, maar die wel met een potlood aan te raken, bijvoorbeeld als haar partner naast haar zit. Zo kan ook het jongetje oefenen met andere dingen die hij spannend vindt, bijvoorbeeld van een stoel af springen. „Zodra hij daarin verder is, kan het onderzoek richting de wc gaan. Een eerste stapje is zitten met een luierbroekje, het tweede met een geknipt gaatje in het broekje, zodat er misschien iets in de pot valt. Dan misschien eerst even op de wc zonder luierbroekje, en als de poep komt het broekje snel weer aandoen.  „Voor die kleine stapjes kunnen beloninkjes komen, zoals mogen kiezen wat er gegeten wordt. Het gaat om het proberen, niet om het resultaat.  „In dat gezinsgesprek over angsten kunnen ouders in dit stadium hardop mogelijke wc-gevaren bespreken en ontkrachten. Bijvoorbeeld dat er  geen eng beest uit de wc komt of dat je niet door de de wc kunt zakken en verdwijnen.  ”</p>]]></description>
      <guid>https://nrc.nl/nieuws/2023/06/19/hoe-help-je-een-kind-van-poepangst-af-a4167534</guid>
      <pubDate>Mon, 19 Jun 2023 07:12:51 +00:00</pubDate>
    </item>
    <item>
      <title><![CDATA[Mijn 31-jarige dochter heeft er nog steeds last van dat ze gepest is in haar jeugd. Hoe help ik haar?]]></title>
      <description><![CDATA[<p>Moeder: „Mijn dochter (31) is tussen haar achtste en vijftiende jaar gepest. Ze was jongensachtig, hield niet van meisjeskleding, en werd daar belachelijk om gemaakt. Ze was een vrolijk, open en gezellig kind, maar werd gaandeweg steeds onzekerder en somberder. Ze wilde er thuis destijds absoluut niet over praten, en wilde ook niet naar een andere school. Ik ben keer op keer naar de mentoren gegaan. Sprak de ouders van die pesters aan: allemaal ‘keurige’ huisvadertjes en -moedertjes die ontkenden dat hun kinderen pestten. Toen ze 15 was kwam er een meisje in haar klas dat ook eenzaam was. Met twee anderen vormden ze een vriendinnengroepje, toen hield het op.  Ze heeft tegenwoordig een werkomgeving waar ze wordt gewaardeerd, en een stabiele relatie, maar de gevolgen blijven merkbaar. Ze heeft niet veel vriendinnen en voelt zich snel buitengesloten. Ik vraag me achteraf af of ik het juiste heb gedaan. Had ik haar niet veel eerder naar een andere school moeten sturen? Hoe had ik de effecten van pesten kunnen verzachten?” Ron Scholte: „Het verplaatsen van een kind naar een andere school voorkomt niet altijd dat het daar alsnog gepest wordt. Het kan zijn dat kinderen door de pestervaringen zo stil en verlegen zijn geworden dat ze opnieuw een makkelijk slachtoffer worden. Er zijn theorieën die zeggen dat kinderen die pesten in een nieuwe groep onmiddellijk pestgedrag vertonen en op basis van de reacties meteen één kindje eruit pikken. Als u uw dochter tegen haar wens van school had gehaald, en ze ook daar weer gepest zou zijn, had u zich mogelijk nog schuldiger gevoeld. „U weet niet of u tekort bent geschoten. Soms kan een vraag van een ouder die met een snauw beantwoord werd, door het kind toch als heel waardevol zijn ervaren. „Een kind heeft het recht thuis niet over nare ervaringen te praten. Ouders kunnen in die weinige ruimte toch het een en ander doen. Bijvoorbeeld zeggen: ‘Als je erover wilt praten, sta ik voor je klaar, en zal ik doen wat nodig is om je te ondersteunen.’ Ook blijft het belangrijk uit te dragen: ‘Je mag zijn zoals je bent. Ga niet aan jezelf twijfelen omdat je gepest bent.’” Ruth Van der Hallen: „Uit onderzoek blijkt dat kinderen die gepest zijn tot wel veertig jaar later klachten kunnen ervaren, zoals een gebrek aan zelfvertrouwen, of faalangst. Daarentegen zijn er vaak ook positieve effecten, zoals een verhoogd inlevingsvermogen in hoe anderen zich voelen. „Het is verleidelijk om, vaak vanuit schaamte, die eerdere pestervaringen in het verleden te laten. Toch blijft het belangrijk om deze ervaringen te delen met mensen om ons heen bij wie we ons op ons gemak voelen. Zo voorkomen we dat, door het verbergen van een wezenlijke ervaring, we ons opnieuw buiten de groep geplaatst voelen. Ook zijn er (online) lotgenotengroepen voor volwassenen die gepest zijn, bijvoorbeeld via het Kenniscentrum Omgaan met Pesten. „Ditzelfde geldt voor u. Als moeder van een gepest kind draagt u een verdrietige ervaring met u mee. Ook u kunt hulp zoeken om daarin voor uzelf wat rust te vinden.” „Met de kennis van nu is het altijd makkelijk praten wat we als opvoeders anders hadden kunnen doen. Veel ouders twijfelen achteraf of ze de juiste keuzes hebben gemaakt. Ook dat zou een mooi gespreksonderwerp zijn om met vrienden- of familie te bespreken. ‘Laten we eens praten over wat we anders hadden willen doen.’ Zo staat ook u er misschien wat minder alleen voor.”</p>]]></description>
      <guid>https://nrc.nl/nieuws/2023/06/12/hoe-help-ik-mijn-gepeste-dochter-a4166945</guid>
      <pubDate>Mon, 12 Jun 2023 07:12:51 +00:00</pubDate>
    </item>
    <item>
      <title><![CDATA[Hoe krijg ik mijn zoon aan het sporten?]]></title>
      <description><![CDATA[<p>‘Hoe kan ik mijn zoon van 18 jaar motiveren om te sporten? Hij heeft vanaf zijn vierde met veel plezier in het land waar we woonden gesport. Tot het te competitief werd, en de coach over zijn puppy fat begon. Onze zoon begon angstig en onzeker te worden. In de coronaperiode verhuisden wij naar Nederland. De sportfaciliteiten waren dicht, de schoolstress nam toe. Onze zoon begon stiekem te snoepen. Hij probeerde de sportschool, vond hij saai, daarna de roeiclub, maar stopte weer. Hoe minder hij beweegt, hoe meer hij snoept, hoe dikker hij wordt en hoe slechter hij zich over zichzelf voelt. Ik heb geprobeerd er helemaal niks over te zeggen, ik heb geprobeerd hem het belang van sporten uit te leggen met wetenschappelijke artikelen, ik probeer hem positief te ondersteunen met gezonde voeding. Wat kunnen wij als ouders doen? Ik gun hem zo dat hij weer lekker in zijn vel zit.” Crystal Smit: „Uit onderzoek onder jongeren weten we dat intrinsieke motivatie het allerbelangrijkst is om met gezond gedrag te beginnen en dat ook vol te houden. Er zijn een paar manieren hoe ouders die intrinsieke motivatie bij kinderen kunnen aanwakkeren. „Begin met erkennen dat dit voor uw zoon een lastige situatie is, zodat hij voelt dat hij er niet alleen voor staat. U zou kunnen vragen hoe hij zich zou willen voelen, en waarom? „Om hem het gevoel te geven dat hij eigen keuzes maakt, kunt u vragen welke mogelijkheden hij zelf ziet om zich lekkerder te gaan voelen. Wat zou hij zelf willen en kunnen doen? Hij zou bijvoorbeeld kunnen zeggen: ‘Ik kan fruit eten in plaats van snoep.’ „Het is belangrijk om als ouder in dat gesprek geen controlerende taal te gebruiken, zoals ‘jij moet gewoon dit doen.’ Maar om steeds samen te onderzoeken: waarom is dit voor jóú belangrijk?  „Prijs het allerkleinste stapje dat uw zoon hierin zet, maar overdrijf het niet. Zeg bijvoorbeeld: ‘Het valt me op dat je de laatste tijd overdag fruit eet, wat goed dat je dit zo aan het oppakken bent.’ Dit draagt bij aan het gevoel dat ze zelf iets kunnen.” Minke Eilander: „Voor veel jongeren was de coronatijd stressvol. Daar komt voor uw zoon nog een landverhuizing en spanning over schoolresultaten bij. Snoepen is een bekend copingsmechanisme om met spanning om te gaan, het stimuleert de aanmaak van dopamine in de hersenen, wat een lekker gevoel geeft. „Ook als volwassenen kennen we de impuls om naar iets te grijpen dat niet echt goed is. Bij jongeren tot 25 leeft dat nog sterker omdat ze door nog onvolledige hersenrijping minder goed in staat zijn de gevolgen van hun acties te overzien. „Ik zou de nadruk van voeding, gewicht en sport afhalen. Zijn lichaamsbouw is door een sportcoach op jonge leeftijd al geassocieerd met negativiteit. Daar hoeft niet nog meer druk op. „Natuurlijk kunt u tegen uw zoon zeggen dat u zich zorgen maakt omdat hij niet lekker in zijn vel zit, maar laat de regie over de oplossingen bij hem. Als 18-jarige weet hij wat gezond leven is. U geeft daarin al een goed voorbeeld. „Ga in plaats daarvan met hem in gesprek over wat hij leuk vindt om te doen. Waar wordt hij nou echt blij van? Wat vindt hij leuk om te leren? En probeer dat te stimuleren want dit draagt bij aan meer zelfvertrouwen, en dat maakt hem weerbaarder. Een positief zelfbeeld maakt gedragsverandering makkelijker.”</p>]]></description>
      <guid>https://nrc.nl/nieuws/2023/06/05/hoe-krijg-ik-mijn-zoon-aan-het-sporten-a4166374</guid>
      <pubDate>Mon, 5 Jun 2023 07:12:51 +00:00</pubDate>
    </item>
    <item>
      <title><![CDATA[ Laat ik mijn zoontje (2) paars dragen?]]></title>
      <description><![CDATA[<p>Moeder: „Ons zoontje is net twee en heeft een sterke eigen wil. Zijn lievelingskleur is paars. Het helpt alle gemoederen bedaren  als hij af en toe dingen zelf mag kiezen. Laatst gingen we op pad voor een nieuwe regenjas. Er waren er nog twee in zijn maat, een blauwige en een fel paars-roze. Hij wees meteen de laatste aan, toch kocht ik met schuldgevoel de eerste. Voordat we kinderen kregen, had ik me voorgenomen om ze zo ver mogelijk van maatschappelijke vooroordelen  te houden.  Daarom heb ik hem vanaf zijn geboorte een gevarieerde garderobe gegeven. Van begin af aan leverde dat onbegrip op van buurkindjes, die opmerkingen maakten als: ‘Wat heeft hij rare kleren aan, hij lijkt wel een meisje!’ Tegenwoordig snapt hij dit soort opmerkingen een beetje, en ik zou het jammer vinden als hij onzeker wordt. Ik wil hem graag zijn eigen keuzes laten maken, maar ik wil niet dat hij nare opmerkingen krijgt van buurkindjes.” Bas Levering: „Het is een illusie te denken dat u uw kind voor nare opmerkingen van andere kinderen zou kunnen behoeden. Afwijkende kleren zijn hoe dan ook vaak object van spot. Hem steunen in zijn keuzes kan natuurlijk wel. „Ooit dachten we dat we van het verschil tussen typische jongens- en meisjeskleren op jonge leeftijd af waren. Vanaf de jaren zeventig kwam een sterke nadruk te liggen op de doorbreking van de sekse-specifieke opvoeding. Die beperkte winst verdween weer toen het mogelijk werd om voor de geboorte het geslacht van het kind te bepalen. Vanaf dat moment kleurden de kinderkledingwinkels weer nadrukkelijk in blauw en roze. Tegenwoordig vormt de uitslag van de pretecho aanleiding voor de gender reveal party in een van die kleuren.  „We moeten kinderen helpen hun eigen keuzes te leren maken, en daarbij hun aangeboren egocentrisme helpen beteugelen. Op 2-jarige leeftijd is dat nog niet echt aan de orde, omdat kinderen de consequenties van hun keuzes nog niet kunnen overzien. Dat ze op die leeftijd wel een krachtige wil ontwikkelen maakt de omgang niet altijd gemakkelijk. Maar paarse kleren? Gewoon toestaan! U heeft niet het lastigste probleem gekregen om dat keuzeproces mee te oefenen.” Stijn Sieckelinck: „Het is normaal om onzeker te worden over kostbare opvoedprincipes zodra je eenmaal de zorg hebt voor zo’n kwetsbaar wezentje. Toch is het belangrijk uw eigen onzekerheid niet te projecteren op uw kind, en hem onbekommerd een keuze te laten maken, ook al maakt dat reacties los in  de omgeving. Hij zal wel meer uit eigen wil gaan doen waarvan anderen iets vinden; u kunt niet alle plooien gladstrijken. „Genderidentiteit is in het jeugdwerk nu een van de meest besproken thema’s. Heel veel jongeren hebben daar vragen over. Er is een voorhoede die de ruimte eist om zelf op onderzoek te gaan, en niet op gender  wil worden vastgepind. Tegelijk klinken in de maatschappij protesten.  „We kunnen niet jongens in camouflagekleding en meisjes in prinsessenjurken steken om het die afwijzende groep naar de zin te maken. Daarmee maken we het probleem alleen maar groter. De inspanning ligt eerder in verschillen tussen mensen leren accepteren.   „Opvoeding kan bijdragen aan dat maatschappelijke ideaal door zelfvertrouwen bij te brengen over eigen keuzes, en door verdraagzaamheid voor die van anderen. Daarom werkt het averechts om gespannen te kijken wat de reacties zijn op de kleur die uw kind aantrekt. Als hij ouder is, kunt u vertellen dat zijn keuzes eventueel voor afwijzing kunnen zorgen, maar op tweejarige leeftijd mag hij rustig kiezen voor paars. Bovendien is ‘meisje’ geen scheldwoord.”</p>]]></description>
      <guid>https://nrc.nl/nieuws/2023/05/30/laat-ik-mijn-zoontje-2-paars-dragen-a4165816</guid>
      <pubDate>Tue, 30 May 2023 07:12:52 +00:00</pubDate>
    </item>
    <item>
      <title><![CDATA[Hoe verdelen we de erfenis?]]></title>
      <description><![CDATA[<p>Moeder: „We denken na over ons testament en hoe we de erfenis daarin verdelen. Wij zijn een samengesteld gezin met twee oudere kinderen uit mijn vorige relatie en een jongste kind van ons samen. De twee oudsten hebben een goede relatie met hun vader.  Wij maken  geen onderscheid tussen de kinderen en ze krijgen evenveel aandacht en geld, bijvoorbeeld als studietoelage. „Soms krijgen de oudsten iets van hun vader, wat de jongste niet van ons krijgt. Dat gaat nooit om grote bedragen. Maar voor de toekomstige erfenissen van hun vader voorzien we dat het om een aanzienlijke hoeveelheid geld kan gaan. Is het het eerlijkst dat alledrie een derde van onze erfenis krijgen, wetende dat de twee oudsten ook van hun vader erven en dus per saldo veel meer erven? Of is het eerlijker om onze jongste meer toe te bedelen omdat zij ‘alleen’ van ons erft? En is het verstandig om van tevoren te vertellen op basis van welke argumenten de verdeling bepaald is? Hoe kunnen we dat doen op een liefdevolle manier die het voor alle kinderen begrijpelijk en acceptabel maakt? We willen niet dat de erfenis een wig zou drijven in de fijne relatie die er nu tussen alle kinderen is.” Raimund Kamp: „Als u later dan uw huidige partner overlijdt, en geen testament heeft, erven uw kinderen volgens de wet drie gelijke delen. In deze gelijke verdeling schuilt wijsheid. „U wilt enerzijds uw kinderen financieel hetzelfde behandelen, anderzijds hoopt u dat ze alledrie enigszins financieel gelijk worden. Maar dat laatste is niet zo makkelijk te sturen, ook niet als u de jongste meer nalaat. Ten eerste weet u niet hoeveel de oudsten uiteindelijk zullen erven, dat blijft lastig inschatten. Ten tweede is er tussen volwassen kinderen altijd financiële ongelijkheid. Andere talenten, andere karakters betekenen verschillend verdienpotentieel. Uw jongste zou meer kunnen gaan verdienen. Een van de drie kan ook een vermogende partner treffen. De meeste ouders vinden dat hun financieel succesvolle kinderen niet moeten worden gekort op hun erfenis.  „U kunt met uw kinderen praten over uw wens en vragen of zij het erg vinden dat de oudsten ook van hun vader erven. Mogelijk vinden zij dit geen van allen en is het opgelost. Mocht het nodig zijn, dan kunt u in uw testament opnemen dat de oudsten slechts hun legitieme portie krijgen, zodat de jongste het meeste van u erft, maar dit staat wel haaks op de kinderen financieel hetzelfde behandelen.” Marga Akkerman: „Het belang dat u hecht aan gelijkheid in de opvoeding zou ik los zien van gelijkheid betreffende de erfenis. Bij de verdeling daarvan spelen wettelijk bepaalde rechten een rol. In de opvoeding daarentegen is ongelijkheid een gegeven, alleen al door leeftijdsverschillen. Oudere kinderen gaan later naar bed, krijgen meer zakgeld, vragen aandacht voor andere dingen. Het is voor kinderen belangrijk om die verschillen te leren accepteren en respecteren, niet alleen in het eigen gezin, maar ook in de buitenwereld. „Met het bespreken van de erfenis zou ik wachten tot daar een reden voor is. Heeft een kind geld nodig voor een dure studie, de aankoop van een huis? Dan kan een voorschot uit de erfenis in beeld komen. Het is voor de mede-erfgenamen dan prettig te weten hoe het met hun erfenis geregeld is, en welke mogelijkheden er zijn om daarvan nu al gebruik te maken. Beperk u daarbij vooral tot hun wettelijke rechten, waardoor hopelijk discussie kan worden voorkomen.”</p>]]></description>
      <guid>https://nrc.nl/nieuws/2023/05/22/hoe-verdelen-we-de-erfenis-a4165240</guid>
      <pubDate>Mon, 22 May 2023 07:12:52 +00:00</pubDate>
    </item>
    <item>
      <title><![CDATA[Kunnen we onze ongelukkige tweelingzoons helpen?]]></title>
      <description><![CDATA[<p>Vader: „Wij hebben twee zoons van 25, zij zijn een eeneiige tweeling. Omdat van tweelingen bekend is dat ze hun eigen, unieke plek moeten vinden, hebben we ze van jongs af in verschillende schoolklassen laten opgroeien en echt als individuen behandeld. Een van hen trok sterk naar zijn oudere broer. Beide tweelingzoons zijn een eigen weg ingeslagen, hebben gestudeerd, werken. Toch zijn ze allebei ongelukkig en tamelijk eenzaam. Ze hebben een laag zelfbeeld, kunnen blijven hangen in negatieve redeneringen en staan dan niet open voor perspectief van buitenaf. Ze hebben vaak ruzie waarbij het dan vooral gaat om wie nu eigenlijk het slechtst af is. Het lijkt wel een wedstrijdje slachtofferschap. Er komt dan zoveel emotie bij dat het drukt  op het gezin. Een echt gesprek hierover met hen is onmogelijk. Mijn ex-vrouw en ik vragen ons af hoe we met deze situatie kunnen omgaan. Vraagt dit gezien hun dna en tweelingrelatie om een specifieke aanpak?”  Meike Bartels: „Zelfvertrouwen, optimisme, het vermogen geluk te ervaren: veel  karaktertrekken en gevoelens zijn deels erfelijk bepaald. Omdat deze zoons hetzelfde dna hebben, kan het zijn dat ze eenzelfde gevoeligheid voor bijvoorbeeld eenzaamheid hebben. Maar als mens zijn we het resultaat van een samenspel van onze genen en de omgeving, dat geldt ook voor tweelingen, en daarom hebben ze niet dezelfde identiteit. Ze kunnen voor hun negatieve gevoelens onafhankelijk van elkaar door elke goede psycholoog worden behandeld. „Het concurrentie-element wordt wel door het tweelingschap beïnvloed. De grootste verschillen tussen broers en zussen ontstaan door verschil in leeftijd en geslacht. Als de oudste al drie jaar langer tennist dan de jongste is het niet gek dat hij beter is. Maar als je een identiek exemplaar naast je hebt, wordt die vergelijking sterker. „Uw rol als ouders is echter beperkt. Dit zijn volwassen mannen die natuurlijk hun eigen leven leiden. Probeer met beide zoons het contact goed te houden en, wanneer gevraagd, echt hulp te bieden. U heeft het recht te zeggen dat u en de rest van het gezin gebukt gaan onder de onenigheid tussen de twee, en dat u het fijn zou vinden als ze hulp zoeken.” Renée Uittenbogaard: „Het is niet per se waar dat een eeneiige tweeling jong uit elkaar moet worden gehaald voor een geslaagde persoonlijkheidsvorming. Deze kinderen zijn vanaf het prille begin zo verbonden geweest dat het soms juist steunend kan zijn de ander nog een tijd heel dichtbij te hebben. Vaak ontstaat het verlangen naar meer individualiteit zo rond het twaalfde jaar. Zou het kunnen dat door de nadruk op de individuele benadering voor uw zoons ook een verlies aan verbondenheid ontstond? „Het moet voor u ingewikkeld zijn uw zoons tegenover elkaar te zien staan, dat wilt u vast wegnemen. Die neiging staat soms goed luisteren in de weg.  „Probeer als ouder niet tussen uw zoons te gaan staan, maar met elke zoon afzonderlijk een relatie te onderhouden. Door aan te sluiten bij wat uw kind op zo’n moment zegt, zonder van alles tegen te werpen, krijgt hij het gevoel dat zijn verdriet en eenzaamheid echt gehoord worden. Een goede studie of een mooie baan nemen de moeite die het leven kan kosten nu eenmaal niet weg.  „We blijven vaak iets benadrukken of herhalen als we het gevoel hebben dat er onvoldoende naar ons geluisterd wordt, en te weinig wordt erkend voor welke moeilijkheden we staan.”</p>]]></description>
      <guid>https://nrc.nl/nieuws/2023/05/15/kunnen-we-onze-ongelukkige-tweelingzoons-helpen-a4164730</guid>
      <pubDate>Mon, 15 May 2023 07:12:53 +00:00</pubDate>
    </item>
    <item>
      <title><![CDATA[Ons zoontje wordt buitengesloten, hoe kunnen we hem helpen?]]></title>
      <description><![CDATA[<p>Moeder: „Vanaf het moment dat wij in de straat zijn komen wonen, wordt ons zoontje (8) buitengesloten door een van de buurtjongens. Deze ‘buitensluiter’ lijkt het vervelend te vinden dat onze zoon het goed kan vinden met de andere buurtkinderen. Vooral de vriendschap met de directe buurjongen lijkt hem dwars te zitten. Dit resulteert in  stoken en zeggen dat onze zoon niet mag mee voetballen, extra hard tackelen en boos worden als hij hem aftikt. Onze zoon is het liefst bevriend met iedereen, hoe meer vrienden hoe beter. Hij vindt het jammer dat het niet gaat met de ‘buitensluiter’ en is inmiddels helemaal klaar met het gedoe. Niemand mag buitengesloten worden maar je kunt de ander ook niet verplichten met je te spelen. Daar schermt de ‘buitensluiter’ mee: ‘Vandaag willen we met ons drieën spelen en niet met jou erbij.’ Aan de ‘buitensluiter’ valt geen winst meer te behalen, maar hoe kunnen we onze zoon bijstaan?” Tischa Neve: „Een open gesprek met de ouders van het jongetje zou ideaal zijn, maar ligt vaak moeilijk, zeker als je mensen niet kent. Probeer meer informatie te vergaren, bijvoorbeeld door voorzichtig te peilen hoe andere ouders dit zien: ‘Het buitenspelen gaat weleens wat lastig, herkennen jullie dat?’ Kijk of u de buitensluiter beter kunt leren kennen, bijvoorbeeld door hem af en toe uit te nodigen thuis. Wat is dit voor type? Het is belangrijk om breed te investeren in de banden in een nieuwe buurt, zowel met de ouders als hun kroost. Daarmee bouwt u ook voor uw kind een veilig netwerk.  „Dat iemand zich bedreigd voelt door de komst van een nieuweling is een situatie die uw zoon vaker zal meemaken. Leg hem uit wat er gebeurt: ‘Jij bent nieuw en hij vindt het spannend dat er daardoor iets verandert.’ Erken dat het lastig is. Geef ruimte aan zijn gevoelens, en help die te verwoorden.  „Ik zou wel regelmatig even langslopen als ze ergens spelen. Bij kinderen van 8 kun je nog goed poolshoogte nemen.” Ron Scholte: „Zo’n situatie als deze is heel complex. Uitspraken die je vaak hoort als: ‘Geef de pestkop gewoon een pak slaag’ of ‘Spreek de pestkop als ouder zelf stevig aan’ kunnen de situatie verergeren. Omstanders, in dit geval de buurjongens, kunnen een positieve rol spelen, bijvoorbeeld door de pestkop af te vallen. Alleen is het soms moeilijk voor jezelf opkomen tegenover iemand die op de één of andere manier meer macht heeft. Zeker in een situatie als deze, buiten het toezicht van volwassenen, kan het te veel kracht van kinderen vragen zich tegen de bully te verzetten. „U heeft het misschien al geprobeerd maar in een optimale situatie zou u dit op een feitelijke, niet-verwijtende manier kunnen bespreken met de ouders van de jongen: ‘Dit doet ons zoontje pijn. Hij heeft geen negatieve bedoelingen, hij wil alleen maar spelen.’ Maar zelfs als het u lukt dit op een niet-beschuldigende wijze te doen, bestaat de kans dat de ouders zich aangevallen voelen.  „In ieder geval moet u als doel steeds voor ogen blijven houden: hoe kan mijn kind hier plezierig en veilig alleen in de buurt blijven spelen? „Het is positief dat uw zoon u vertelt wat er gebeurt, en dat u betrokken bent. Blijf met hem praten over deze situatie. Houd goed in de gaten dat hij een positief beeld van zichzelf houdt, en niet aan zichzelf gaat twijfelen.”</p>]]></description>
      <guid>https://nrc.nl/nieuws/2023/05/08/ons-zoontje-wordt-buitengesloten-hoe-kunnen-we-hem-helpen-a4164117</guid>
      <pubDate>Mon, 8 May 2023 07:12:53 +00:00</pubDate>
    </item>
    <item>
      <title><![CDATA[Is het gezond je kind alleen   plantaardig voedsel te geven?]]></title>
      <description><![CDATA[<p>Vrouw met kinderwens: „Mijn vriend en ik willen dit jaar aan kinderen  beginnen. Voor 90 procent  ben ik vegan (af en toe eet ik eieren) en mijn vriend eet alles (vlees, kip, zuivel, eieren). Omdat we nog niet weten hoe gezond het is om een kind louter plantaardig voedsel te geven, hebben we afgesproken dat we ons kind verschillende dingen laten eten, zodat het ook alles leert kennen. Als ik kook tofu of bonen, als mijn vriend kookt wel vlees, van een dier dat een goed en gezond leven heeft gehad.  Vanaf welke leeftijd kan een kind gezond vegan zijn? Voor mij is veganistisch eten voornamelijk een ethische keuze, hoewel ik vermoed dat het ook gezonder is. Ik wil mijn kind geen essentiële voedingsbestanddelen onthouden, mogelijk zijn dierlijke eiwitten in de eerste levensjaren heel belangrijk, maar ik heb er ook moeite mee. Hoe gaan andere gezinnen hiermee om? En als het kind eenmaal vraagt waarom ik geen vlees eet, wat zeg ik dan? Als ik het echte beeld van de bio-industrie schets, wil het mogelijk geen dierlijk eten meer.”  Katja Passchier: „Wat mooi dat u dit zo consciëntieus aanpakt. Als borstvoeding een optie voor u zal zijn: die is natuurlijk vegan. Tussen de 6-12 maanden vermindert de fles- of borstvoeding en worden met name de geprakte hapjes belangrijk. Daar hoort zetmeel in, een geprakt aardappeltje bijvoorbeeld, groente en eiwitten. In een klein stukje geprakt vlees of vis zitten al heel veel eiwitten, ijzer en B-vitamines. Dat kan wel door plantaardige eiwitten vervangen worden, maar alleen als het kind daar dan een grotere portie van binnenkrijgt. Om te komen tot dezelfde combinatie van aminozuren als in de dierlijke eiwitten en alle vitamines en mineralen, moet die plantaardige voeding daarbij een behoorlijke variatie kennen. Dus niet alleen bonen en tofu, maar ook noten, pitten en zaden, om maar iets te noemen. Dit moet een jong kind dan wel allemaal willen en kunnen eten, en ook in die hoeveelheid. Vooral in de peuterpuberteit weigeren kinderen vaak eten. „Ook zuivel is belangrijk; melk, yoghurt, kwark. Vervanging door met calcium en B12 verrijkte sojamelk mag een kind pas vanaf een jaar. Daarom is het plan van u en uw partner waarin dierlijke producten een rol spelen, erg verstandig. „Mocht u zwanger zijn, dan zou ik u aanraden  langs de diëtist te gaan om te onderzoeken of u voor uzelf en uw baby genoeg voedingsstoffen binnenkrijgt.” Minke Eilander: „Jullie verschil in voeding staat voor diepgevoelde waarden in leven en opvoeding, en het is mooi dat jullie dat nu al bespreken. Het compromis dat jullie gevonden hebben, klinkt al heel goed.  „Mocht er een moment komen dat uw kind vraagt waarom u geen vlees eet, en uw partner wel, dan kunt u eerlijk en helder uitleggen dat u dit doet voor dierenwelzijn, duurzaamheid van de planeet en uw eigen gezondheid. En dat u het voor uzelf net iets anders aanpakt, omdat u niet meer in de groei bent en uw kind wel. U kunt dan ook uitleggen dat u en uw partner er wel voor zorgen dat het dier zoveel mogelijk een goed en gezond leven heeft gehad.  „Het is belangrijk als we kinderen kunnen laten zien dat gezonde voeding ervoor zorgt dat je lekker in je vel zit en genoeg energie hebt. Maar voldoende nachtrust, beweging en plezier maken ook onderdeel uit van gezond opgroeien. Maak van voeding een niet al te beladen onderwerp en zorg aan tafel voor een moment van samenzijn.”</p>]]></description>
      <guid>https://nrc.nl/nieuws/2023/05/01/is-het-gezond-je-kind-alleen-plantaardig-voedsel-te-geven-a4163444</guid>
      <pubDate>Mon, 1 May 2023 07:12:53 +00:00</pubDate>
    </item>
    <item>
      <title><![CDATA[Hoe leer je een 3-jarige om niet zomaar met mensen  mee te gaan?]]></title>
      <description><![CDATA[<p>Ouders: „Ons zoontje van bijna 3 begint altijd en overal een praatje met volwassenen. Van de supermarktbeveiliger tot stamgasten van een kroeg waar we voorbijlopen. Het liefst gaat hij met iedereen mee en met mooi weer loopt hij overal naar binnen. Hij is dat gewend omdat we wonen in een autovrije wijk met gezinnen waar iedereen elkaar kent. Mensen lopen soms letterlijk met hem weg, zoals laatst toen iemand met hem een kleurplaat ging halen. Hoewel we deze eigenschap mooi vinden, vragen we ons af wanneer we hem en op wat voor manier duidelijk moeten  maken dat hij niet zomaar altijd met iedereen mee kan. Hoe kunnen we zeggen dat hij dit niet moet doen, zonder hem bang te maken? We willen hem niet afremmen in zijn enthousiasme. Hij neemt wat we  zeggen heel serieus.” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek Andere ouders doen ook maar wat, een bundeling van de eerste jaargangen van de rubriek.  Rian Meddens: „Wat mooi, deze nieuwsgierigheid en openheid. Kinderen in deze leeftijd houd je sowieso onophoudelijk in de gaten. Je weet zo precies waar ze zijn en met wie. Vanaf een jaar of 6 kunnen ze zelf buiten spelen, maar hoe impulsiever, hoe langer je controle houdt. Kinderen jonger dan 6 kunnen wel even kort uit zicht spelen, zolang je weet waar. Ouders voelen dit zelf doorgaans goed aan. „Begin met uitleggen dat hij nooit met iemand mee mag gaan zonder het eerst aan papa of mama te vragen. Ook niet als die persoon heel aardig is of bijvoorbeeld iets heel leuks of lekkers heeft. ‘Kom het altijd eerst vragen.’ Houd de uitleg kort en simpel: ‘Dit is belangrijk omdat we dan weten waar je bent.’ „Omdat jullie nog goed toezicht houden kun je mooi meekijken of hij deze oefening al in de praktijk brengt. Mocht het hem niet lukken, gebruik het dan als een leermoment door achteraf uit te leggen dat hij het volgende keer moet komen vragen.” Rianne Kok: „Het is voor jullie peuter nog te complex om  concepten te begrijpen, zoals wat  ‘ver’ is, of wie een vreemde is. Maar jullie kunnen wel oefenen dat hij in sommige situaties bij jullie in de buurt moet blijven. Leg als u ergens heen gaat uit wat u gaat doen. Bijvoorbeeld: ‘We gaan eerst door een drukke winkelstraat. Dan is het nodig dat je bij mij in de buurt blijft, dus moet ik je handje vasthouden. Als we dan ergens iets gaan drinken mag je zelf vrij rondlopen.’ „Dat zal  hij niet in één keer leren. Peuters zijn impulsief, als ze een hondje zien aan de overkant rennen ze ernaar toe. Dus u moet daar toch een beetje achteraan blijven hobbelen.  „Voor een explorerend kind kan een hand vasthouden onvrij voelen. Dan kan het helpen om ondertussen samen een spelletje te doen, zoals alles opnoemen wat groen is. U kunt hier samen ook een van de vele boekjes over lezen, zoals dat  van een hondje dat zijn moeder in een warenhuis kwijtraakt omdat het iets lekkers ruikt. Tijdens zo’n leermoment in een drukke winkel of straat kunt u  naar dat boekje verwijzen: ‘Weet je nog van dat hondje? Daarom doen we dit even zo.’  „Naarmate jullie kind ouder wordt, zal het meer over de gevaren leren, maar voorlopig kunt u op deze manier aansluiten bij zijn opgeruimde peuterbeleving zonder hem angst aan te jagen. Een praktische tip is hem een bandje omdoen met jullie telefoonnummer erop.”</p>]]></description>
      <guid>https://nrc.nl/nieuws/2023/04/24/hoe-leer-je-een-3-jarige-om-niet-zomaar-met-mensen-mee-te-gaan-a4162937</guid>
      <pubDate>Mon, 24 Apr 2023 07:12:53 +00:00</pubDate>
    </item>
  </channel>
</rss>
