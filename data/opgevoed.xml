<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Met tweedehandscadeau  naar  een kinderfeestje?]]></title>
      <description><![CDATA[<p>Moeder: „Wij proberen zo duurzaam mogelijk te leven: we eten geen vlees en vliegen al jaren niet meer. Kleding en elektronica koop ik tweedehands. Nu hebben onze drie kinderen (5, 8 en 10) regelmatig partijtjes. Het liefst geef ik dan een ervaring als cadeau in plaats van nieuwe spullen. Bijvoorbeeld samen naar de bioscoop.  Ik zou het ook tof vinden om iets tweedehands te geven. Wij geven onze eigen kinderen graag tweedehandscadeaus, zoals een spel, lego of een boek. Of we geven ze iets nuttigs, een nieuwe trui bijvoorbeeld. Maar ik vrees dat anderen dat niet normaal vinden, en wil onze principes ook niet te ver doorvoeren of een statement maken richting  andere gezinnen. Hoe kan ik hier het beste mee omgaan?” Arjen Wals:  „Het kan heel mooi zijn iets te geven dat al gebruikt is. Daarmee verlengt u de levensduur van iets en worden meer mensen er gelukkig mee gemaakt. Toch is het goed dat u dit duurzaamheidsprincipe niet klakkeloos hanteert over de hoofden van uw kinderen.  Arjen Wals  is hoogleraar transformatief leren voor sociaal-ecologische duurzaamheid aan de Universiteit Wageningen.  „Ik zou eerst het gesprek aangaan met de ouders van de vriendjes en vriendinnetjes over cadeautjes geven, zodat wat ‘normaal’ is een beetje kan verschuiven. Zo kunnen jullie onderling afspreken dat als er iets tweedehands wordt gegeven, de ouder van het ontvangende kind daar positief op reageert in plaats van met ‘Wat gek dat het al gebruikt is.’ „Betrek uw kinderen nadrukkelijk bij wat ze zelf het liefst zouden geven. Zij kennen de normen binnen de groep. Er is geen man overboord als uw kind voor de jarige iets nieuws wil kopen. Jullie doen al zoveel op het gebied van duurzaamheid. Bovendien wilt u ook niet dat uw kinderen een aversie krijgen tegen ‘dat tweedehandsgedoe’.  „Een ervaring geven is sowieso een heel goede oplossing. Betrek het kind dat naar het feestje gaat bij welke ervaring dat moet zijn. Besteed aandacht aan hoe u de ervaring inpakt, kleed het een beetje aan zodat het een belevenis is om het uit te pakken. Met iets meer werk heeft u dan een echt leuk cadeau gegeven. De kern van een goed cadeau is uiteindelijk moeite willen doen voor de ander.” Stijn Sieckelinck : „U besteedt in uw opvoeding terecht aandacht aan deze problematiek. Om de wereld bewoonbaar te houden voor acht miljard mensen, onder wie uw kinderen, zijn er grenzen aan groei nodig. Minder en bewuster consumeren maakt daarvan deel uit.  Maar u voelt terecht ook dat uw kinderen geen instrumenten mogen zijn van uw eigen idealen. Daarom is het goed om enkele pedagogische noties in acht te nemen. Stijn Sieckelinck  is opvoedfilosoof en lector jongerenwerk aan de Hogeschool van Amsterdam. „Uw eigen of andermans kinderen vinden het prima om spulletjes cadeau te krijgen die al eens gebruikt zijn, zolang ze maar schoon, volledig en intact zijn. Dus ook met de instructie of de spelregels. Ze waarderen het wanneer er een nieuwe verpakking is geknutseld omdat de originele verpakking ontbreekt. Geef er een kaartje bij om het nog persoonlijker en zelfs exclusiever te maken. „Maar kinderen willen ook wel eens gloednieuwe spulletjes, en niet alleen afgedankte. Gun ze die, als wisselgeld om idealen te verwezenlijken. Dan hou je tegelijk rekening met elkaar en help je bouwen aan een hoopvolle toekomst voor ons allen. „Praat met uw kinderen over duurzaam leven. Licht uw keuzes voor vakantie, voeding, transport en consumptie zoveel mogelijk toe, zodat ze leren welke afwegingen gemaakt worden. Sta daarbij ook open voor hun ideeën en verlangens.”</p>]]></description>
      <guid>https://www.nrc.nl/nieuws/2022/11/21/met-tweedehandscadeau-naar-een-kinderfeestje-a4148954</guid>
      <pubDate>Mon, 21 Nov 2022 00:00:00 +00:00</pubDate>
    </item>
    <item>
      <title><![CDATA[Vertel ik mijn zoon  over mijn xtc-gebruik?]]></title>
      <description><![CDATA[<p>Vader: „Als jonge twintiger heb ik een tijdje recreatief drugs gebruikt, xtc voornamelijk. Mijn zoon (18) heeft me een paar jaar geleden gevraagd of ik drugs heb geprobeerd, en dat heb ik ontkend. Ik denk dat toegeven het drugsgebruik normaliseert, en ik vind hem er te jong en te gevoelig voor. Ik heb sowieso liever niet dat hij het doet; mij heeft het bar weinig opgeleverd, en ik heb begrepen dat pillen nu sterker en goedkoper zijn. Nu heeft mijn ex, zijn moeder, mij gezegd dat ze onze zoon over mijn vroegere gebruik heeft verteld, terwijl ik haar in die tijd niet eens kende. Mijn zoon heeft me niet verteld dat hij het weet. Wat kan ik nu het best doen?” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.  Ina Koning : „Het begint ermee een kind, zodra het een vraag stelt, altijd de waarheid te vertellen. Als het te jong is voor details, zeg je: ‘Ik wil je er graag meer over vertellen als je ouder bent.’ Vanaf groep acht krijgen de meeste kinderen op school al iets van voorlichting over middelengebruik. Ina Koning is   hoofddocent ontwikkelingspedagogiek aan de VU Amsterdam en houdt zich bezig met de invloed van ouders op middelengebruik van jongeren. „U zou zelf met uw zoon gaan moeten praten, vertellen wat u van zijn moeder gehoord heeft, en goed uitleggen waarom u het ontkende. Als het gebruik u slecht is bevallen, en u bang bent voor de effecten op hem, is dat een krachtiger boodschap dan het verzwijgen.  „Uit onderzoek naar alcoholgebruik onder jongeren blijkt dat goede  communicatie tussen ouder en kind een belangrijke factor is ter preventie van risicovol drinken. Kinderen die thuis de ruimte voelen hun ervaringen te delen, hebben minder kans risicovol drinkgedrag te vertonen. Mogelijk geldt dat ook voor drugsgebruik. „Een open gesprek is heel wat anders dan middelengebruik toestaan. Het is altijd belangrijk om te laten weten hoe u er als ouder over denkt. U kunt zeggen dat u niet wilt dat uw zoon drugs gebruikt en het gesprek aangaan over waarom hij dat wel zou willen. Wat weet hij over de risico’s? Xtc maakt serotonine  vrij waardoor je je goed voelt. Na de ‘gelukspiek’ ontstaat een tijdelijk tekort dat kan zorgen voor depressieve gevoelens in de dagen na het gebruik. Regelmatig gebruik ontregelt het serotonine-systeem nog verder.” Susan Branje : „Praat met uw zoon over wat u van uw ex-vrouw hoorde, en waarom u hem dat niet wilde vertellen. U kunt van de gelegenheid gebruik maken om te informeren wat uw zoon merkt van drugs in zijn omgeving, en zo een open gesprek over middelengebruik aangaan.   Susan Branje is hoogleraar ontwikkeling en socialisatie in de adolescentie aan de Universiteit Utrecht. „Dit is ook een kans om op een niet-belerende manier waardevolle informatie te geven, zoals over risico’s van pillen en de mogelijkheid drugs voor gebruik te laten testen. Probeer aan te voelen in welk stadium uw zoon zich bevindt. Als hij negatief tegenover drugs staat, wilt u hem niet nieuwsgierig maken.  „Het is verstandig als ouders afstemmen hoe ze over hun eigen en elkaars verleden praten thuis. Als kinderen ernaar vragen is het goed de waarheid te vertellen, maar het is beter om niet uit jezelf over middelengebruik te vertellen, inclusief eventuele negatieve ervaringen, want onbedoeld normaliseert dat drugsgebruik. Dat geldt ook voor alcoholgebruik, dat nogal eens wordt geromantiseerd. „Co-ouders zouden, vóór hun kinderen in de puberteit komen, samen moeten bepalen hoe ze tegenover drugs en alcohol staan, zodat ze één lijn kunnen trekken.”</p>]]></description>
      <guid>https://www.nrc.nl/nieuws/2022/11/14/vertel-ik-mijn-zoon-over-mijn-xtc-gebruik-a4148198</guid>
      <pubDate>Mon, 14 Nov 2022 00:00:00 +00:00</pubDate>
    </item>
    <item>
      <title><![CDATA[Mijn dochter wordt onzeker door TikTok]]></title>
      <description><![CDATA[<p>Moeder: „Mijn dochter (11) kijkt op TikTok naar filmpjes waarin TikTokkers laten weten waarover ze onzeker zijn, bijvoorbeeld: ‘Kijk, ik heb een grote neus.’ Waardoor mijn dochter denkt: misschien heb ik ook wel een grote neus. Ik zeg heel vaak tegen haar dat ze mooi is, maar ze begint er nu dus toch aan te twijfelen, door die filmpjes. Het gaat in deze bubbel ook over te korte wimpers, te dikke buiken en te gelige tanden. Mijn dochter ziet dat meiden van haar leeftijd zich laten meeslepen en enorm met hun uiterlijk bezig zijn. En met allerlei filters filmpjes van zichzelf maken om er op TikTok bij te horen. Hoe kan ik haar helpen om zelfvertrouwen te houden?” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.  Patti Valkenburg : „Vanaf een jaar of tien gaan kinderen zich nadrukkelijker vergelijken met leeftijdsgenoten. Zijn andere tieners slimmer, sportiever of mooier dan ik? Dat is een normale en belangrijke ontwikkeling, waardoor tieners hun eigen mogelijkheden en grenzen ontdekken. Maar terwijl kinderen vroeger vooral hun leeftijdgenoten op school hadden om zich mee te vergelijken, worden ze nu via sociale media geconfronteerd met een eindeloze stroom perfecte plaatjes. De onrealistische foto’s en clips op Instagram en TikTok kunnen zowel jongens als meisjes onzeker maken, de een meer dan de ander.  Patti Valkenburg  is hoogleraar media, jeugd en samenleving aan de Universiteit van Amsterdam. „De laatste tijd is er een trend onder influencers en gebruikers om eerlijker over zichzelf te zijn, door foto’s en filmpjes te plaatsen over hoe ze er in werkelijkheid uitzien. En ook is er een  ‘body positivity’-beweging gaande. Maar ook die bewegingen communiceren helaas toch verholen de schoonheidsnorm, bijvoorbeeld witte in plaats van gelige tanden.  „Voor u is het belangrijk om eraan te blijven denken het goede voorbeeld te geven, en niet onbewust kritiek op het uiterlijk van uzelf of anderen te uiten in het bijzijn van uw dochter. Verder blijft het belangrijk uw dochter regelmatig de bevestiging te geven dat ze goed is zoals ze is en kan zijn wie ze wil zijn. Dat is dé manier om haar zelfvertrouwen te stimuleren en haar te helpen zeker in het leven staan.” Anke Klein en  Annelieke Hagen : „Dat tieners zichzelf  vergelijken met anderen hoort bij de identiteitsontwikkeling. Door sociale media is die vergelijking oneerlijker geworden omdat de beelden selectief en soms ook bewerkt zijn. Tieners krijgen zoveel ‘uitblinkers’ voorgeschoteld dat ze zichzelf snel tekort voelen schieten. Dat is bij TikTok een zelfversterkend proces omdat uw kind door de algoritmes steeds dezelfde soort filmpjes te zien krijgt.  Anke Klein en Annelieke Hagen , respectievelijk universitair hoofddocent ontwikkelingspsychologie en promovenda zijn verbonden aan het kenniscentrum voor angst en stress bij de jeugd aan de Universiteit Leiden.  „Omdat ons brein graag in hokjes denkt en patronen aanlegt kan veel dezelfde soort negatieve informatie een soort zesbaansweg naar een negatief zelfbeeld vormen. Hierdoor belandt ook neutrale informatie makkelijker in het hokje ‘ik ben niet mooi/slim/leuk’ genoeg. „Leg dit uit aan uw kind. En vraag of u mee kunt kijken met wat ze zoal ziet. Kunt u het algoritme een positievere kant op sturen door samen naar leukere content te zoeken, bijvoorbeeld over hobby’s? „Bekrachtig wat ze zelf goed kan, vraag bijvoorbeeld: ‘Waar was je trots op vandaag, wat ging goed?’ Ga daar nog even op door, zodat ze niet te makkelijk positieve informatie negeert. Maar overdrijf het niet.  „Trek op tijd aan de bel. Als u het gevoel heeft dat de balans naar negativiteit doorslaat kunt u met de huisarts overleggen. Er bestaan laagdrempelige, evidence based zelfbeeldtrainingen onder begeleiding van een trainer, ‘COMET’ bijvoorbeeld.”</p>]]></description>
      <guid>https://www.nrc.nl/nieuws/2022/11/07/mijn-dochter-wordt-onzeker-door-tiktok-2-a4147483</guid>
      <pubDate>Mon, 7 Nov 2022 00:00:00 +00:00</pubDate>
    </item>
    <item>
      <title><![CDATA[Hoe ver ga je met stimuleren van je kinderen?]]></title>
      <description><![CDATA[<p>Moeder: „Soms weet ik niet wat  positief stimuleren is, en wat pushen. Mijn dochter (11) geeft aan moeite met Engels te hebben. Samen bedenken we een plan met allerlei leuke onderdelen om haar Engels te verbeteren. Alleen moet het plan uiteraard ook worden uitgevoerd. Door haarzelf, maar dat gebeurt niet. Ik kan een paar keer vragen ‘Heb je nog hulp nodig?’ maar als er dan nog niks gebeurt… Wat te doen? Hetzelfde geldt voor  (Cito-)toetsen voorbereiden. Hoe ver ga je met stimuleren? Of eigenlijk: laat je je kind voor de volle 100 procent de negatieve consequenties dragen van het eigen gedrag? Ook als het een puber is?” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.  Jelle Jolles:  „Motiveren wordt ‘pushen’ als ouders hun kind een plan opleggen zonder zich te verplaatsen in wat hun kind al weet en ervaren heeft. Als uw dochter het plan nog niet uitvoert, is het voor haar waarschijnlijk niet helder genoeg. Veel ouders realiseren zich onvoldoende dat zij zelf  enorm veel kennis en ervaring hebben. Wat zij ‘een handige aanpak’ vinden is voor het kind vaak helemaal niet zo duidelijk. Kinderen hebben  wel taal, maar geen begrip en  nog geen ‘mentale voorstelling’, en kunnen het gevraagde daardoor  niet in een handeling omzetten. Een vraag als ‘Heb je nog hulp nodig?’ is dan te abstract. Jelle Jolles  is hoogleraar neuropsychologie en auteur van  Het tienerbrein  en  Leer je kind kennen . „Waar het op deze leeftijd om gaat is niet ‘sturen’, maar ‘inspireren’. U kunt uw dochter helpen door haar zelf te laten verwoorden wat de opgave of de leerstof is. Door haar parafrasering, ondersteund door u, wordt de kennis in een ander deel van haar brein verankerd.  „Belangrijk is dat u zich  realiseert dat uw dochter in een kwetsbare positie zit: ze merkt dat haar moeder goed weet hoe het moet, maar zij nog niet. Daardoor kan ze zichzelf ‘stom’ vinden en dat kan een faalgevoel geven. Veel tieners in deze leeftijd lopen op hun tenen, zijn bang om niet te voldoen. Laat duidelijk merken dat ‘iets niet kunnen’ erbij hoort; dat ze er zelfs recht op heeft ‘werk in uitvoering’ te zijn.” Tischa Neve:  „Mooi dat u samen met uw dochter een plan maakt. Let er goed op dat u niet alles aandraagt. Laat vooral uw dochter nadenken en ideeën aandragen,  de kans van slagen en haar commitment zijn groter omdat het dan echt haar plan is. Zo voorkom je ook dat ze in de weerstand schiet.    Tischa Neve  is kinderpsycholoog en auteur van  Pubers zijn leuk! „Na het plan te hebben gemaakt, kunt u vragen: ‘Hoe gaan we dit laten werken, en wat is mijn rol daarin? Wil je het helemaal zelf proberen, zal ik je er aan herinneren, zal ik je overhoren?’ Neem ook dat op in het plan. Het is goed als u daarbij kaders aangeeft: ‘Ik wil je altijd overhoren, maar dan moet je me dat op tijd laten weten en niet vlak voordat je naar bed moet.’ Vertel haar vooral dat ‘leren’ ook ‘ervaren’ is. Wat zijn negatieve consequenties? Een onvoldoende is geen fout op deze leeftijd maar een aanwijzing dat ze het net iets anders moet aanpakken. Daar kun je weer samen naar kijken.  „Laat haar ‘in the lead’ zijn. Op de lagere school hoef je eigenlijk nog niet voor toetsen  te leren, maar als uw dochter dat wél wil, kunt u haar daarin op voornoemde wijze stimuleren.”</p>]]></description>
      <guid>https://www.nrc.nl/nieuws/2022/10/31/wanneer-wordt-stimuleren-pushen-a4146792</guid>
      <pubDate>Mon, 31 Oct 2022 00:00:00 +00:00</pubDate>
    </item>
    <item>
      <title><![CDATA[Moeten ouders hun kinderen  weer meer ‘goede manieren’ bijbrengen?]]></title>
      <description><![CDATA[<p>Vader: „Ik heb het idee dat kinderen tegenwoordig minder sociale vaardigheden bijgebracht krijgen. Op een volwassene afstappen, een hand geven, je bekendmaken door je naam te noemen, het lijkt wel steeds minder te gebeuren. Ik zie wel heel veel kinderen zichzelf opsluiten in hun apparaten. Ook zeggen ze met hun smartphones makkelijk even een afspraak af via app in plaats van netjes te bellen. Om vooruit te komen in de wereld heb je die wellevendheid wel nodig. Juist dergelijke ‘goede manieren’ kunnen kinderen met een achterstand emanciperen, ze egaliseren de maatschappelijke verhoudingen. Moeten ouders hun kinderen dat niet bijbrengen? En zouden scholen daar geen aandacht aan moeten besteden als dat thuis onvoldoende gebeurt?” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.  Bas Levering : „In de etiquette is een halve eeuw geleden de klad gekomen. Vormelijkheid begon gelijk te staan aan ‘hypocrisie’. Het ging erom dat iedereen zichzelf kon zijn. Dan heb je meteen het probleem te pakken, want een breedgedragen etiquette geeft het individu in gezelschap ook houvast. Omgangsvormen fungeren als sociale lijm. Tegenwoordig hoor je vaak iemand roepen: ‘Ik doe het even zo hoor’, en zwaait dan onhandig naar iedereen tegelijk. Bas Levering  is hoofdredacteur van  Pedagogiek in Praktijk . „Bovendien heeft een begroeting bij uitstek iets moois. Iemand even erkennen, een kort moment van aandacht is belangrijk in het maatschappelijk verkeer. „Hoe geef je dat vorm? Een hand geven is ongebruikelijk sinds corona, ook omdat jongeren bewust voorzichtig zijn geworden rondom ouderen. Maar we kunnen ook op andere manieren laten blijken dat we elkaar opmerken. Aankijken, de naam noemen. Er zijn nog steeds heel veel ouders die hun kinderen leren rekening te houden met anderen, en dat is waar omgangsvormen uiteindelijk voor bedoeld zijn. „Daarover kunnen ook in de klas goed afspraken worden gemaakt. Het is heel productief om kinderen zelf regels te laten maken want dan houden ze zich er beter aan. Hoe willen we met elkaar omgaan? Geven we een hand, zeggen we ‘goedemorgen’? Leerkrachten kunnen via een ouderavond de ouders erbij betrekken, liefst ook de mensen die doorgaans niet komen. „Of dergelijke omgangsvormen volstaan om hogerop in het leven te komen betwijfel ik. De communicatie is door de digitalisering ingrijpend veranderd, jongeren telefoneren nu eenmaal niet meer, dat houd je niet tegen, dat heeft een heel eigen dynamiek.” Hessel Nieuwelink : „In het Nederlandse beroepsonderwijs hebben dit soort omgangsvormen een plek in het curriculum om leerlingen  voor te bereiden op de arbeidsmarkt. Op het vmbo is daar meer aandacht voor dan op gymnasia.  Hessel Nieuwelink  is lector burgerschapsonderwijs, en programmadirecteur Centre of Expertise Urban Education aan de Hogeschool van Amsterdam. „We moeten in de beoordeling van gedrag ook letten op de context: een jongere die op school of daarbuiten weinig sociaal gedrag laat zien, kan op een stageplek  zeer voorkomend zijn. Dat vereist wel dat jongeren kunnen schakelen in gedrag, en daar zit wel ongelijkheid in. Hierin kan de school leerlingen helpen, bijvoorbeeld: welke kleding is wanneer gepast, welke begroeting past waar?  „Wat ik belangrijker vind, is dat er in het beroepsonderwijs meer aandacht komt voor de deelname van scholieren aan de vormgeving van onze samenleving. Dat hun  niet alleen gevraagd wordt zich aan allerlei normen aan te passen, maar dat ze ook leren dat normen veranderlijk zijn en dat zij daar een rol in hebben. Veel jongeren in het (v)mbo hebben echter niet het gevoel dat zij daar invloed op hebben. Je hoort vaak ‘Ik ben maar een vmbo’er.’ De werkelijke emancipatie zit minder in etiquette en meer in kritische participatie bij jongeren stimuleren.”</p>]]></description>
      <guid>https://www.nrc.nl/nieuws/2022/10/24/moeten-ouders-hun-kinderen-weer-meer-goede-manieren-bijbrengen-a4146145</guid>
      <pubDate>Mon, 24 Oct 2022 00:00:00 +00:00</pubDate>
    </item>
    <item>
      <title><![CDATA[Hoe krijg ik  de kinderen uit ons bed?]]></title>
      <description><![CDATA[<p>Vader: „Onze eerste dochter (3) werd acht weken te vroeg geboren, en moest regelmatig worden bijgevoed met poedermelk. Het eerste jaar werden onze nachten zwaar verstoord, ook omdat we moesten opletten voor ziekte of wiegendood. Om fris voor de dag te komen op mijn werk sliep ik meestal apart. Mijn vrouw had zwangerschapsverlof; zij kon zich intensiever met de baby bezighouden. Een jaar geleden werd onze tweede dochter geboren. Omdat mijn vrouw en ik toch al apart sliepen, en we een klein huis hebben, kwam de oudste bij mij liggen, en de nieuwe baby bij haar moeder. In alle handboeken wordt dit samen slapen afgeraden. We willen van kamer ruilen: de ouders bij elkaar en de meisjes in de kinderkamer. Ik heb een extra veilig stapelbed gebouwd. Ze vinden het prachtig als reuzespeelgoed maar willen er niet in slapen. De kleinste begint ’s nachts te huilen, terwijl de oudste bij mij in bed wil. Hoe kunnen we de ruil laten slagen, zonder drama en zonder te verhuizen?” Danielle Hendriks-Sandries : „Als kinderen vanaf de geboorte gewend zijn om met een van de ouders te slapen, is het beter om dit geleidelijk af te bouwen. Begin met een redelijk makkelijk haalbaar doel, bijvoorbeeld in het eigen bed liggen, terwijl je als ouder ernaast zit. Zodra ze slapen, loop je weg en mogen ze de volgende dag een sticker plakken. Dit staat los van hoe vaak ze wakker zijn geweest ’s nachts. Als u voldoende energie heeft, kunt u ’s nachts bij een huilend kind blijven totdat ze weer in slaap gevallen is.  Daniëlle Hendriks-Sandries  is orthopedagoog, en als somnoloog gespecialiseerd in slaapproblemen bij kinderen. „De volgende stap is om verder weg te gaan zitten, of op de gang wat aan te rommelen met een lampje aan en hun deur op een kier. Het hoeft niet stil te zijn, kinderen voelen zich veiliger en vallen makkelijker in slaap als ze horen dat hun ouders vlakbij zijn. Leg de kleinste voor het middagdutje in eigen bed. Overdag vallen ze vaak makkelijker in slaap dan ’s avonds. „Ze niet tegelijkertijd naar bed brengen kan ook helpen. Als de één gaat huilen, begint de ander ook. Als de één een half uurtje slaapt, zit ze in de diepeslaapfase en wordt niet wakker van de ander.  „Maak met uw partner vooraf een duidelijk plan hoe te reageren als ze gaan huilen of toch bij je komen liggen. Wissel elkaar af en neem een weekje vrij van het werk als dat kan. Om dit patroon te kunnen doorbreken, gaat uw eigen nachtrust er opnieuw aan.” Maartje Luijk : „Er is geen goed of fout in deze kwestie. Kijk je wereldwijd, dan zijn er grote verschillen waar kinderen slapen. In Nederland zijn we gewend aan eigen kinderkamers maar in veel culturen slapen ouders en kinderen bij elkaar. Zolang ouders op andere manieren en momenten aandacht voor elkaar hebben hoeft het ook voor de partnerrelatie geen probleem te zijn. „Dat wil niet zeggen dat u geen mogelijkheden heeft deze routine te veranderen. Slapen de kinderen weleens ergens anders, bijvoorbeeld op een kinderdagverblijf, en kunt u daarvan thuis iets gebruiken? Moeten de kinderen meteen de hele nacht in het eigen bed, of kunnen ze bijvoorbeeld in slaap vallen in het bed van de ouders en dan worden overgeplaatst? En ga eens met z’n vieren in die nieuwe kamer slapen, dat vinden kinderen supergezellig. „Maak er vooral iets leuks van, en trek er tijd voor uit.” Maartje Luijk  is hoogleraar Pedagogiek aan de Erasmus Universiteit Rotterdam. In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.</p>]]></description>
      <guid>https://www.nrc.nl/nieuws/2022/10/17/hoe-krijg-ik-de-kinderen-uit-ons-bed-a4145405</guid>
      <pubDate>Mon, 17 Oct 2022 00:00:00 +00:00</pubDate>
    </item>
    <item>
      <title><![CDATA[Een peuter willen sturen  zonder haar op te tillen]]></title>
      <description><![CDATA[<p>Moeder: „Hoe leer je een bijna driejarige peuter wat de regels zijn en naar je te luisteren als je zelf minder mobiel bent? Ik heb sinds de zwangerschap van de jongste last van bekkeninstabliteit en kan daardoor niet bukken en tillen. Mijn partner werkt fulltime. Laatst stond mijn kind te krijsen op straat, en wist ik niet hoe ik haar thuiskreeg. Soms wil ze niet naar bed, komt ze er steeds uit, dan kan ik haar niet even optillen en mee naar boven nemen. En hoe leer ik tandenpoetsen, hoe krijg ik mijn kind uit de kleren?” Marga Akkerman : „Tussen de regels door proef ik dat u zich machteloos voelt in de opvoeding van uw peuter en er alleen voor staat. Kennelijk is uw opvatting dat een goede conditie nodig is om een peuter hanteerbaar te maken. Laat dat idee los. Waarop wilt u dat uw dochter terugkijkt: mijn moeder kon mij niet optillen of mijn moeder leerde mij te vertellen wat ik voel? Marga Akkerman  is klinisch jeugd- en kinderpsycholoog. „Het is minstens zo belangrijk om uw dochter te begrijpen en dat te tonen, daar is geen lichaamskracht voor nodig. Daar komt bij dat meisjes via taal gemiddeld makkelijker aanspreekbaar zijn dan jongens.  „Laat u niet gek maken door haar gekrijs, het hoort bij de leeftijd. Blijf vooral kalm en geef haar de tijd tot ze is uitgeraasd. En daarna geeft u woorden aan haar gedrag: ‘Zo, jij was kwaad. Je mag het ook gewoon vertellen.’ Of: ‘Ik geloof dat jij helemaal geen zin hebt om naar bed te gaan, helpt het je als ik je voorlees?’ Want daar moet het naartoe: dat ze woorden geeft aan wat haar bezighoudt.  „Elke peuter moet gaan leren luisteren naar taal, waardoor fysiek ingrijpen minder belangrijk wordt. Begrip krijgen voor wat je dwarszit, lost een heleboel weerstand op.  „Bespreek met uw partner waarbij u praktische hulp nodig hebt. Fulltime werken en opvoeden kunnen echt samengaan.” Rianne Kok : „Fysiek ingrijpen is niet nodig om regels aan te leren en op de lange  termijn ook niet wenselijk. Je kunt regels aanleren door ongewenst gedrag te negeren, en duidelijk aan te geven welk gedrag je wel wilt zien en waarom. Door alternatieven te geven: hiermee mag je niet spelen, daarmee wel, maar wel in bed. Ook is het belangrijk vriendelijk duidelijk te maken dat je snapt dat het moeilijk is, en dat je niet verwacht dat het meteen lukt. Rianne Kok  is universitair hoofddocent aan de Erasmus Universiteit Rotterdam en promoveerde op de ontwikkeling van zelfregulatie bij jonge kinderen. „Natuurlijk is het ingewikkeld om op straat te staan met een gillend kind en de afkeurende blikken van omstanders te voelen, en dan niet te kunnen denken: hup, ik pak je op. Toch is het beter uw kind even te laten uitrazen op een moment dat ze overweldigd wordt door emoties die ze nog niet zelf kan reguleren.  „Daar komt bij dat uw dochter mogelijk van slag kan zijn door de komst van een broertje of zusje, en het daarom moeilijker vindt alleen naar bed te gaan. Leg vooral uit waarom u niet kunt tillen, kinderen begrijpen meer dan u denkt. „Dit vraagt allemaal om veel geduld terwijl u met twee jonge kinderen, een fulltime werkende partner en bekkeninstabiliteit in een van de zwaarste periodes van het ouderschap verkeert. Vraag ondersteuning bij wat u het meest helpt, aan mensen bij wie u zich prettig voelt. Iemand die bijvoorbeeld met uw peuter op stap kan, of boodschappen doet.  It takes a village to raise a child .” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.</p>]]></description>
      <guid>https://www.nrc.nl/nieuws/2022/10/10/een-peuter-willen-sturen-zonder-haar-op-te-tillen-a4144668</guid>
      <pubDate>Mon, 10 Oct 2022 00:00:00 +00:00</pubDate>
    </item>
    <item>
      <title><![CDATA[Ik zit vast tussen schreeuwpartijen]]></title>
      <description><![CDATA[<p>Bonusmoeder: „Sinds enige tijd heb ik een relatie en daardoor twee bonuspuberkinderen van 13 en 16. Zij wonen niet fiftyfifty bij hun ouders, maar worden na een lelijke scheiding al twee jaar opgevoed door hun moeder en haar partner. Enkele weekenden per maand en af en toe een vakantie zijn ze bij hun vader. Met name de 16-jarige heeft geen zin in deze weekenden en laat dit ook merken. Beide kinderen trekken zich liefst terug op hun kamers. Begrijpelijk voor pubers in een stad die niet die van hen is, maar hun vader heeft het er moeilijk mee. Hij probeert met regels en maatregelen zoals het tijdelijk afsluiten van het internet voor meer samenzijn te zorgen. De kinderen komen alleen hun kamers uit om te eten, harken dat naar binnen en verdwijnen weer. Ze hebben nergens zin in behalve in hun telefoon. Tussen vader en moeder onderling is amper normale communicatie mogelijk. Met mij hebben de kinderen geen probleem, maar ik zit vast tussen de schreeuwpartijen. Wat kunnen wij doen om de weekenden conflictluwer te laten verlopen?” Naam is bij de redactie bekend . (Deze rubriek is anoniem, omdat moeilijkheden in de opvoeding gevoelig liggen.)  Susan Branje : „Dit is de leeftijd waarop tieners meer eigen activiteiten gaan ontplooien, en ineens zitten ze in een onbekende stad, en moet het ook nog gezellig zijn. „Ik zou beginnen met echt naar de kinderen te luisteren. Vader kan zeggen: ‘Ik wil jullie heel graag zien, maar ik snap dat het voor jullie moeilijk is, en dat jullie er niet echt zin in hebben. Hoe kan ik het voor jullie zo fijn en makkelijk mogelijk maken?’ De kinderen zouden dan bijvoorbeeld zelf kunnen aangeven welke weekenden wel en niet uitkomen. „Het klinkt alsof de kinderen zelf ook in een tweestrijd verkeren, ze willen wel bij hun vader zijn maar niet op deze manier.  Als tieners hun innerlijk conflict moeilijk kunnen uiten, kunnen ze nog puberaler gaan doen. „Daarom is het belangrijk veel meer over gevoelens te gaan praten, en veel minder over regels. Natuurlijk moeten er grenzen zijn. Daaronder valt niet het internet afsluiten want het is voor pubers heel belangrijk om contact met vrienden te onderhouden, zeker vanuit een andere stad, maar u kunt bijvoorbeeld wel afspreken dat er tijdens het eten geen telefoons op tafel liggen.” Tischa Neve : „Het eerste wat deze kinderen nodig hebben is de erkenning dat ze door die pittige scheiding en de nieuwe stad in een heel ingewikkelde situatie zitten. Dat het de keuze van hun ouders is geweest, en niet met hen is overlegd.  „Wat vader nu doet werkt averechts. Hij moet zich eerst concentreren op de band, niet op de regels. Dat betekent leuke momenten creëren waarin de kinderen echt gezien worden. Dat begint met zeggen dat hij van ze  houdt, aan te geven dat het nu niet op een manier gaat die voor iedereen prettig is en dat hij graag samen wil kijken hoe dat op een fijnere manier kan verlopen waarbij ze elkaar wel blijven zien. Ik zou vader adviseren om professionele hulp te zoeken in zijn communicatie. „Het is onduidelijk of de kinderen van moeder naar vader moeten, anders zou ik niet vasthouden aan die weekenden. Ik zou eerst overleggen waar de kinderen zelf behoefte aan hebben. En dat kan beginnen met af en toe gezellig uiteten. Van daaruit kan de band verder uitgebouwd worden.  „U als bonusmoeder kan uw partner helpen inzien dat dergelijke momenten waardevoller zijn dan verplicht tijd met elkaar moeten doorbrengen.” Susan Branje  is hoogleraar ontwikkeling en socialisatie in de adolescentie aan de Universiteit Utrecht.  Tischa Neve  is kinderpsycholoog en auteur van  Pubers zijn leuk! In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.</p>]]></description>
      <guid>https://www.nrc.nl/nieuws/2022/10/03/ik-zit-vast-tussen-schreeuwpartijen-a4143930</guid>
      <pubDate>Mon, 3 Oct 2022 00:00:00 +00:00</pubDate>
    </item>
    <item>
      <title><![CDATA[Mag ik de spullen van mijn kinderen zomaar weggooien?]]></title>
      <description><![CDATA[<p>Moeder: „Wij zijn niet de beste opruimers en in ons huis ligt overal wat. Bij mijn eigen ouders was het ook altijd rommelig, maar mijn schoonfamilie vindt dat het netter kan. De meeste rommel bestaat uit speelgoed. Er komt zoveel binnen! Zelfs bij schooltraktaties krijgen kinderen tegenwoordig plastic dingetjes. Ik zou graag wat speelgoed en knuffels weggooien. Ik deed dat weleens stiekem maar mijn oudste begint nu te onthouden wat ze heeft. Ik probeer het in overleg te doen: ‘Laten we samen je kamer opruimen, kan er iets weg, zullen we wat ruimte maken voor wat Sinterklaas brengt?’ Maar dan hoor ik: nee, nee en nee. Moet dat weggooien echt in overleg, en wat als ze nergens afstand van kunnen nemen?” Naam is bij de redactie bekend . (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag naar opgevoed@nrc.nl Anke Klein : „Het is fijn voor uzelf eerst duidelijk te hebben wat het probleem is en wat de oorzaak. Heeft u zelf last van de rommel, of heeft u last van de kritiek van uw omgeving? Als het vanuit de omgeving komt, ligt de oplossing misschien niet in opruimen maar in het u minder aantrekken van de verwachtingen van anderen. Perfecte ouders bestaan niet, iedereen doet het op hun eigen manier. Anke Klein  is universitair hoofddocent bij de afdeling ontwikkelings- en onderwijspsychologie van het Instituut Psychologie aan de Universiteit Leiden. „Mocht het voor uzelf wel een probleem zijn, dan kunt u beginnen met de instroom van spullen te beperken. U zou bij verjaardagen aan het bezoek kunnen vragen of ze mee willen doen aan één gezamenlijk duurder cadeau.  „Het lastige van veel speelgoed is dat kinderen soms moeilijk kunnen kiezen waarmee te spelen. Daarom helpt het om af en toe samen speelgoed en spelletjes uit te kiezen die in de speelkast passen, en het andere even in dozen op te bergen. Om de paar maanden kan het speelgoed dan geruild worden. Kondig dat aan: ‘Zullen we gezellig zaterdagmiddag samen weer eens omruilen wat er in de dozen zit?’ Op die manier wordt het thuis een soort speel-o-theek waardoor kinderen steeds verrast worden en leren kinderen kiezen zonder grote consequenties. Dat is fijn, want kiezen is best lastig en sommige kinderen hechten nu eenmaal erg aan spulletjes en knuffels.  „Als een kind voor de derde of vierde keer niet voor bepaald speelgoed kiest,  kunt u opperen of het weg mag. Dat zal in het begin voor kinderen lastig zijn, maar naarmate u het vaker doet en ze ouder worden, zal dit steeds makkelijker worden.” Stijn Sieckelinck : „Zodra ons iets dreigt te worden afgenomen, wordt het onmiddellijk meer waard. Dat is niet leeftijdsgebonden. We willen niet in de situatie komen waarin iets wordt afgepakt, dat raakt aan onze autonomie en identiteit. Ook kinderen willen  iets te zeggen hebben over wat in hun leven belangrijk is en welke spullen daarbij horen. Dus zodra we speelgoed weg willen doen dat ongebruikt in de hoek staat, wordt hun interesse ogenblikkelijk weer gewekt, en vinden ze het het belangrijkste wat ze ooit hebben gehad.  Stijn Sieckelinck  is opvoedfilosoof en lector jongerenwerk aan de Hogeschool van Amsterdam. „We hebben in Nederland de mooie traditie van Koningsdag, waarop kinderen al heel jong leren om op een positieve manier van spullen afscheid te nemen. Iets wat ze zelf gekoesterd hebben, gaat tegen betaling mee met een ander kind. Die traditie leidt tot minder weggooien en tot hergebruik. Tegenwoordig zijn er door de gestegen armoede ook weggeeftafels, waarop kinderen spullen voor anderen kunnen achterlaten. Zo geef je aan wegdoen een mooie betekenis, en niet die van verlies.”</p>]]></description>
      <guid>https://www.nrc.nl/nieuws/2022/09/26/spullen-van-de-kinderen-alleen-in-overleg-wegdoen-2-a4143188</guid>
      <pubDate>Mon, 26 Sep 2022 00:00:00 +00:00</pubDate>
    </item>
    <item>
      <title><![CDATA[De vriendjes van mijn zoontje mogen veel langer op hun schermen]]></title>
      <description><![CDATA[<p>Moeder: „Hoe ga je om met conflicterende tablettijden bij vriendjes thuis? Voor ons zoontje van 7 jaar hebben wij redelijk strikte momenten wanneer hij op de tablet mag: in de ochtend en om 17 uur, als er gekookt wordt. Gelukkig speelt hij ook graag en veel buiten. Helaas zijn er een paar vriendjes die veel vaker op een scherm mogen. En komt het dus voor dat ons zoontje bij die vriendjes binnenspeelt en een tablet voor zijn neus krijgt. Als ik ons zoontje hierop aanspreek, zegt hij dat de vriendjes niks anders willen doen en niet met hem willen spelen behalve samen op de tablet. Ik snap wel dat hij dan ook graag meedoet, maar liever heb ik dat hij niet te veel op een tablet zit. Welke afspraken kan ik hierover met hem maken, passend bij zijn leeftijd?” Tischa Neve : „Uw zoon is nog te jong om medeverantwoordelijk te zijn voor hoe het er in andere huishoudens aan toegaat. Bovendien kunnen we als ouders niet sturen hoe andere ouders het doen. Het is net als met snoepen: bij het ene gezin mag meer suiker worden gegeten dan bij het andere.  „Nodig de vriendjes minstens even vaak bij u thuis uit, zodat u meer controle heeft op hoe ze spelen. Ook kunt u de schermtijd van uw zoon om 17 uur aanpassen als hij de hele middag op de tablet heeft gezeten.  Tischa Neve  is kinderpsycholoog en geeft online  opvoedcursussen. „Als u merkt dat ze echt alleen maar op het scherm zitten, of iets bekijken waar ze nog niet aan toe zijn, zou ik met de andere ouders overleggen. Is er tijd om ook even lekker naar buiten te gaan? „Maar voer de druk niet te hoog op, u wilt niet dat uw kind gaat liegen over wat hij bij anderen gedaan heeft. En zo belangrijk is het ook weer niet. Pas als de veiligheid van een kind in het geding is bij anderen moeten we echt streng zijn.” Peter Nikken :  „Waar het om gaat met schermtijd, is balans. Hoe verhoudt de tijd die op een tablet wordt doorgebracht zich tot andere belangrijke activiteiten als slapen, buitenspelen, bouwen et cetera? Een keer een hele middag online is op zich niet erg als het doorgaans in evenwicht is. Maar omdat uw kind zelf ook moet leren nadenken over die verhouding, zou ik hem om 17 uur dan toch liever iets offline laten doen. „Een ander punt is wat ze op die schermen doen. Dat wat ouders als plat amusement zien, met helden tegen boeven, kan kinderen in deze leeftijd juist inzicht geven in dilemma’s rond goed en kwaad. Ook veel online spelletjes die kinderen samen, ieder op hun eigen tablet spelen, zijn prima voor de ontwikkeling. Het wordt anders als uw zoon met 16+-media in aanraking komt, bijvoorbeeld met games die zijn leeftijd ver te boven gaan. Daarom zou ik, hoe moeilijk soms ook, toch even het gesprek aangaan met de andere ouders. Wat staan zij toe op het scherm? Is er toezicht op? „Dat uw kind bij andere vriendjes kán spelen, is op zichzelf een goede zaak. Het is waardevol voor kinderen om in andere huishoudens een andere sociale context te leren kennen, ook al strookt die niet met de normen en waarden van thuis. Voor ouders betekent dit het begin van het grote loslaten.” Peter Nikken  is lector jeugd en media aan hogeschool Windesheim en schreef met Dian de Vies   De schermwijzer .</p>]]></description>
      <guid>https://www.nrc.nl/nieuws/2022/09/19/de-vriendjes-van-mijn-zoontje-mogen-veel-langer-op-hun-schermen-a4142364</guid>
      <pubDate>Mon, 19 Sep 2022 00:00:00 +00:00</pubDate>
    </item>
  </channel>
</rss>
