<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Moet ik mijn kinderen vertellen  over opa’s euthanasie?]]></title>
      <description><![CDATA[<p>Vader: „Mijn vader zal binnen een paar maanden overlijden als gevolg van euthanasie. Dit is uiteraard zijn eigen wens; hij lijdt al enige jaren aan de ziekte van Alzheimer en wil niet in een verpleeghuis eindigen. Mijn zoon (8) heeft een goede, maar niet hele hechte band met zijn grootvader. Hij is daar wel regelmatig omdat hij wél een hechte band met mijn moeder heeft. Hij weet dat zijn opa ziek is en ook dat hij waarschijnlijk niet lang meer zal leven omdat ik dat al met hem besproken heb. Enerzijds wil ik het bij deze informatie laten en hem pas na het overlijden daarvan op de hoogte brengen, anderzijds denk ik dat ik hem (en ook mijn vader) de kans op een echt afscheid ontneem. Ook wil ik de waarheid niet voor hem achterhouden. Ik kan niet goed voorspellen hoe mijn zoon met de mogelijkheid van een zelfgekozen dood zal omgaan omdat hij soms angstig is, ook in relatie tot het thema ‘dood’. Hoe kan ik hem het beste voorbereiden op deze gebeurtenis?” Ruth Van der Hallen: „Wees open over het naderende afscheid. Vertel uw zoon dat opa waarschijnlijk ergens in de komende weken zal overlijden. Geef hem en uw vader de kans om afscheid van elkaar te nemen. Als u dit voorafgaand aan de dag van de euthanasie organiseert, is het afscheid vaak minder beladen en kunt u uw aandacht op uw zoon richten. „Een tekening maken voor opa, iets bouwen met lego, of samen iets doen wat ze graag samen deden, kan een mooi afscheidsritueel zijn. Voor veel kinderen is de dood niet per se iets zwaars; hoe de omgeving ermee omgaat, zet vaak de toon. „U hoeft niet meer over de euthanasie te delen dan waar uw zoon zelf naar vraagt. Wees alert op vragen die later kunnen komen. „Soms zijn kinderen aanwezig bij de euthanasie van een grootouder. Voor de aanwezigen kan dit een welkome afleiding zijn: het is troostend om op zo’n moment jong leven om je heen te hebben. Gezien de angst van uw zoon rondom de dood is voorzichtigheid geboden.” Miep Burger: „Wees eerlijk. Juist als kinderen te weing informatie krijgen, kan angst ontstaan. Vertel dat sommige mensen ziek zijn in het lichaam en andere in het hoofd, zoals mensen met alzheimer. Dat het bij opa steeds erger wordt, dat de dokters er alles aan gedaan hebben, maar dat opa niet meer beter wordt. Dat de dokter na zorgvuldig overleg met opa een medicijn gaat geven waardoor zijn hart stopt. Geen ‘drankje’ of ‘spuitje’, dan kan een kind angstig worden voor drinken en prikken. „Het zou jammer zijn om uw zoon en vader een afscheid te onthouden. Plan dit moment van tevoren in overleg met opa en oma. Dan kan de focus op uw zoon liggen. Bereid het afscheid met uw zoon voor: wat kan hij meenemen, wat kan hij tegen opa zeggen? Benoem dat het spannend is, en dat huilen heel normaal is. „Als het om de euthanasie gaat bij een ouder van kinderen, willen deze ze er vaak graag bij hebben. Bij grootouders hangt dat van veel factoren af: de band met het kleinkind, de wens van kind en grootouders, hoe emotioneel vader of moeder zelf is. Of één van de ouders erbij aanwezig is, die vooral voor het kind kan zorgen op dat moment. „Blijf regelmatig bij uw zoon checken of hij alles begrepen heeft, en hoe het met hem gaat.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/11/11/moet-ik-mijn-kinderen-vertellen-over-opas-euthanasie-a4872663</guid>
      <pubDate>Mon, 11 Nov 2024 07:12:22 +0000</pubDate>
    </item>
    <item>
      <title><![CDATA[Ik zit klem tussen beide kinderen]]></title>
      <description><![CDATA[<p>Moeder: „Ik ben alleenstaand ouder van een dochter van 22 en een zoon van 18. Vader woont in een ver buitenland, er is sporadisch contact. Mijn dochter verwijt mij dat ik meer rekening houd met haar broer dan met haar. Ze vindt dat ik me te veel met hem bemoei. Het klopt dat ik extra meekijk of hij niet uit de bocht vliegt, omdat hij ADHD heeft. Soms scheldt ze haar broer uit: ‘Je bent echt een klein kind’ – dat soort uitspraken. De jongste vindt op zijn beurt dat ik in de conflicten met zijn zus te weinig voor hem opkom. Ik ben nooit met de kinderen het gesprek hierover aangegaan, bang om te horen dat ik het misschien allemaal verkeerd heb gedaan. Het gaat met beide kinderen goed, en we hebben een goede relatie. Ze zijn uit huis, de oudste werkt, de jongste studeert en is alleen in het weekend thuis. Maar zodra we met z’n drieën zijn, is deze dynamiek er weer. Ik voel me klem zitten en weet niet hoe te handelen.” Naam is bij de redactie bekend. Deze rubriek is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Liesbeth Groenhuijsen: „Dat u er in uw eentje voor gezorgd heeft dat uw kinderen goed toegerust aan het leven zijn begonnen, is een niet geringe prestatie. Daar kunt u zelfvertrouwen uit putten. En natuurlijk gaat niet alles in een opvoeding goed, zeker als u die alleen heeft moeten doen. Geen enkele ouder doet het perfect. Gelukkig maar, want kinderen kunnen ook leren van het gemodder dat ze gadeslaan. „Er zijn fases in het leven waarin kinderen het nodig hebben om te zeggen dat hun ouders het verkeerd hebben gedaan. Dat gebeurt meestal als ze in een onzekere periode zitten. Ze moeten zoveel, voelen zich nog slecht opgewassen tegen het dragen van eigen verantwoordelijkheid. En dan is ‘de opvoeding’ een handige, tijdelijke reden voor hun falen en hun onzekerheid. Wat niet lukt moet wel door moeder komen! Geen fijne rol. „Maar uw kinderen zijn volwassen, en u kunt ze vragen om die kinderlijke ruzies te staken. Ga in op het feit dat u nu eenmaal twee heel verschillende kinderen heeft, met twee heel verschillende opvoedvragen. En dat uw dochter zich niet goed ontwikkeld zou hebben met de aanpak die uw zoon nodig had, en omgekeerd. Dat valt toch gewoon uit te leggen?” Tischa Neve: „Gebeurt dat elkaar in de haren vliegen echt de hele tijd, of zijn er ook gezellige momenten? Ik snap dat u het ’t liefst fijn wil hebben als uw kinderen er zijn, maar het blijven natuurlijk wel broer en zus. „Het is een gemiste kans om niet met uw kinderen te bespreken wat er aan de hand is. Ze hebben de leeftijd waarop dat prima kan. Doe dat met de kinderen afzonderlijk, op een relaxed moment. Zeg dat u het jammer vindt hoe het gaat nu, vraag wat er speelt op zo’n moment, en hoe jullie het gezelliger kunnen maken met z’n drietjes. Probeer niet meteen te schrikken van wat ze zeggen, maar gewoon te luisteren. „Mocht dat te spannend zijn, is het interessant om te kijken waarom. Waarom zou een dergelijk gesprek informatie opleveren waar u niet blij mee bent? Ga bij uzelf te rade, of zoek iemand die u kent, of een professional, met wie u kunt ontdekken: waar zit die angst, waar is die op gebaseerd? Er kunnen natuurlijk ook echt dingen zijn waarvan u denkt: dat heb ik niet handig gedaan. Alleenstaand ouderschap is a hell of a job. Ook dat kunt u op een dag aan uw kinderen uitleggen.” Tischa Neve is psycholoog en opvoedkundige. Ze organiseert webinars over opvoeden. Liesbeth Groenhuijsen is klinisch pedagoog.</p>]]></description>
      <guid>https://nrc.nl/nieuws/2024/11/04/ik-zit-klem-tussen-beide-kinderen-a4871744</guid>
      <pubDate>Mon, 4 Nov 2024 07:12:22 +0000</pubDate>
    </item>
    <item>
      <title><![CDATA[Hoe praat ik met mijn kinderen  over Israël-Palestina?]]></title>
      <description><![CDATA[<p>Moeder: „Ik merk dat ik het heel moeilijk vind om met mijn kinderen (17 en 22) over het conflict in het Midden-Oosten te praten. Zij beschuldigen Israël van kolonialisme en genocide, en alles wat ik daar tegenin breng is ‘fascistisch’. Zoonlief noemt de terroristen ‘vrijheidsstrijders’. We hebben het er nu maar niet meer over, maar eigenlijk vind ik dat jammer.” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Hessel Nieuwelink: „Veel jongeren zijn emotioneel betrokken bij dit conflict, ook omdat ze via social media ‘meekijken’ met de verschrikkingen die in Gaza plaatsvinden. Dan kun je als volwassene wel zeggen: ‘Wat er in Jemen of Syrië gebeurt is nog veel erger,’ of: ‘Maar Hamas…’ maar dat neemt het verdriet, de woede en de machteloosheid die ze ervaren niet weg. „Bied ruimte voor die emoties, geef er woorden aan. ‘Ik zie dat het jullie raakt. Hoe is dit voor jullie om dit allemaal te zien?’ Je wilt als ouder dat je kinderen zich veilig voelen om dergelijke gevoelens te uiten. „Daardoor ontstaat er voor de kinderen ook meer ruimte om te vertellen wat zij denken. Wees daar oprecht nieuwsgierig naar, vraag: ‘Wat is er volgens jullie aan de hand daar?’ U mag ook zeggen: ‘Ik schrik van dat woord ‘fascistisch’, wat betekent dat voor jou?’ „U kunt uitleggen dat landen die door buurlanden in hun bestaan worden bedreigd, zich mogen beschermen, en ook vragen: ‘Hoe ver vinden jullie dat bescherming mag gaan?’ Laat ook blijken: we hoeven het niet eens te worden, ik ben gewoon benieuwd hoe jullie dit zien. „Vraag uzelf voorafgaand aan het gesprek af wat uw doel is. Zie het als een pedagogische kans om uw kinderen te leren hoe je een gelijkwaardig gesprek voert, en niet als een manier om uw kinderen over dit heftige onderwerp te overtuigen. „Natuurlijk zijn er nog meer perspectieven op dit conflict. U zou kunnen voorstellen die samen te onderzoeken, bijvoorbeeld door met z’n drieën verschillende documentaires te kijken, waarbij ook zij programma’s aandragen.” Stijn Sieckelinck: „Het past in de ontwikkeling van adolescenten om zich te keren tegen de gewapende conflicten waarbij hun eigen land betrokken is. Prijs uw kinderen om hun betrokkenheid. Het is mooi dat ze niet onverschillig staan tegenover andermans leed. „Ga samen op onderzoek waarom het jullie zo raakt. Veel jongeren hebben momenteel weinig vertrouwen in de huidige leiders, en voelen dat hun eigen toekomst en die van hun leeftijdgenoten op het spel staat. Ze zien de keerzijde van het westerse wereldbeeld van hun ouders, en zijn zich bewust van veel vormen van onrecht die lang onbesproken zijn geweest. U kent op uw beurt de hartverscheurende Joodse geschiedenis. „Is er een mogelijkheid om samen te praten over de bronnen waar jullie je informatie vandaan halen, en die te vergelijken? Doe dat zonder uw eigen bron als ‘de waarheid’ naar voren te schuiven. „Door de polarisatie verliezen we de menselijkheid van alle betrokkenen bij dit conflict uit het oog. Probeer samen een humaniserende tegenkracht te zijn. Bijvoorbeeld door jullie te verdiepen in bronnen die voor u en uw kinderen onverdacht zijn. Of door aandacht te besteden aan beide culturen, bijvoorbeeld Joodse en Palestijnse muziek, kookboeken, kunst. „Het conflict valt aan uw keukentafel niet op te lossen. Maar u kunt wel proberen elkaar hierin niet kwijt te raken. Niet de consensus maar het gesprek is de overwinning. En de uitkomst daarvan moet per definitie ongewis zijn, anders is het geen gelijkwaardige uitwisseling, maar manipulatie.” Hessel Nieuwelink is lector burgerschapsonderwijs aan de Hogeschool van Amsterdam. Stijn Sieckelinck is opvoedfilosoof en lector jongerenwerk aan de Hogeschool van Amsterdam.</p>]]></description>
      <guid>https://nrc.nl/nieuws/2024/10/28/hoe-praat-ik-met-mijn-kinderen-over-israel-palestina-a4870900</guid>
      <pubDate>Mon, 28 Oct 2024 07:12:23 +0000</pubDate>
    </item>
    <item>
      <title><![CDATA[Moet je een ’s nachts huilende baby oppakken?]]></title>
      <description><![CDATA[<p>Moeder: „Toen mijn dochter dertig jaar geleden baby was, heb ik haar ’s nachts laten huilen. Dat was het advies destijds, om kinderen ’s nachts niet uit hun bedje te halen, maar zichzelf in slaap te laten huilen. Zo zouden ze leren om zichzelf tot rust te brengen. Als je hen oppakte, zou je dat proces verstoren. Ik vond het vreselijk, maar ook mijn eigen moeder zei dat dit de beste manier was. Na een paar nachten doorhuilen was mijn dochter ervanaf. Achteraf vraag ik me af of deze methode hielp omdat ze inderdaad rust had gevonden, of omdat ze wist dat er toch niemand zou komen. Nu heeft mijn dochter zelf een baby, en zij en haar partner pakken het kindje altijd ’s nachts op als het huilt. Wat is beter? En heb ik mijn dochter iets aangedaan door haar te laten huilen? Ze heeft haar hele leven last gehad van verlatingsangst.” Arina de Vries: „Wel of niet oppakken als de baby huilt: dit is een discussiepunt dat tot felle reacties leidt. Er wordt daarmee een onjuiste tweedeling gecreëerd. Ik gebruik liever wat ze in Frankrijk ‘Le Pause’ noemen. Dat betekent dat niet elk geluid dat je baby maakt, betekent dat je moet reageren. Je kunt even wachten om te luisteren wat de baby duidelijk wil maken. Zo geef je de baby de kans om te leren zichzelf te reguleren en zelfstandig in slaap te vallen. „Baby’s huilen vaak in de beginuren van de slaap, en als ze van de ene naar de andere slaapcyclus overgaan. Als je het kindje dan oppakt, maak je het wakker. Doe je dat steeds, dan creëer je een slaapprobleem, omdat de baby dan van de ouders afhankelijk wordt om naar de volgende slaapcyclus te gaan. Ga kijken: als de baby zijn ogen dicht heeft, slaapt hij waarschijnlijk. „Prille ouders zijn soms angstig iets fout te doen, en willen snel troosten. Het kan helpen iemand te laten meeluisteren die een rustiger brein heeft dan dat van de oververmoeide ouder. „Hoe vreselijk het voor u ook gevoeld heeft, het is niet gezegd dat u iets verkeerd heeft gedaan. Wat we uit de wetenschap weten is dat laten huilen geen negatief langetermijneffect heeft op de hechting tussen ouder en kind, of op het ontstaan van psychische problemen.” Bas Levering: „Ooit was het advies om huilende baby’s door te laten huilen de standaard. Die aanpak werd van generatie op generatie overgedragen. Ook wetenschappers dachten dat je door te reageren het huilen beloonde, en op die manier van je kind juist een huilbaby maakte. „Ruim veertig jaar geleden kwam de hechtingstheorie op, die deze aanpak scherp veroordeelde. Men was ervan overtuigd dat doorhuilen grote schade aanrichtte. Veiligheid werd overigens al langer gezien als de absolute voorwaarde voor een gezonde ontwikkeling. Dat uw dochter en haar partner hun kindje meteen oppakken, past in de huidige tijd. „Laten we die hechtingstheoretici niet, zoals tegenwoordig vaak gebeurt, al te slaafs volgen. Het is echt niet zo dat je een baby met een paar keer laten doorhuilen een trauma bezorgt. Dan moet er meer aan de hand zijn. „De beste aanpak is gewoon goed luisteren. Wat betekent het huilen? Is het kind in paniek? Dan pakt u het uiteraard op. Maar u hoeft niet na de eerste kik op het kind af.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/10/21/moet-je-een-s-nachts-huilende-baby-oppakken-a4870058</guid>
      <pubDate>Mon, 21 Oct 2024 07:12:23 +0000</pubDate>
    </item>
    <item>
      <title><![CDATA[Hoe help ik mijn gepeste zoon (7)? ‘Hij draagt weinig merkkleding, die andere jongen altijd’]]></title>
      <description><![CDATA[<p>Moeder: „Mijn zoon (7) heeft last van twee pesters in de klas. Het is nog vrij onschuldig en soms speelt hij gewoon met ze en lijkt er niks aan de hand. De pestertjes geven hem af en toe een duw, noemen hem nare namen, en één maakt iedere dag een vervelende opmerking over zijn kleren. Mijn zoon draagt weinig merkkleding, die andere jongen altijd. Zijn reactie op de jongens is niks doen, niks zeggen. Gelukkig heeft hij vriendjes in de klas. We hebben het verteld aan de juf, zonder effect. Zelf kan ik goed boven dit zielige gedrag staan, maar ik zie aan onze zoon dat het zijn zelfvertrouwen aantast, al praat hij er thuis liever niet over omdat hij zich schaamt. We hebben met hem gevatte opmerkingen geoefend; dat gaat steeds beter. Maar laatst had hij een nieuw voetbalshirt aan, en hebben ze er een flinke kras op gezet. Ik wil geen ouder zijn die bij andere ouders aanbelt. Wat kan ik doen om het pestgedrag te stoppen?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Ron Scholte: „Pesten is niet ‘onschuldig’ zodra het slachtoffer het als pijnlijk ervaart. Ik snap dat u de zwaarte uit de situatie wilt halen, maar het begint ermee om een verschil te maken tussen wat voor u erg is, en wat voor uw zoon. U kunt er wel boven staan, maar kan uw zoon dat ook? Ga uit van wat voor hemzelf pijnlijk is. Als een kind zich niet serieus genomen voelt, komt het namelijk meer geïsoleerd te staan, en vertelt het thuis en op school mogelijk minder. „Ouders reageren vaak op pestgedrag vanuit hun eigen normen en waarden. Soms zeggen ze: ‘Sla hem één keer goed op zijn bek.’ Een enkele keer helpt dat misschien, een andere keer slaat de pestkop met een bende vriendjes terug. Voor u zijn gevatte opmerkingen een strategie, maar dat werkt alleen als ook het pesten puur verbaal is. Dat is hier niet zo: ze duwen hem, en krassen op zijn shirt. „Als dit op school plaatsvindt, moet u teruggaan naar school. Daar ligt de verantwoordelijkheid om dit pestgedrag aan te pakken. Kennelijk gebeurt dat onvoldoende.” Stijn Sieckelinck: „Er zijn geen rechttoe-rechtaan-manieren om onze kinderen weerbaar te maken tegen de uitwassen van groepsprocessen. Maar een kras op het shirt hoeft geen kras op de ziel te betekenen. Waar het om gaat, is dat we als volwassenen in dit soort situaties om onze kinderen heen moeten gaan staan. „Waarom zou u de ouders van twee zevenjarige kinderen niet even kunnen aanspreken, om zonder beschuldigingen te zeggen: ‘Ik zie dat de verstandhouding niet zo lekker loopt. Wat merken jullie daarvan?’ Dat kun je juist bij 7-jarigen nog zo goed doen, bij 12-jarigen wordt dat veel moeilijker. Het heeft op de juf veel meer effect als drie ouders zeggen: ‘Wil je ons informeren over wat je tussen onze kinderen ziet gebeuren?’ „Als we ons als ouders, als school erbij neerleggen dat dit soort dingen gebeuren, wordt niet alleen het zelfvertrouwen van het kind aangetast. Er ontstaat ook een ‘moral injury’. Dan leert hij namelijk dat zelfs de voor hem allerbelangrijkste volwassenen niet in staat zijn om adequaat onrechtvaardigheid aan de orde te stellen. Dit tast het vertrouwen in de wereld aan. In dat licht is contact opnemen met de ouders een kleine moeite.” Ron Scholte is hoogleraar orthopedagogiek aan de Radboud Universiteit en bijzonder hoogleraar effectiviteit en professionalisering van de jeugdzorg aan de Radboud Universiteit. Stijn Sieckelinck is opvoedfilosoof en lector jongerenwerk aan de Hogeschool van Amsterdam.</p>]]></description>
      <guid>https://nrc.nl/nieuws/2024/10/14/hoe-help-ik-mijn-gepeste-zoon-7-hij-draagt-weinig-merkkleding-die-andere-jongen-altijd-a4869288</guid>
      <pubDate>Mon, 14 Oct 2024 07:12:23 +0000</pubDate>
    </item>
    <item>
      <title><![CDATA[Hoe ga ik om met mijn boze  en bange dochter van 13?]]></title>
      <description><![CDATA[<p>Moeder: „Ik heb een dochter van 13 die heel fel reageert als ze wordt aangespoord iets te doen. Dit is niet in de puberteit ontstaan, ze is al jaren vaak chagrijnig en boos. Ze is gediagnosticeerd met ADHD en heeft onze begeleiding nodig om bijvoorbeeld huiswerk te gaan maken of op tijd op school te komen. Zodra we haar helpen of op iets wijzen, wordt ze kwaad. Ze reageert met stemverheffing, en is brutaal. Wat het ingewikkeld maakt, is dat ze ook angstig is. Sinds de dood van haar opa is ze bang ’s nachts, heeft ze nachtmerries. Ze klampt zich dan echt aan mij vast. Op onze zoon van 11 na, zijn we een temperamentvol gezin. Ik heb zelf als psycholoog mijn korte lontje leren reguleren, maar mijn man kan in een welles-nietesdiscussie verzeild raken. Door haar heftigheid is het vaak niet gezellig bij ons thuis, en dat vind ik verdrietig.” Annalotte Ossen: „Zo’n felle reactie zegt iets over hoe uw dochter zich voelt. Ga samen met uw partner met haar op een ontspannen moment in gesprek. Vraag haar: ‘Als je zo reageert, wat gebeurt er dan met je?’ Probeer echt naar haar te luisteren, en ga niet ‘fixen’. Kinderen vinden het fijn om echt gehoord te worden, en ruimte te ervaren. Het kan zijn dat jullie aansporingen komen op een moment dat ze al heel veel stress heeft. „Geef grenzen aan: ‘Jouw reactie is voor ons niet prettig. We willen graag dat je rustiger reageert, hoe kunnen we je daarbij helpen?’ Bespreek welke hulp van jullie voor haar helpend is, en welke niet. „Dat hoeft niet allemaal in één gesprek te gebeuren, kinderen hebben nadenk- en verwerkingstijd nodig. Kom er af en toe op rustige ogenblikken op terug. „Wat betekenen die heftige toon en ruzies voor u persoonlijk? Op zich is kibbelen en geruzie namelijk een gezond onderdeel van de ontwikkeling. Hebben de anderen in het gezin daarvan evenveel last als u? „U kunt dezelfde gesprekken voeren over haar angst. Ga die niet fixen of bagatelliseren, luister, en blijf emotioneel aanwezig.” Kimberley Roerdink: „We weten dat positieve aandacht voor de ontwikkeling van een kind heel belangrijk is. Een kind met ADHD roept snel correcties op. Als je een dag zou turven hoeveel vermaningen ze thuis krijgt, en hoeveel blijken van waardering, is dat waarschijnlijk helemaal uit verhouding. Ze heeft vast het gevoel dat ze de oorzaak is van het gedoe in het gezin. „Hanteer de vuistregel dat voor iedere negatieve interactie zes positieve momenten van waardering staan. Door de heftigheid rond een tiener denken ouders: ik zeg wel niks meer, en dan zijn dit de momenten die als eerste sneuvelen. Benoem de kleinste dingen: ‘Goed dat je uit bed bent’, ‘Dank voor het opruimen’, ‘Wat goed dat je op tijd bent!’ „Hebben jullie met uw dochter al overlegd wat jullie van haar verwachten? Beperk u tot twee of drie dingen die voor jullie als ouders belangrijk zijn. Bijvoorbeeld dagelijks naar school, en elkaar niet uitschelden. Overleg dat met uw kind: ‘Dit zijn de dingen die we van jou verwachten. Hoe hunnen we je daarbij helpen?’ „Laat haar liefdevol onderuitgaan. Zeker een kind met ADHD moet vaak leren van eigen fouten om ander gedrag te leren. Zij leert niks als u haar steeds uit bed trekt. Laat haar de consequenties voelen in een veilige bedding zonder dat ze veroordeeld wordt. En ja, dat is een hell of a job.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/10/07/hoe-ga-ik-om-met-mijn-boze-en-bange-dochter-van-13-a4868434</guid>
      <pubDate>Mon, 7 Oct 2024 07:12:23 +0000</pubDate>
    </item>
    <item>
      <title><![CDATA[Moet ik dochters van 19 en 20  nog verder opvoeden?]]></title>
      <description><![CDATA[<p>Moeder: „Mijn dochters zijn 19 en 20. Volwassen kun je zeggen, en ik merk ook aan hun verveelde reacties dat ik de opvoeding zo langzamerhand beter kan beëindigen. Ik heb mezelf dus afgeleerd om de zeldzame momenten samen te verpesten met adviezen en momsplaining. Een vraag als ‘wat voor slot heb je voor je fiets gekocht’ slaat meteen dood. In plaats daarvan stuur ik af en toe iets door van sociale media – zoals een NOS-bericht over waarom je tot je 24ste beter niet kunt drinken, een liedje dat ‘wear sunscreen’ heet, een podcast met een neuroloog over smartphonegebruik. Tegen beter weten in, want mijn berichten blijven ongelezen. Moet ik er dan maar helemaal mee ophouden? Wie voedt mijn dochters nog op als ik het als moeder al niet meer doe?” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Jelle Jolles: „U kunt uw pedagogische verantwoordelijkheid gaan relativeren. Uw dochters hebben u helemaal niet meer zo nodig om wegwijs te worden in de wereld. Integendeel: in veel zaken waarmee zij te maken hebben, heeft u de wijsheid niet langer in pacht. Zij lopen tegen andere dingen aan dan u toen u die leeftijd had, en hebben waarschijnlijk ook andere oplossingen nodig dan u destijds. „Probeer liever op een gelijkwaardige manier in gesprek te blijven. Dus geen overhoringen, vermaningen, geen podcasts met opvoedkundige boodschappen, maar nieuwsgierige vragen stellen: ‘Je hoort tegenwoordig uit de alternatieve hoek dat zonnebrand juist schadelijk voor je zou zijn, wat vinden jullie daar nu van?’ „Appelleer ook aan de deskundigheid van uw kinderen: ‘Ik heb een nieuwe iPhone nodig. Welke zou jij aanraden?’ Wees nieuwsgierig naar hun leefwereld, vraag naar welke muziek ze luisteren, welke series ze kijken. „De rol die u nu aanneemt, kunt u uw hele leven houden: die van betrouwbare, gelijkwaardige sparringpartner bij wie ze altijd terechtkunnen.” Marga Akkerman: „U heeft het goed gezien: uw kinderen willen niet meer door u opgevoed worden. U heeft ze al heel veel opvoeding meegegeven. Ze hebben er kennelijk vertrouwen in dat ze er verder zelf wel uitkomen. Dus: opvoeding geslaagd. Met uw goedbedoelde adviezen zult u de indruk wekken dat u hen niet voor vol aanziet, en dat maakt onzeker. „Jonge volwassenen zijn in een fase waarin ze relaties aangaan voor de lange termijn. Dat geldt voor het vinden van een potentiële partner, voor het vinden van een beroep, voor het vinden van een plek waar ze een tijdje kunnen blijven. Dat geldt ook voor het invullen van de relatie met u. Waarschijnlijk willen ze u voor hun verdere leven gaan zien als iemand bij wie je terechtkunt, voor raad of steun in geval van nood. Dat maakt uw rol meteen heel anders: van opvoeder naar adviseur. „Uw dochters leren van hun ervaringen. Daarin zullen dingen mis kunnen gaan, maar daar hebben ze wel veel aan voor de rest van hun leven. Ze kunnen overleggen met vrienden, personen die net als zij de maatschappij aan het ontdekken zijn, en profiteren van elkaars ervaringen. „Ga ervan uit ze zich prima redden. Dat is meteen veel beter voor uw contact met hen. Wilt u hen bijstaan, kook dan eens lekker voor hen, of stop ze zo mogelijk af en toe wat geld toe. Dan bent u zo’n moeder die weet wat haar kinderen nodig hebben. Aan zo iemand vragen ze later graag om raad.” Jelle Jolles is hoogleraar neuropsychologie en auteur van Het tienerbrein en Leer je kind kennen. Marga Akkerman is niet-praktizerend klinisch jeugdpsycholoog en -psychotherapeut.</p>]]></description>
      <guid>https://nrc.nl/nieuws/2024/09/30/moet-ik-dochters-van-19-en-20-nog-verder-opvoeden-a4867640</guid>
      <pubDate>Mon, 30 Sep 2024 07:12:24 +0000</pubDate>
    </item>
    <item>
      <title><![CDATA[Mijn tweeling heeft een haat-liefdeverhouding]]></title>
      <description><![CDATA[<p>Moeder: „Ik heb een eeneiige jongenstweeling van 10 jaar. Ze hebben een haat-liefdeverhouding. Hoe ga je om met die onderlinge competitie en conflicten die vanuit het niets escaleren? Vermoeiend als ouder. Hoe haal ik hier de scherpe kanten vanaf?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Jenny van Dongen: „Het is heel normaal dat kinderen in een gezin zich met elkaar vergelijken. Die onderlinge competitie is niet per se problematisch, maar hoort bij de ontwikkeling. „Bij eeneiige tweelingen is met die onderlinge vergelijking natuurlijk iets bijzonders aan de hand, omdat ze zo op elkaar lijken. Omdat ze voortkomen uit dezelfde gesplitste eicel hebben ze exact hetzelfde dna. Als je steeds een kopie van jezelf ziet, ben je ook meer geneigd je daarmee te vergelijken. Het kan pijnlijk zijn als de een iets (nog) niet kan wat de ander wel lukt. Een kind van zes snapt dat een oudere broer iets heeft bereikt omdat hij ouder is. Bij tweelingen wordt die frustratie niet verzacht door een verschil in leeftijd. Daardoor kan de competitie wat feller uitpakken, en wat pijnlijker zijn. „De onderlinge vergelijking wordt versterkt door de buitenwereld. Tweelingen, en met name eeneiige tweelingen, worden steeds met elkaar vergeleken. Probeer dat als ouder in ieder geval niet te doen, maar de kwaliteiten van beide jongens te waarderen. Leg uw jongens uit dat de band die ze hebben heel speciaal is, en dat ruzies daar een beetje bij horen, juist omdat zij zo vertrouwd met elkaar zijn en elkaar zo goed kunnen begrijpen. Dat het normaal is dat ze in sommige levensfases minder goed met elkaar kunnen opschieten, maar dat ze als ze ouder worden een grote bron van steun voor elkaar kunnen zijn. „Kijk voor de pedagogische uitdagingen van ouders met een tweeling ook eens op de website van de Nederlandse vereniging voor ouders van meerlingen: NVOM.” Coks Feenstra: „Het tweelingschap heeft prachtige kanten, maar levert ook frustraties op. Elk kind wil het eigen ‘ik’ vinden. Wie ben ik, wat maakt mij uniek? Voor eeneiige tweelingen kan de band met broer of zus daarom beklemmend voelen: wie ben ik als ik zo op de ander lijk? „Door de hechte band die veel eeneiige tweelingen hebben, denken ouders al snel: ze hebben aan elkaar genoeg. Dat is niet waar. Ze hebben apart van elkaar een sterke relatie met hun ouders nodig om zich goed te ontwikkelen. Uit onderzoek blijkt dat hoe sterker die band is, hoe beter het tweelingkind de eigen identiteit vindt. Dat is ook logisch, want juist in het individuele contact met de ouder leert het kind over zichzelf. Ouders ‘spiegelen’ hun kind en helpen het zichzelf te ontdekken. Dit gebeurt veel minder als de tweeling altijd samen met de ouder is, omdat de tweeling dan ook sterk op elkaar reageert. „Doe vaak iets met de jongens apart. Laat bijvoorbeeld om en om met ze de hond uit, of ga met een van de twee boodschappen doen. Door die ouderlijke aandacht krijgen hun eigen eigenschappen en behoeftes meer aandacht. Laat ze ook apart van elkaar speelafspraken maken met vriendjes en vriendinnetjes. „Door meer ruimte tussen hen te creëren kunnen ook de onderlinge spanningen afnemen. Leer hen ook om zich tegenover elkaar uit te spreken over hun irritaties. Uit onderzoek blijkt dat tweelingen dit vaak heel moeilijk vinden.” Jenny van Dongen is onderzoeker bij het Nederlands Tweelingen Register van de VU in Amsterdam Coks Feenstra is als ontwikkelingspsycholoog gespecialiseerd in de opvoeding van tweelingen. Ze schreef Tweelingen en school en Het grote tweelingenboek.</p>]]></description>
      <guid>https://nrc.nl/nieuws/2024/09/23/mijn-tweeling-heeft-een-haat-liefdeverhouding-a4866812</guid>
      <pubDate>Mon, 23 Sep 2024 07:12:24 +0000</pubDate>
    </item>
    <item>
      <title><![CDATA[Hoe krijgen we onze 4-jarige  zindelijk?]]></title>
      <description><![CDATA[<p>Moeder: „Onze zoon (4) is nog niet zindelijk. Hij lijkt niet te voelen dat hij moet plassen of poepen. Als ze hem bij de BSO en op school na de maaltijd naar de wc sturen, plast hij meestal wel, maar poept hij niet. Hij poept ’s ochtends vroeg in zijn luier, en op school laat hij het lopen. Mijn partner en ik werken om en om thuis zodat we op school de poepbroeken kunnen verschonen. Het lijkt onze zoon zelf niks te interesseren. Volgens de kinderarts is fysiek alles in orde. Er is geen sprake van obstipatie of angst voor pijnlijk poepen, de ontlasting is eerder dun. Er zijn thuis ook geen stressvolle omstandigheden, wat soms de oorzaak van zindelijkheidsproblemen kan zijn. Onze zoon functioneert verder prima, hij loopt alleen iets achter qua zelfstandigheid op het gebied van kleren en schoenen aantrekken. Hij kan helemaal opgaan in wat hij doet, en urenlang spelen. We zijn al met hem naar een poeppoli geweest, maar de oefeningen die hij daar kreeg, halen vooralsnog niks uit.” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Bregje Vriend en Karin Anthonissen: „Zindelijkheid vraagt om een nauwe samenhang tussen de neurologische, motorische en psychosociale ontwikkeling. Een kind moet kunnen voelen en snappen wat er in het lichaam gebeurt, en daar adequaat op kunnen reageren. „Uw zoon klinkt als een ‘speelkind’, dat interne prikkels dat er plas of poep komt laat overstemmen door wat er om hem heen gebeurt. Het is inderdaad goed om structuur aan te brengen, en hem na de maaltijd naar de wc te sturen. Maar dat is alleen effectief als er genoeg vocht en vezels in zijn lijf zitten om de aandrang te voelen. Als hij slechts een paar slokjes heeft gedronken, komt zo’n wc-bezoek te vroeg. Zorg er voor dat hij per keer een beker van minstens 150 millimeter in een paar minuten leeg drinkt. Ook is het verstandig een diëtist te raadplegen. „Een wc-bezoek vraagt om veel handelingen tegelijk. Zit de traagheid met kleren aan- en uittrekken hem in de weg naar zindelijkheid? Oefen alle handelingen rondom het wc-bezoek: broek uit- en aantrekken, wc-papiertje pakken. Doe dat in rustige, methodische stapjes.” Annemarie Wilkens-Kruiter: „Het lijkt of uw zoon de aandrang dat er poep of plas komt zelf nog niet genoeg waarneemt. Ziet u wel eens ‘ophoudgedrag’ bij hem? Dit zijn manieren om de poep weg te drukken. „U kunt uw zoon door middel van taal bewuster maken van die interne prikkels. Zeg als u tekens van aandrang ziet, of als hij een scheetje laat: ‘Ha, de poepfabriek is op gang gekomen! We gaan even opletten of jij naar de wc moet, ik ben benieuwd!’ Meestal tonen die signalen zich na de maaltijd of bij ontspannen spelen. Laat hem dan zeker vijf minuten op de wc zitten met een zoekplaat, met zijn voetjes op een voetenbankje. Bijvoorbeeld eerst met de luier om, als een veilig omhulseltje. „Beloon uw zoon zodra hij de aandrang herkent, niet pas wanneer het lukt om op de wc te plassen of poepen. „Maak foto’s van de ontlasting zodat de poeppoli kan uitsluiten dat het hier om ‘overloopdiarree’ gaat. Dat is dunne poep die langs vastzittende poep naar buiten komt. „Wees u bewust van de logische stress die dit zindelijkheidstraject voor u meebrengt, uw kind merkt dit ook. Kan uw zoon eens per week een dagje thuis zijn, voor ieders ontspanning?” Bregje Vriend en Karin Anthonissen zijn als bekkenfysiotherapeuten verbonden aan Bekken Expertise Centrum Leiderdorp. Annemarie Wilkens-Kruiter is kinderurotherapeut, co-auteur bij zomaarzindelijk.nl en host van Op de Potcast.</p>]]></description>
      <guid>https://nrc.nl/nieuws/2024/09/16/hoe-krijgen-we-onze-4-jarige-zindelijk-a4865890</guid>
      <pubDate>Mon, 16 Sep 2024 07:12:24 +0000</pubDate>
    </item>
    <item>
      <title><![CDATA[Mijn zoontje (8) straft zichzelf. Gaat dat vanzelf weer over?]]></title>
      <description><![CDATA[<p>Moeder: „Mijn zoontje van 8 heeft sinds een tijdje de neiging zichzelf straf op te leggen. Dit gebeurt wanneer hij vindt dat hij iets niet goed heeft gedaan. Zo slaat hij na een sportwedstrijd snoep af, omdat hij vindt dat hij niet goed genoeg heeft gepresteerd. Ook is hij eens nagebleven met andere kinderen terwijl hij dat niet hoefde, omdat hij vond dat ook hij te brutaal tegen de juf was geweest. Mijn zoontje is een sensitieve jongen die de gevoelens van anderen makkelijk oppikt en daarop reageert. Hij is zeer gevoelig voor kritiek. Ik maak me zorgen over dit ‘straffen’ en weet niet of dit vanzelf weer overgaat of dat ik actie moet ondernemen. Ik probeer met hem in gesprek te gaan en heb hem uitgelegd dat hij zichzelf geen straf hoeft op te leggen, maar hij blijft erbij dat hij vindt dat hij dit verdient.” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Susan Bögels: „Als soort zijn we van nature lui, net als dieren. Willen we iets van ons leven maken, en meedoen aan de maatschappij, dan moeten we leren onszelf te corrigeren als we niet aan bepaalde eisen voldoen. Kinderen internaliseren deze regels van hun ouders en de cultuur waarin ze opgroeien. „Uw zoon is dat nu aan het oefenen. Van heel begaafde kinderen is bekend dat ze streng kunnen zijn voor zichzelf, dus misschien speelt dat mee. Om te voorkomen dat hij hierin doorschiet is het goed steeds ook de andere elementen van zijn persoonlijkheid te benadrukken. Zijn vrije, speelse, luie kant. Dat kan door te instrueren: ‘Nu even genoeg huiswerk gemaakt. We gaan chocomel drinken en een spelletje doen.’ Maar ook door in plaats van het resultaat, het proces te benadrukken. Niet: ‘Wat mooi!’ Maar: ‘Wat werk je aandachtig, ik zie dat je het heel zorgvuldig probeert te doen.’ „Ook kunnen we als ouders het goede voorbeeld geven door ons af te vragen of we zelf te hard werken, of te streng voor onszelf zijn. Of het misschien een tandje minder kan.” Tischa Neve: „Dit is de leeftijd waarop de gewetensontwikkeling sterker wordt. Uw zoon heeft duidelijk een kritisch oog op eigen doen en laten. Zolang het hem niet al te zeer belemmert, kunt u helpen deze eigenschap hanteerbaar te maken. „Probeer zijn gevoel dat hij straf verdient niet meteen weg te nemen, maar eerst te luisteren naar zijn beweegredenen. Kennelijk voelt hij het zo. Stel vragen vanuit nieuwsgierigheid: ‘Wat denk je dan op zo’n moment? Verdwijnt dat ook weer na een tijdje?’ Zo blijft hij met u over deze gevoelens in gesprek, en krijgt hij taal aangereikt om zich te uiten. Als hij hoort: ‘Je hoeft je niet zo te voelen’, vertelt hij het misschien niet meer. „Hoe wordt bij jullie thuis over prestaties en ‘het goed doen’ gesproken? Hoe vertellen jullie over je eigen fouten? Wordt er snel geoordeeld over eigen en andermans handelen? „U zou aan tafel aan elkaar kunnen vragen: ‘Wat hebben jullie vandaag gedaan dat niet zo handig was?’ En dat dan een beetje luchtig en met humor bespreken. En dan ook de vraag stellen: ‘Wat hebben jullie vandaag gedaan waar jullie tevreden over waren?’ Zo leert uw zoon dat het heel normaal is om niet perfect te zijn. Ook gaat hij zo kijken naar wat wél goed ging. Dat kan zijn strenge blik verzachten.” Susan Bögels is hoogleraar family mental health &amp; mindfulness aan de Universiteit van Amsterdam. Tischa Neve is psycholoog en opvoedkundige. Ze is mede-auteur van Emotieklets, samen wegwijs in de wereld van emoties, en organiseert webinars.</p>]]></description>
      <guid>https://nrc.nl/nieuws/2024/09/09/mijn-zoontje-8-straft-zichzelf-gaat-dat-vanzelf-weer-over-a4865030</guid>
      <pubDate>Mon, 9 Sep 2024 07:12:25 +0000</pubDate>
    </item>
  </channel>
</rss>
