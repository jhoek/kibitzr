<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[‘Is een extra tussenjaar voor mijn zoon verstandig?’]]></title>
      <description><![CDATA[<p>Moeder: „Mijn zoon heeft dit jaar zijn havodiploma gehaald. Hij is 17 en weet niet wat hij wil gaan doen. Een tussenjaar in het buitenland bood uitkomst. Na ruim een halfjaar geeft hij aan eigenlijk nog niet terug te willen komen. Hij heeft geen zin om een vervolgstudie te gaan doen, en overweegt een extra tussenjaar. Ik ben bang dat dit betekent dat hij helemaal niet meer aan een studie gaat beginnen. Moet ik het laten gaan en wachten tot hij tot inkeer komt? Of zeggen dat hij een studie moet gaan kiezen?” Leo Molenaar: „Het hangt er vanaf wat uw zoon in het buitenland aan het doen is. Er zijn jongeren die gebaat zijn bij een dubbel tussenjaar. Is hij iets aan het leren waar hij de rest van zijn leven iets aan heeft? Of ligt hij alleen maar op het strand? „Als hij zin heeft om te luieren op Bali, laat hem dat dan zelf betalen. Ook dat is belangrijk voor zijn ontwikkeling. Dat ligt weer anders als hij bijvoorbeeld heel verlegen is, en zich door reizen sociaal leert ontwikkelen. Of als hij zich doelbewust aan het oriënteren is op de wereldproblemen die hij onderweg tegenkomt. „Zou de behoefte aan een tweede tussenjaar te maken kunnen hebben met het uitstellen van de studiekeuze? Veel jongeren zijn bang om de verkeerde keuze te maken. Ze denken dat hun studiekeuze bepalend is voor de rest van hun leven. De meeste afgestudeerden gaan uiteindelijk een andere richting op. Dat inzicht kan hem helpen om de keuze in perspectief te plaatsen, en zo de druk er af te halen. Het gaat er alleen maar om dat hij iets kiest waar hij op dit moment met plezier aan begint. „U kunt uw zoon helpen door met hem te praten over zijn plannen. Laat hem vooraf bedenken wat hij met dit tweede tussenjaar wil doen, waarbij hij bijvoorbeeld ook rekening kan houden met open dagen van opleidingen.” Hermien Miltenburg: „Help uw zoon om rustig na te denken over dit nieuwe tussenjaar. Het is heel belangrijk dat u erop aandringt dat hij wel iets doet. Je moet dingen ondernemen om te ontdekken wie je bent. Wil hij werken, vrijwilligerswerk doen, stage lopen bij iemand in uw netwerk? „De verboden vraag is: ‘Wat wil je later worden?’ Dat kunnen jongeren echt niet overzien, en zeker geen jongens van 17. Ze hebben geen idee welke mogelijkheden er zijn. Vraag ze om op te schrijven hoeveel beroepen er zijn, en ze noemen er vijftien. „De vraag: ‘Wat wil je over vijf jaar doen?’ is al te groot. Veel volwassenen vinden die vraag al moeilijk, laat staan iemand van 17. Vraag: ‘Wat geeft jou nú vreugde?’ ‘Waar krijg je complimenten over?’ ‘Wat geeft jou een goed gevoel?’ Luister aandachtig naar de antwoorden, vat ze samen, vraag door: ‘Waarom vind je dat zo leuk?’ Dan komt er echt wel een aandachtsgebied uit, bijvoorbeeld iets in de sector sociale verhoudingen, economie, gezondheid. Hij hoeft het niet heel precies te weten. Het begin van veel studies lijkt behoorlijk op elkaar. Begin ergens. Als hij iets heel leuk vindt, komt het wel goed. „Een tijdje rondhangen is geen probleem, zolang er maar perspectief is op een studie of iets anders zinvols in de toekomst. Niets is zo erg als doelloos hangen. De geldkraan dichtdraaien is een machtig middel om een jongere uit eventuele lamlendigheid te bevrijden.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/01/06/is-een-extra-tussenjaar-voor-mijn-zoon-verstandig-a4878614</guid>
      <pubDate>Mon, 6 Jan 2025 07:12:21 +0000</pubDate>
    </item>
    <item>
      <title><![CDATA[Wanneer is de opvoeding goed genoeg?]]></title>
      <description><![CDATA[<p>Moeder: „Wanneer mag je er als ouders op vertrouwen dat de opvoeding goed gaat? Ik heb twee zoons van 10 en 13. Het zijn sportieve kinderen, snelle leerlingen, ze hebben vrienden. Toch vraag ik me vaak af of ik het wel goed doe als ouder. Bijvoorbeeld in het geval van gamen. We zijn niet heel strikt, maar geven wel grenzen aan. Ik vraag me dan af: lever ik geen langdurige gameverslaafde jongeren af straks? Of als de oudste een avondje met vrienden op stap wil. Mijn man en ik bespreken dat dan, maar ik twijfel dan toch vaak of we de juiste beslissing nemen. Wat meespeelt is dat ik als pedagoog zelf goed weet dat beslissingen van ouders voor kinderen negatief kunnen uitpakken. Als ze iets gaan doen, denk ik heel vaak: ‘Als er maar niks gebeurt’. De kinderen zeggen weleens: ‘Jij bent echt bezorgd om alles, mam!’ Hoe krijg ik daar wat meer rust in?” Bas Levering: „Met die relatie tussen u en uw zoons zit het wel goed. De verzuchting ‘Je bent echt bezorgd om alles, mam’, spreekt boekdelen. Ze hebben duidelijk begrip voor u in uw rol als opvoeder, ze zien dat het lastig kan zijn, en ze waarderen de betrokkenheid. Maar u moet het niet overdrijven. „Bezorgdheid is het lot van de opvoeder. Er is geen makkelijk antwoord op de vraag of je een opvoeding goed doet. In de opvoeding bestaan geen garanties op succes. Er spelen factoren mee waarop ouders geen invloed hebben, een psychische ziekte bijvoorbeeld. Bovendien maken kinderen zelf wel uit of ze de opvoeding geslaagd vinden. Hun opvattingen daarover kunnen bovendien per levensfase verschillen. „Nu komen de lastige tienerjaren er aan, waarin u ook nog eens niet kunt vertrouwen op wat uw kinderen van u vragen. Als u ze tijdens hun middelbare schooltijd hun gang laat gaan, en met rust laat, kunt u later het verwijt krijgen dat u ze onvoldoende achter de broek hebt gezeten. „U weet als pedagoog welke opvoedkundige handelingen schadelijk zijn voor kinderen. Die kunt u alvast vermijden. Probeer uw zoons niet met overbezorgdheid te belasten. Online schuilen er allerlei reële gevaren waarop ouders tegenwoordig minder zicht hebben. U bent afhankelijk van uw kinderen. Zij moeten u daarover wíllen informeren. „Mocht u onzeker zijn over beslissingen, neem dan ook eens contact op met de ouders van vriendjes.” Stijn Sieckelinck: „Het vraagt tegenwoordig van ouders een inspanning om zich te kunnen ontspannen. De eisen aan de opvoeding van kinderen zijn opgeschroefd, ‘Parental anxiety’, angst door ouderschap, wordt door de medische sector als nieuwe aandoening erkend. „De dieperliggende oorzaak is onzekerheid. We hebben nooit zekerheid over de uitkomst van onze daden. Maar we worden als individu verantwoordelijk gehouden voor het succes van onze kinderen. Terwijl lang niet alles te controleren valt, zoals of onze kinderen het slachtoffer worden van verslavingen of uitgaansgeweld. „Daarom kan het helpen om uw eigen rol in deze leeftijdsfase van uw kinderen minder belangrijk te maken. Er zijn ook andere volwassenen in het leven van uw kinderen die hen beschermen en meeopvoeden, zoals onderwijzers, sportleraren, ouders van vriendjes. „Probeer om u ook met andere zaken bezig te houden dan ouderschap. Daarmee komt u wat los van uw professionele rol als pedagoog, en hangt uw eigenwaarde minder af van het welzijn van uw kinderen. Kies bij voorkeur sportieve of creatieve activiteiten waarbij u uit uw comfortzone komt en risico of avontuur toelaat.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/12/23/wanneer-is-de-opvoeding-goed-genoeg-a4877638</guid>
      <pubDate>Mon, 23 Dec 2024 07:12:22 +0000</pubDate>
    </item>
    <item>
      <title><![CDATA[Hoe leer ik mijn kinderen  gezond genieten?]]></title>
      <description><![CDATA[<p>Moeder: „Toen ik opgroeide was alcohol drinken heel normaal. Dagelijks werd er thuis een biertje of wijntje genuttigd. Ik realiseerde mij pas later dat dit problematisch is. Mijn broer heeft in een afkickkliniek gezeten voor alcohol en wiet. Ik drink nu zelf niet omdat ik zwanger ben, maar normaliter staat er bij mij en mijn vriend regelmatig een drankje op tafel, ook doordeweeks. Ik wil dat mijn kinderen later gezond kunnen genieten. Wat betekent dit voor ons eigen gedrag? Hoe jong pikken kinderen de associatie op tussen ontspanning, gezelligheid, iets te vieren en alcohol? Krijgen ze dat ook op deze leeftijd al mee? Moeten we nu al een harde lijn trekken en helemaal niet drinken in hun bijzijn? Hoe zorgen we ervoor dat ze gezonde grenzen kunnen handhaven als ze ouder worden, ook als de wereld om hen heen die niet heeft?” Marielle Balledux: „Ik hoor u vragen: mogen we nog even doorgaan zo, of is dat schadelijk voor onze kinderen? Het is mooi dat u zich bewust bent van de mogelijke invloed van uw gedrag, maar het begint ermee te besluiten wat jullie gezond drankgebruik voor jullie zelf vinden. Richtlijnen voor alcoholgebruik zijn te vinden op de website van het Trimbos-instituut. Praat hier ook over met bevriende ouders. Hoe doen zij dat? „Het zou goed zijn als ouders en maatschappij de associatie tussen ‘feest’ en ongezond eten en drinken verminderen. Op de kinderopvang wordt doorgaans gezond gegeten, maar als er feest is, staan er opeens taart, limonade en worstenbroodjes. Thuis kunt u voorzichtiger zijn met de link tussen gezelligheid, ontspanning en alcohol. Dat is niet gemakkelijk, dat gaat even tijd vergen. Waarbij het ook weer belangrijk is niet te dwangmatig te worden. „Wees thuis niet te moralistisch over mensen die het anders aanpakken. Uw kinderen moeten weten dat als ze een keer de fout ingaan, ze altijd bij u terechtkunnen. Als u over anderen te veroordelend bent, zullen ze minder makkelijk bij u aankloppen. „Waar het uiteindelijk om gaat is voorleven dat u voor uzelf gezonde keuzes wilt maken.” Ina Koning: „Kinderen pikken de alcoholgewoontes van hun ouders jong op. Als ze vier zijn, weten ze bij welke situaties alcohol ‘hoort’. Vanaf een jaar of zes, zeven kunnen ze de drankjes benoemen. „Toch weten we dat gematigd alcoholgebruik van ouders geen invloed heeft op wat jongeren drinken, wanneer ze dat gaan doen en de hoeveelheid ervan. Dagelijks een glas bij het eten heeft geen relatie met alcoholmisbruik bij jongeren. Wat nog niet wil zeggen dat het gezond is voor uzelf. Er is een duidelijk verband tussen alcohol en kanker. „Extreem alcoholgebruik thuis heeft wel invloed op wanneer en hoeveel jongeren gaan drinken. Dan hebben we het over zo’n 21 consumpties per week. Maar dan nog is het afhankelijk van het kind zelf. Genetische gevoeligheid speelt een rol. We weten dat duidelijke regels, en geen alcohol voor het achttiende jaar een beschermende invloed hebben. „Praat met uw partner over hoe jullie zelf gezond oud willen worden, en welk voorbeeld jullie hierin willen zijn. Mocht uw partner daar anders in staan, laat dan weten dat u zijn gezondheid ook belangrijk vindt, en vraag in ieder geval om niet overvloedig in het bijzijn van de kinderen te drinken. Probeer om het niet tot spanningen tussen jullie te laten leiden, ook dat pikken kinderen op.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/12/16/hoe-leer-ik-mijn-kinderen-gezond-genieten-a4876846</guid>
      <pubDate>Mon, 16 Dec 2024 07:12:22 +0000</pubDate>
    </item>
    <item>
      <title><![CDATA[Hoe herken ik signalen van  seksueel misbruik?]]></title>
      <description><![CDATA[<p>Moeder: „Seksueel overschrijdend gedrag kan overal plaatsvinden. Op de bso, op de sportclub. Maar ook tijdens logeerpartijtjes door oudere zussen of broers van een vriendje of vriendinnetje, of door de vrienden van oudere zussen en broers. Kinderen kunnen er ook via social media mee te maken krijgen; dat hun gevraagd wordt seksuele handelingen voor de camera te verrichten bijvoorbeeld. Porno toegestuurd krijgen op deze leeftijd beschouw ik ook als seksueel overschrijdend gedrag. Of als er beeldmateriaal in een groepsapp wordt rondgestuurd waarop ze zich net aan het omkleden zijn. Ik heb een dochter van 8 en een zoon van 11. Hoe herken ik bij mijn kinderen dat ze te maken hebben gehad met seksueel overschrijdend gedrag? Ik heb zelf als kind vervelende dingen meegemaakt. Op welke signalen moet ik letten?” Yuri Ohlrichs: „Een afvinklijstje met signalen heeft helaas weinig zin. Iedereen reageert op een eigen manier op grensoverschrijdend gedrag of misbruik. Soms is er aan kinderen die zoiets overkomt, jarenlang niks te zien. „Wat ouders kunnen doen, is preventief te werk gaan. Kijk wat het protocol is op kinderdagverblijf en bso. Hoe is de screening van personeel? Wat is het beleid wat betreft het aantal leiders dat voor de groep staat? Is er bij verschonen en wc-bezoek altijd meer dan één personeelslid aanwezig? Heeft de sportclub als beleid dat een coach nooit alleen met kinderen in een kleedkamer mag zijn? „Check ook het protocol op de scholen van uw kinderen. Informeer of de school lessen seksuele voorlichting biedt waar kinderen zich veilig voelen om iets te delen. „U kunt met uw kinderen over dit onderwerp praten met behulp van speciale jeugdliteratuur, zoals Charlie, een boek over aanraken en aanzitten. „Vertel uw kinderen dat ze u altijd in vertrouwen kunnen nemen, en dat jullie dan eerst sámen naar een oplossing op zoek gaan. Kinderen vertellen soms iets niet uit loyaliteit tegenover de dader, of uit angst voor repercussies.” Belle Barbe: „Het begint ermee te erkennen dat uw eigen nare ervaringen uw beeld hebben gekleurd. We noemen dat intergenerationeel trauma: de trauma’s die ouders onbewust en vaak ongewild doorgeven aan kinderen. Het is goed om te onderzoeken in hoeverre uw eigen verleden uw bezorgdheid kleurt. „Er is helaas geen specifieke signalenlijst voor seksueel misbruik of seksueel overschrijdend gedrag. Een specifiek signaal betekent dat het niets anders kan betekenen dan seksueel misbruik. Dan hebben we het alleen over een soa of een zwangerschap. Andere signalen, zoals weer in bed plassen, of teruggetrokken zijn, kunnen ook door iets anders ontstaan. „Het meest zinvolle is thuis een veilig ‘klimaat’ ontwikkelen waarin uw kinderen zich durven uitspreken. Dat betekent dat seksualiteit een normaal gespreksonderwerp is, waar ook vrolijk over kan worden gesproken. Dat er leeftijdspecifieke boeken over dit onderwerp op hun slaapkamers staan. „Wat u nog meer kunt doen is vertellen dat er een verschil is tussen leuke en nare geheimen. Over de eerste hoef je niks te zeggen. Met de andere ga je naar een volwassene die je kunt vertrouwen. Aangezien 85 procent van het misbruik zich in de eigen kring afspeelt, zou dat ook een volwassene buiten de familie kunnen zijn. „Mocht u vermoedens hebben, stel neutrale vragen: wat is er gebeurd, en hoe vond jij dat? En geen suggestieve: heeft iemand iets bij jou gedaan wat je niet fijn vond? Zoek hulp bij een plaatselijke afdeling van het Centrum Seksueel Geweld.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/12/09/hoe-herken-ik-signalen-van-seksueel-misbruik-a4876048</guid>
      <pubDate>Mon, 9 Dec 2024 07:12:23 +0000</pubDate>
    </item>
    <item>
      <title><![CDATA[Mijn oudste zoon doet onaardig tegen mijn jongste]]></title>
      <description><![CDATA[<p>Moeder: „Mijn zoons (10 en 13) zijn sociaal tegenover anderen, maar gunnen elkaar niks. Het komt meer bij de oudste vandaan. Toen ze klein waren, vond hij de jongste schattig, maar dat veranderde toen die meer zijn plek ging innemen. De oudste zegt dingen als: ‘Dat kan jij helemaal niet, ‘Nu gaat-ie weer huilen hoor!, ‘Wat doet hij weer kinderachtig.’ De jongste vindt het erg dat de oudste het nooit voor hem opneemt. Als hij bij het spelen met zijn vriendjes ruzie krijgt, kiest de oudste voor de tegenpartij. De oudste reageert laconiek als mijn man en ik hem vragen hoe hij dit zelf zou vinden. Hij zegt dan: ‘Hij deed ook stom,’ of ‘Hij begon’. Hij maakt de jongste in gezelschap ook belachelijk. De jongste is gevoeliger en voelt zich afgewezen. Hij reageert daar weer op door zijn broer niks te gunnen. Hoe ga ik hiermee om?” Sheila van Berkel: „Het is normaal dat er enige rivaliteit of competitie is tussen kinderen in een gezin. Die conflicten nemen in de puberteit vaak toe. Maar hier lijkt het patroon hardnekkiger, en lijkt het wat meer vanuit de oudste te komen. „Er is een onderscheid tussen constructieve en destructieve conflicten. De eerste worden uiteindelijk min of meer naar ieders tevredenheid opgelost. Er ontstaat meer begrip voor elkaar. De tweede beschadigen de relatie. We weten dat kinderen die te maken hebben met pestgedrag van broers en/of zussen, gevoelens van angst en depressie kunnen ontwikkelen. „Goed om op onderzoek te gaan. Wat gebeurt hier nou precies, hoe reageren de jongens op elkaar en op welke momenten? Is het een kwestie van verschillende karakters, op een tijdstip dat ze hongerig en moe zijn? Laat ze dan elkaar wat ontwijken. Zoek naar momenten waarop het wel goed gaat en probeer deze te stimuleren. „Overleg met vader wat jullie echt niet accepteren, en bespreek dat gezamenlijk met de jongens. Het leeftijdsverschil kan ook maken dat ze andere dingen leuk vinden of gedrag van de ander irritant vinden. Dit kan met de jongens besproken worden om ze meer begrip voor elkaar te laten krijgen.” Marleen Overgaag: „Bespreek met vader welk gedrag jullie echt onacceptabel vinden. Bijvoorbeeld dat de oudste de jongste belachelijk maakt. Of dingen zegt als: ‘Nu gaat-ie weer huilen.’ „Vertel dat samen met vader aan uw oudste. Vraag hem: ‘Je hebt je broertje gekwetst, hoe ga je dat goedmaken?’ Laat het hem zelf bedenken, dan komt het van binnenuit en is het niet opgelegd. Kom er de dag daarna op terug als hij er niets mee gedaan heeft. En de dag erna opnieuw. Dit is een kwestie van lange adem. „Mocht het inderdaad steeds opnieuw gebeuren, zeg dan tegen uw oudste: ‘Wij verwachten een oplossing van jou. Wat zijn jouw ideeën?’ Blijf zelf stil, laat uw zoon nadenken. „Blijf standvastig, en houd geduld. Kinderen zijn niet gewend zelf de verantwoordelijkheid te krijgen voor het oplossen van conflicten, dat heeft tijd nodig. Bespreek ook met uw jongste wat hij kan doen op dat soort momenten. „Investeer uitbundig in de gezelligheid in uw gezin. Bijvoorbeeld samen naar een sportwedstrijd, op zondagavond pizza-avond, samen bespreken wat leuk was aan het weekend. Creëer ook positieve momenten tussen de jongens samen: bijvoorbeeld: ik heb wat lekkers voor jullie gehaald, ga even naar een film kijken samen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/12/03/mijn-oudste-zoon-doet-onaardig-tegen-mijn-jongste-a4875174</guid>
      <pubDate>Tue, 3 Dec 2024 07:12:23 +0000</pubDate>
    </item>
    <item>
      <title><![CDATA[Mijn dochter eet ongezond  bij haar vader]]></title>
      <description><![CDATA[<p>Moeder: „Ik heb een dochter van 10. Haar vader en ik zijn gescheiden, en zij is om de week bij mij. Ik ben heel sportief, en vind gezond eten belangrijk. Ik wil graag dat mijn dochter gezond is en goede eetgewoonten aanleert. Haar vader is juist niet sportief en eet vrij ongezond, en mijn dochter dus ook als ze bij hem is. Ik heb hem daar al meerdere keren op aangesproken, maar ik merk aan allerlei dingen dat ze bij hem nog steeds te vet en te veel suiker eet. Qua gewicht is ze oké, maar ik ben bang dat ze later problemen krijgt met deze slechte gewoontes. Haar vader zal zijn leefpatroon waarschijnlijk niet veranderen, dus ik probeer mijn dochter wijzer te maken over gezond eten. Bijvoorbeeld door haar te leren veel groente en fruit te eten, na school gezonde snacks te kiezen, en kleinere porties te nemen. Kan ik van haar verwachten, dat ze ‘nee’ zegt tegen verleidingen die haar vader aanbiedt?” Minke Eilander: „U geeft uw dochter uitleg over gezonde voeding, blijf dat doen en betrek haar bijvoorbeeld bij het koken. Het is niet erg als een kind twee visies op eten en gezondheid meekrijgt. Als ze de helft van de tijd uw gezonde leefstijl meekrijgt, is dat een heel mooie basis. „Zorg ervoor dat u niet gaat overcompenseren voor het eetpatroon bij haar vader. Ook bij u zou uw dochter af en toe een ijsje, snoep of chips moeten kunnen eten of een glas limonade drinken. Anders gaat er te veel spanning ontstaan op iets wat gewoon ook praktisch en leuk kan zijn. „Benadruk in uw voorlichting over gezond leven ‘gezondheid’, en vermijd ‘gewicht’. De kans is dat er anders een moeilijke relatie tussen voeding en lichaamsbeeld ontstaat. „Het gaat allemaal om balans. Voeding is gewoon onderdeel van goed voor je lijf zorgen: je doucht, je slaapt, je beweegt, en je eet voldoende en gevarieerd. „‘Nee’ zeggen tegen wat haar vader haar aanbiedt kunt u niet van uw dochter verwachten. Zo komt ze in een spagaat terecht. Blijf zelf het goede voorbeeld geven, en de juiste uitleg, zonder negatief over haar vader te praten, of zijn visie onderuit te halen.” Mariska Klein Velderman: „Onderzoek laat zien dat een goede band met beide ouders bijdraagt aan het welzijn van kinderen. Ze kunnen goed onderscheid maken tussen verschillende gewoonten en regels in hun verschillende huizen. Een lief en veilig thuis is voor hun gezondheid het allerbelangrijkst. „Kinderen zijn loyaal aan beide ouders. Wat ze dan ook moeilijk vinden is om boodschapper te zijn van de een naar de ander, of als een van de ouders negatief over de ander praat. Dus blijf uw gezonde leefstijl aanbieden en voorleven zonder oordeel over hoe haar vader dat doet. „Veel ouders denken verschillend over gezond leven, ook (co-)ouders in stabiele relaties. Waar het om gaat is positieve communicatie, gericht op oplossingen. Als u zich echt zorgen begint te maken, ga dan op positieve wijze het gesprek met haar vader aan, zonder uw dochter erbij. En praat vanuit de ‘ik-boodschap’: u benoemt wat u ziet, wat uw zorg daarbij is, en waarover u hoopt met hem af te stemmen, zonder in verwijten te vervallen. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/11/25/mijn-dochter-eet-ongezond-bij-haar-vader-a4874364</guid>
      <pubDate>Mon, 25 Nov 2024 07:12:24 +0000</pubDate>
    </item>
    <item>
      <title><![CDATA[Mijn dochter is zó perfectionistisch]]></title>
      <description><![CDATA[<p>Moeder: „Hoe zorg ik dat mijn dochter (11) minder perfectionistisch wordt? Zodra er iets van haar verwacht wordt, op school, in vriendschap of in sport, raakt ze gespannen. Ze heeft veel stress als ze toetsen of een presentatie heeft. Als ze thuis komt is ze boos en gefrustreerd, ook als die toetsen prima gaan. Ze heeft als schooladvies vmbo-kader, en is dyslectisch. Met vriendinnen moet het allemaal op haar manier, maar ze wil ook graag aardig gevonden worden. Ze heeft een oudere broer met autisme, die op school hoog kan scoren als hij wil. Ik ben zelf perfectionistisch, en heb dat bewust niet willen meegeven in de opvoeding. Mede daardoor leggen haar vader en ik geen nadruk op cijfers, en benadrukken juist ontspanning en plezier. Ik zou haar zo gunnen meer relaxed te zijn.” Marga Akkerman: „De eisen van de maatschappij kunnen voor uw dochter erg hoog zijn, vergeleken bij veel klasgenoten. Haar capaciteiten op het gebied van denken en waarnemen kunnen problemen geven bij het snel kunnen begrijpen van sociale situaties. Vooruit kunnen kijken naar wat er komen gaat is lastig. „Ook op school zit het haar niet mee, door de dyslexie. Een presentatie voorbereiden en uitvoeren is dan bijzonder knap. Flinke stress hebben voor een toets is vanzelfsprekend als je niet kunt overzien wat je te wachten staat. „Uw kijk op de prestaties van haar broer, die hoog scoort als hij wil, zou zij ook op zichzelf kunnen toepassen: ‘als ik maar heel erg mijn best doe, haal ik hoge cijfers.’ Haar frustraties en boosheid zouden tekenen kunnen zijn van grote vermoeidheid na haar inspanningen. „Praat met uw dochter. U denkt dat zij ongelooflijk haar best doet om een leuk en goed kind te zijn. Klopt dat? En wat vindt zij er zelf van, dat zij zo enorm haar best doet? Denkt ze misschien dat dit moet van haar ouders? Voelt zij zich misschien minderwaardig dat ze niet naar de havo gaat? Vraag of en wanneer ze steun van u zou willen hebben. „Het zou kunnen dat haar stress op de middelbare school minder wordt. Dan leert ze tussen kinderen van haar niveau, en krijgt ze onderwijs dat is afgestemd op haar capaciteiten. Ze hoeft dan veel minder te lezen, en zal meer gaan leren in de praktijk.” Tamara Luijer: „Gezien het schooladvies en haar dyslexie zou sprake kunnen zijn van cognitieve overvraging. Maar omdat ze op veel meer terreinen dan school druk ervaart, is het goed mogelijk dat er daarnaast sprake is van perfectionisme. Onderzoeken tonen aan dat kinderen van ouders die perfectionistisch zijn, vaak zelf ook perfectionistische trekken vertonen. „We hebben het in de wetenschap over ‘sociaal voorgeschreven perfectionisme’ en ‘zelf-georiënteerd perfectionisme’. Het eerste komt voort uit de druk van de omgeving om iets heel goed te doen. U bent zich er al heel mooi bewust van dat u, zelf perfectionist, de lat voor uw dochter niet te hoog moet leggen. Uw perfectionisme kan echter ook indirect tot uiting komen in hoe u over uw eigen prestaties praat en handelt. Maar de druk kan ook zelfopgelegd zijn. „Perfectionisme gaat vaak samen met een laag zelfbeeld, piekergedrag en stress. Uw dochter zou baat kunnen hebben bij zelfcompassie-oefeningen, zoals het samen met u bijhouden van een ‘positief dagboek’, een gesprekje over wat fijn was die dag. Kijk ook eens naar manieren om het piekeren te verminderen, en te leren omgaan met stress.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/11/19/mijn-dochter-is-zo-perfectionistisch-a4873602</guid>
      <pubDate>Tue, 19 Nov 2024 07:12:24 +0000</pubDate>
    </item>
    <item>
      <title><![CDATA[Moet ik mijn kinderen vertellen  over opa’s euthanasie?]]></title>
      <description><![CDATA[<p>Vader: „Mijn vader zal binnen een paar maanden overlijden als gevolg van euthanasie. Dit is uiteraard zijn eigen wens; hij lijdt al enige jaren aan de ziekte van Alzheimer en wil niet in een verpleeghuis eindigen. Mijn zoon (8) heeft een goede, maar niet hele hechte band met zijn grootvader. Hij is daar wel regelmatig omdat hij wél een hechte band met mijn moeder heeft. Hij weet dat zijn opa ziek is en ook dat hij waarschijnlijk niet lang meer zal leven omdat ik dat al met hem besproken heb. Enerzijds wil ik het bij deze informatie laten en hem pas na het overlijden daarvan op de hoogte brengen, anderzijds denk ik dat ik hem (en ook mijn vader) de kans op een echt afscheid ontneem. Ook wil ik de waarheid niet voor hem achterhouden. Ik kan niet goed voorspellen hoe mijn zoon met de mogelijkheid van een zelfgekozen dood zal omgaan omdat hij soms angstig is, ook in relatie tot het thema ‘dood’. Hoe kan ik hem het beste voorbereiden op deze gebeurtenis?” Ruth Van der Hallen: „Wees open over het naderende afscheid. Vertel uw zoon dat opa waarschijnlijk ergens in de komende weken zal overlijden. Geef hem en uw vader de kans om afscheid van elkaar te nemen. Als u dit voorafgaand aan de dag van de euthanasie organiseert, is het afscheid vaak minder beladen en kunt u uw aandacht op uw zoon richten. „Een tekening maken voor opa, iets bouwen met lego, of samen iets doen wat ze graag samen deden, kan een mooi afscheidsritueel zijn. Voor veel kinderen is de dood niet per se iets zwaars; hoe de omgeving ermee omgaat, zet vaak de toon. „U hoeft niet meer over de euthanasie te delen dan waar uw zoon zelf naar vraagt. Wees alert op vragen die later kunnen komen. „Soms zijn kinderen aanwezig bij de euthanasie van een grootouder. Voor de aanwezigen kan dit een welkome afleiding zijn: het is troostend om op zo’n moment jong leven om je heen te hebben. Gezien de angst van uw zoon rondom de dood is voorzichtigheid geboden.” Miep Burger: „Wees eerlijk. Juist als kinderen te weing informatie krijgen, kan angst ontstaan. Vertel dat sommige mensen ziek zijn in het lichaam en andere in het hoofd, zoals mensen met alzheimer. Dat het bij opa steeds erger wordt, dat de dokters er alles aan gedaan hebben, maar dat opa niet meer beter wordt. Dat de dokter na zorgvuldig overleg met opa een medicijn gaat geven waardoor zijn hart stopt. Geen ‘drankje’ of ‘spuitje’, dan kan een kind angstig worden voor drinken en prikken. „Het zou jammer zijn om uw zoon en vader een afscheid te onthouden. Plan dit moment van tevoren in overleg met opa en oma. Dan kan de focus op uw zoon liggen. Bereid het afscheid met uw zoon voor: wat kan hij meenemen, wat kan hij tegen opa zeggen? Benoem dat het spannend is, en dat huilen heel normaal is. „Als het om de euthanasie gaat bij een ouder van kinderen, willen deze ze er vaak graag bij hebben. Bij grootouders hangt dat van veel factoren af: de band met het kleinkind, de wens van kind en grootouders, hoe emotioneel vader of moeder zelf is. Of één van de ouders erbij aanwezig is, die vooral voor het kind kan zorgen op dat moment. „Blijf regelmatig bij uw zoon checken of hij alles begrepen heeft, en hoe het met hem gaat.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/11/11/moet-ik-mijn-kinderen-vertellen-over-opas-euthanasie-a4872663</guid>
      <pubDate>Mon, 11 Nov 2024 07:12:24 +0000</pubDate>
    </item>
    <item>
      <title><![CDATA[Ik zit klem tussen beide kinderen]]></title>
      <description><![CDATA[<p>Moeder: „Ik ben alleenstaand ouder van een dochter van 22 en een zoon van 18. Vader woont in een ver buitenland, er is sporadisch contact. Mijn dochter verwijt mij dat ik meer rekening houd met haar broer dan met haar. Ze vindt dat ik me te veel met hem bemoei. Het klopt dat ik extra meekijk of hij niet uit de bocht vliegt, omdat hij ADHD heeft. Soms scheldt ze haar broer uit: ‘Je bent echt een klein kind’ – dat soort uitspraken. De jongste vindt op zijn beurt dat ik in de conflicten met zijn zus te weinig voor hem opkom. Ik ben nooit met de kinderen het gesprek hierover aangegaan, bang om te horen dat ik het misschien allemaal verkeerd heb gedaan. Het gaat met beide kinderen goed, en we hebben een goede relatie. Ze zijn uit huis, de oudste werkt, de jongste studeert en is alleen in het weekend thuis. Maar zodra we met z’n drieën zijn, is deze dynamiek er weer. Ik voel me klem zitten en weet niet hoe te handelen.” Naam is bij de redactie bekend. Deze rubriek is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Liesbeth Groenhuijsen: „Dat u er in uw eentje voor gezorgd heeft dat uw kinderen goed toegerust aan het leven zijn begonnen, is een niet geringe prestatie. Daar kunt u zelfvertrouwen uit putten. En natuurlijk gaat niet alles in een opvoeding goed, zeker als u die alleen heeft moeten doen. Geen enkele ouder doet het perfect. Gelukkig maar, want kinderen kunnen ook leren van het gemodder dat ze gadeslaan. „Er zijn fases in het leven waarin kinderen het nodig hebben om te zeggen dat hun ouders het verkeerd hebben gedaan. Dat gebeurt meestal als ze in een onzekere periode zitten. Ze moeten zoveel, voelen zich nog slecht opgewassen tegen het dragen van eigen verantwoordelijkheid. En dan is ‘de opvoeding’ een handige, tijdelijke reden voor hun falen en hun onzekerheid. Wat niet lukt moet wel door moeder komen! Geen fijne rol. „Maar uw kinderen zijn volwassen, en u kunt ze vragen om die kinderlijke ruzies te staken. Ga in op het feit dat u nu eenmaal twee heel verschillende kinderen heeft, met twee heel verschillende opvoedvragen. En dat uw dochter zich niet goed ontwikkeld zou hebben met de aanpak die uw zoon nodig had, en omgekeerd. Dat valt toch gewoon uit te leggen?” Tischa Neve: „Gebeurt dat elkaar in de haren vliegen echt de hele tijd, of zijn er ook gezellige momenten? Ik snap dat u het ’t liefst fijn wil hebben als uw kinderen er zijn, maar het blijven natuurlijk wel broer en zus. „Het is een gemiste kans om niet met uw kinderen te bespreken wat er aan de hand is. Ze hebben de leeftijd waarop dat prima kan. Doe dat met de kinderen afzonderlijk, op een relaxed moment. Zeg dat u het jammer vindt hoe het gaat nu, vraag wat er speelt op zo’n moment, en hoe jullie het gezelliger kunnen maken met z’n drietjes. Probeer niet meteen te schrikken van wat ze zeggen, maar gewoon te luisteren. „Mocht dat te spannend zijn, is het interessant om te kijken waarom. Waarom zou een dergelijk gesprek informatie opleveren waar u niet blij mee bent? Ga bij uzelf te rade, of zoek iemand die u kent, of een professional, met wie u kunt ontdekken: waar zit die angst, waar is die op gebaseerd? Er kunnen natuurlijk ook echt dingen zijn waarvan u denkt: dat heb ik niet handig gedaan. Alleenstaand ouderschap is a hell of a job. Ook dat kunt u op een dag aan uw kinderen uitleggen.” Tischa Neve is psycholoog en opvoedkundige. Ze organiseert webinars over opvoeden. Liesbeth Groenhuijsen is klinisch pedagoog.</p>]]></description>
      <guid>https://nrc.nl/nieuws/2024/11/04/ik-zit-klem-tussen-beide-kinderen-a4871744</guid>
      <pubDate>Mon, 4 Nov 2024 07:12:25 +0000</pubDate>
    </item>
    <item>
      <title><![CDATA[Hoe praat ik met mijn kinderen  over Israël-Palestina?]]></title>
      <description><![CDATA[<p>Moeder: „Ik merk dat ik het heel moeilijk vind om met mijn kinderen (17 en 22) over het conflict in het Midden-Oosten te praten. Zij beschuldigen Israël van kolonialisme en genocide, en alles wat ik daar tegenin breng is ‘fascistisch’. Zoonlief noemt de terroristen ‘vrijheidsstrijders’. We hebben het er nu maar niet meer over, maar eigenlijk vind ik dat jammer.” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Hessel Nieuwelink: „Veel jongeren zijn emotioneel betrokken bij dit conflict, ook omdat ze via social media ‘meekijken’ met de verschrikkingen die in Gaza plaatsvinden. Dan kun je als volwassene wel zeggen: ‘Wat er in Jemen of Syrië gebeurt is nog veel erger,’ of: ‘Maar Hamas…’ maar dat neemt het verdriet, de woede en de machteloosheid die ze ervaren niet weg. „Bied ruimte voor die emoties, geef er woorden aan. ‘Ik zie dat het jullie raakt. Hoe is dit voor jullie om dit allemaal te zien?’ Je wilt als ouder dat je kinderen zich veilig voelen om dergelijke gevoelens te uiten. „Daardoor ontstaat er voor de kinderen ook meer ruimte om te vertellen wat zij denken. Wees daar oprecht nieuwsgierig naar, vraag: ‘Wat is er volgens jullie aan de hand daar?’ U mag ook zeggen: ‘Ik schrik van dat woord ‘fascistisch’, wat betekent dat voor jou?’ „U kunt uitleggen dat landen die door buurlanden in hun bestaan worden bedreigd, zich mogen beschermen, en ook vragen: ‘Hoe ver vinden jullie dat bescherming mag gaan?’ Laat ook blijken: we hoeven het niet eens te worden, ik ben gewoon benieuwd hoe jullie dit zien. „Vraag uzelf voorafgaand aan het gesprek af wat uw doel is. Zie het als een pedagogische kans om uw kinderen te leren hoe je een gelijkwaardig gesprek voert, en niet als een manier om uw kinderen over dit heftige onderwerp te overtuigen. „Natuurlijk zijn er nog meer perspectieven op dit conflict. U zou kunnen voorstellen die samen te onderzoeken, bijvoorbeeld door met z’n drieën verschillende documentaires te kijken, waarbij ook zij programma’s aandragen.” Stijn Sieckelinck: „Het past in de ontwikkeling van adolescenten om zich te keren tegen de gewapende conflicten waarbij hun eigen land betrokken is. Prijs uw kinderen om hun betrokkenheid. Het is mooi dat ze niet onverschillig staan tegenover andermans leed. „Ga samen op onderzoek waarom het jullie zo raakt. Veel jongeren hebben momenteel weinig vertrouwen in de huidige leiders, en voelen dat hun eigen toekomst en die van hun leeftijdgenoten op het spel staat. Ze zien de keerzijde van het westerse wereldbeeld van hun ouders, en zijn zich bewust van veel vormen van onrecht die lang onbesproken zijn geweest. U kent op uw beurt de hartverscheurende Joodse geschiedenis. „Is er een mogelijkheid om samen te praten over de bronnen waar jullie je informatie vandaan halen, en die te vergelijken? Doe dat zonder uw eigen bron als ‘de waarheid’ naar voren te schuiven. „Door de polarisatie verliezen we de menselijkheid van alle betrokkenen bij dit conflict uit het oog. Probeer samen een humaniserende tegenkracht te zijn. Bijvoorbeeld door jullie te verdiepen in bronnen die voor u en uw kinderen onverdacht zijn. Of door aandacht te besteden aan beide culturen, bijvoorbeeld Joodse en Palestijnse muziek, kookboeken, kunst. „Het conflict valt aan uw keukentafel niet op te lossen. Maar u kunt wel proberen elkaar hierin niet kwijt te raken. Niet de consensus maar het gesprek is de overwinning. En de uitkomst daarvan moet per definitie ongewis zijn, anders is het geen gelijkwaardige uitwisseling, maar manipulatie.” Hessel Nieuwelink is lector burgerschapsonderwijs aan de Hogeschool van Amsterdam. Stijn Sieckelinck is opvoedfilosoof en lector jongerenwerk aan de Hogeschool van Amsterdam.</p>]]></description>
      <guid>https://nrc.nl/nieuws/2024/10/28/hoe-praat-ik-met-mijn-kinderen-over-israel-palestina-a4870900</guid>
      <pubDate>Mon, 28 Oct 2024 07:12:25 +0000</pubDate>
    </item>
  </channel>
</rss>
