<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[‘Ik baal van de vriendenkeuze van mijn zoon’]]></title>
      <description><![CDATA[<p>Moeder: „Onze zoon is net dertien jaar en zit in de eerste klas van de middelbare school. Hij heeft op zijn nieuwe school zijn draai gevonden, dat ging heel voorspoedig. Ik ben het alleen niet eens met zijn vriendenkeuze. Hij is zelf rustig, maar de vrienden die hij kiest zijn rebels. In de zin van: vechtpartijtjes, illegaal vuurwerk afsteken, brutaal doen. Ik snap dat hij dit interessant vindt, maar ik baal als een stekker, want hoe beïnvloedbaar is hij? Ik heb onlangs benoemd dat ik het gedrag van die jongens niet zie zitten, maar hij zegt dat ze dat nu niet meer doen. Hoe meer ik afraad om met dit groepje om te gaan, des te aantrekkelijker hij het lijkt te vinden.” Angelique Boering: „Ik snap dat u bezorgd bent. Jongeren in deze leeftijd zoeken vaker risico’s op. In recent onderzoek gaf een op de drie ondervraagde tieners aan in het afgelopen jaar iets te hebben gedaan dat eigenlijk niet mocht. Het is een periode van identiteitsontwikkeling waarin ze gaan experimenteren met grenzen, en gevoelig zijn voor leeftijdgenoten die dat ook doen. „Jongens laten vaker risicovol gedrag zien dan meisjes, maar dat hangt ook af van hun temperament. „Hoewel vriendschappen in deze fase aan betekenis winnen, blijft u een belangrijk rolmodel voor uw zoon. Toon interesse in zijn vriendschappen zonder die af te wijzen. Als uw zoon de ruimte voelt om openlijk te delen wat hij meemaakt, zal hij beter bestand zijn tegen groepsdruk. Ga wel in op de gevolgen van het gedrag voor hemzelf en anderen, en stel duidelijke grenzen in wat u toelaatbaar vindt. Tieners kunnen niet altijd de gevolgen van hun acties overzien. „Meestal neemt dit risicovolle gedrag na de tienertijd weer af. Vertrouw erop dat uw zoon met uw steun leert om zijn eigen weloverwogen keuzes te maken.” Stijn Sieckelinck: „De brugklas is een belangrijke overgangsfase in de ontwikkeling van kinderen. De behoefte om sociaal geaccepteerd te worden neemt toe, net als de noodzaak om afstand te nemen van thuis om de eigen individualiteit te vormen. „In dat licht is het niet gek dat uw zoon andere vrienden zoekt om met andere kanten van zichzelf te oefenen. U ziet het goed dat de vrienden die u afraadt voor uw zoon juist aantrekkelijker worden; hij moet immers zijn autonomie bevechten ten opzichte van het gezin waaruit hij komt, om uit te groeien tot een zelfstandige volwassene. Foute vrienden komen daarin goed van pas. „Daardoor speelt u in het verhaal van uw kind nu even geen hoofdrol, maar wel een hele belangrijke bijrol. Die kunt u glans geven door oprechte betrokkenheid te uiten bij zijn keuzes. Koppel het gedrag van uw zoon los van zijn vriendschappen. Vraag hem nieuwsgierig wat die jongens betekenen voor hem? Spreek geen oordeel uit, hij heeft de keus met wie hij omgaat. „Probeer ook uit te zoeken wat hij precies aantrekkelijk vindt aan het vervelende gedrag: is het ’t stiekeme ervan, of gaat het om lef tonen, of is het de technische kant van dat illegale vuurwerk? „Betrokkenheid toon je ook door duidelijke grenzen te stellen. ‘Op het moment dat wij horen dat jij anderen pijn doet, bijvoorbeeld met vechten of vuurwerk, ga je een belangrijke grens over.’ Mocht het zover komen, verbind daar dan een betekenisvolle sanctie aan, zoals een inspanning leveren voor de buurt die opgeschrikt wordt door het vuurwerk.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/02/24/ik-baal-van-de-vriendenkeuze-van-mijn-zoon-a4884231</guid>
      <pubDate>Mon, 24 Feb 2025 07:12:27 +0000</pubDate>
    </item>
    <item>
      <title><![CDATA[‘Hoe deel ik mijn perspectief  op de loopbaan van mijn zoon?’]]></title>
      <description><![CDATA[<p>Vader: „Mijn zoon van 23 (op kamers vanaf zijn achttiende) rondt bijna zijn studie af. Ik begrijp dat we wel zo’n beetje aan het einde van de opvoeding zijn gekomen, maar twijfel of ik toch mijn perspectief nog eens moet inbrengen. Veel studiegenoten gaan voor het grote geld; werkgevers staan blijkbaar te springen om de kwaliteiten van deze studenten. Ook mijn zoon, die in computer science afstudeert, lijkt hier niet ongevoelig voor. Als vader vind ik uiteraard dat hij zijn eigen keuzes moet maken, maar ergens vind ik het ook wat armzalig, dat lonken naar geld. Ik zou liever zien dat hij ‘betekenisvol bezig zijn in de wereld’ zwaarder laat wegen dan geld. Ik denk dat dit zowel voor hem als de wereld beter zou zijn. De spanning zit er voor mij in dat ik niet mijn mening belangrijker wil laten zijn dan zijn keuzevrijheid, terwijl ik toch graag mijn perspectief zou willen inbrengen. Alleen hoe? We praten niet heel gemakkelijk samen, maar het kan wel. Mijn vrouw en ik zijn betrokken opvoeders geweest van onze vier kinderen, maar hij heeft al jaren zijn eigen leven.” Leo Molenaar : „Mooi dat uw zoon een onderwerp heeft gevonden dat hem blijkbaar zo interesseert dat hij bijna zijn master heeft afgerond. Ik lees dat u een scheiding aanbrengt tussen ‘het grote geld’ en ‘betekenisvol bezig zijn in de wereld’. Zijn dat wel echte tegenstellingen? Dat zou een uitgangspunt kunnen zijn voor een gesprek met uw zoon. Wat betekenen die begrippen voor jullie? „Ik legde de vraag voor aan mijn studenten medische natuurwetenschappen (tweedejaars bachelor). Unaniem kozen ze ervoor dat u zich uitsprak. ‘Hoe eerder hoe beter’, luidde hun advies. Mijn eigen aanvulling: niets zeggen zou waarschijnlijk betekenen dat uw mening onbewust toch doorsijpelt in de communicatie. „Hoe ga je dat gesprek dan aan? Dat vonden de studenten een lastige vraag, maar het sleutelwoord was ‘nieuwsgierigheid’. U mag best uw mening geven, zeiden ze, maar het moet vooral een uitwisseling van ideeën worden, waarin goede vragen centraal staan. „Vanuit mijn eigen ervaring voeg ik hieraan toe: geen waarom-vragen stellen. Die klinken namelijk als een beschuldiging. Begin de zinnen met ‘Hoe denk jij over...?’ ‘Ik ben benieuwd hoe jij…’ ‘Mag ik vertellen hoe ik daarnaar kijk?’ Die helpen bij het voeren van een open gesprek.” Bas Levering : „Uw zoon is 23. De opvoeding is voorbij. Hoewel neuropsychologen er tegenwoordig op hameren dat het brein op het achttiende jaar nog niet is uitgerijpt, wordt uw zoon gelukkig wettelijk al vijf jaar in allerlei opzichten als zelf verantwoordelijk en aansprakelijk, dus als volwassen, beschouwd. Dat de meeste volwassenen zich soms ‘onvolwassen’ gedragen, krijgen we de wereld niet uit. „En toch moet u de betekenis van wat u vandaag inbrengt beslist niet onderschatten. Het komt nogal eens voor dat kinderen die in hun jeugd nadrukkelijk van de opvattingen van hun ouders afstand nemen, er later, ter lering van hún kinderen, zonder enige terughoudendheid naar verwijzen. ‘Míjn vader zei altijd!’ „Dat u de materialistische houding van uw zoon betreurt – er zelf andere idealen op nahoudt –, vormt een boeiend onderwerp van gesprek. Het is mooi dat hij al zo lang zelfstandig woont, maar dat heeft het aantal ontmoetingen in de afgelopen jaren beperkt. Bedenk een gezamenlijke activiteit waarin regelmatig van alles en nog wat aan de orde kan komen. Als u uw zoon als volwassen gesprekspartner beschouwt, loopt zijn keuzevrijheid geen enkel gevaar.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/02/17/hoe-deel-ik-mijn-perspectief-op-de-loopbaan-van-mijn-zoon-a4883345</guid>
      <pubDate>Mon, 17 Feb 2025 07:12:27 +0000</pubDate>
    </item>
    <item>
      <title><![CDATA[‘Mijn kleindochter heeft verlatingsangst’]]></title>
      <description><![CDATA[<p>Oma: „Mijn kleindochter (8), enig kind van twee betrokken ouders, heeft sinds een half jaar grote moeite om zonder haar moeder iets te ondernemen. School en speelpartijtjes zijn geen probleem, maar logeerpartijtjes bij ons thuis en een dagje uit met vriendinnen zorgen voor problemen. Ze kwam altijd graag bij ons. Nu moet ze bij het afscheid van haar moeder erg huilen en lijkt ze in paniek te raken. Ze is moeilijk ervan te overtuigen dat ze haar moeder weer terugziet. Mijn dochter geeft haar daarom haar eigen ketting mee zodat ze toch iets van mama bij zich draagt. Dat helpt. Mijn dochter heeft langdurig te kampen gehad met gezondheidsproblemen. Dit gaat nu een stuk beter. Mijn kleindochter is erg intelligent. Zij redeneert als een kind van 11/12 jaar. Ze begint zich steeds ‘grotere vragen’ te stellen, zo houdt ze zich bezig met thema's als de dood, en kan intens verdrietig zijn door het besef dat haar hond of haar ouders ooit zullen overlijden. Gesprekken van volwassenen zuigt ze op. Niets ontgaat haar. Wat zijn de oorzaken van haar gedrag en hoe kan mijn kleindochter weer met plezier bij ons komen logeren?” Frank van der Horst: „Een kind van 8 krijgt meer besef van de complexiteit van de wereld, en gaat grote vragen stellen die het emotioneel nog niet helemaal kan verwerken. Dat kan tijdelijk angstig maken. Als moeder dan degene is bij wie ze doorgaans geruststelling vindt, is het extra spannend als die niet in de buurt is om op terug te vallen. „Het kan dus een normale angst zijn die bij de leeftijd past. Maar het kan ook om ‘regressie’ gaan: een terugval naar een eerder ontwikkelingsniveau door een emotionele gebeurtenis, zoals de ziekte van haar moeder. Dit sensitieve meisje ontgaat immers niets. De ketting is een mooie oplossing. „Vraag uw kleindochter waar ze bang voor is. Vul niks in, parafraseer wat ze vertelt. Kinderen hebben volwassenen nodig om met lastige gevoelens om te kunnen gaan. Stel dat ze zegt: ‘Ik heb geleerd dat iedereen doodgaat, oma.’ Dan kunt u zeggen: ‘Ja, iedereen gaat een keer dood, en dat ís ook heel verdrietig.’ Dat helpt haar woorden geven aan wat ze voelt. „Zoek samen met uw kleindochter oplossingen om toch te kunnen logeren. Ze zou daar zelf heel goede ideeën over kunnen hebben.” Susan Bögels: „Separatie-angst komt veel voor bij kinderen. Het is de angst dat ze hun belangrijkste verzorger verliezen zodra ze van hem of haar gescheiden zijn. Niet willen logeren is een milde variant daarvan, soms willen kinderen niet meer naar school. „Die angst kan zijn ontstaan door haar zorgen rondom de gezondheidsproblemen van uw dochter. Kinderen pikken kwetsbaarheden van ouders op, en bij langdurige ziekte nemen ze toch iets van een mantelzorgfunctie op zich. Mogelijk wil uw kleindochter voorkomen dat er iets met moeder gebeurt als ze er niet is. „Laat uw kleindochter precies uitleggen waar ze bang voor is als ze uit logeren gaat. Laat haar schrijven, tekenen, vertellen. Ga dan samen kijken: kan dit echt gebeuren? Bijvoorbeeld: worden moeders ziek als een kind een avond niet thuis is? „Ga met haar de angst stapje voor stapje aan. Eerst komt ze een uurtje bij u, dan twee uurtjes, dan logeren met de afspraak dat ze elk moment kan worden opgehaald, ook ’s nachts. Geef uw kleindochter controle over de situatie. Voor dit proces kunt u eventueel een cognitief gedragstherapeut in de arm nemen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/02/10/mijn-kleindochter-heeft-verlatingsangst-a4882613</guid>
      <pubDate>Mon, 10 Feb 2025 07:12:27 +0000</pubDate>
    </item>
    <item>
      <title><![CDATA[Hoe laat ik mijn dochter van vijf ook over minder leuke dingen praten?]]></title>
      <description><![CDATA[<p>Moeder: „Mijn dochter (5) wil nooit praten over vervelende dingen die ze heeft meegemaakt. Ze krijgt vaak rondom het avondeten een driftbui. Ik wil graag dat het rustig is tijdens het avondeten, ook voor onze twee andere kinderen. Het lukt me haar te kalmeren, maar ik wil er dan wel op een later moment met haar over praten, zodat zij van de situatie kan leren en ik mijn grenzen kan aangeven. Mijn dochter geeft op dat soort momenten altijd duidelijk aan dat ze er niet over wil praten, en als ik haar probeer over te halen om dit toch te doen, wordt ze boos. Ook als er buitenshuis iets naars is gebeurd, wil ze daar niks over vertellen. Als ik van een moeder hoor dat ze op een feestje verdrietig werd, wil mijn dochter daar niks over zeggen. Mijn partner en ik willen graag dat onze kinderen opgroeien in een gezin waar openlijk gesproken wordt over minder leuke dingen. Waar doe ik goed aan op dit soort momenten?” Ruth Van der Hallen : „Emoties leren herkennen is een belangrijke ontwikkelingstaak. Kinderen leren dit gaandeweg, in interactie met anderen. Het helpt als u accepteert dat ze overstuur is, en benoemt wat u opmerkt: ‘Ik zie dat je verdrietig bent, wat vervelend voor je!’ Vraag niet meteen naar de oorzaak. Sterke emoties activeren ons stresssysteem, waardoor er tijdelijk minder mentale ruimte is om te reflecteren. „Geef haar wat ruimte voor de uitbarsting, maar blijf in de buurt. Zo laat u zien dat ook deze gevoelens in huis welkom zijn. „Als u erop terugkomt, doe dat dan vanuit oprechte nieuwsgierigheid, niet met de verwachting dat er een antwoord komt. Laat merken dat het oké is als ze er niks over wil zeggen. Zelfs als volwassene is het niet altijd duidelijk waar onze emoties vandaan komen. U kunt zeggen: ‘Gek hè, dat we soms niet weten waarom we zo boos worden?’ „Als ze wel iets vertelt, neem dat dan aan, en corrigeer haar niet. Zo is het veilig voor haar om gevoelens te delen. „Soms helpt het om gevoelens op een indirecte manier bespreekbaar te maken, bijvoorbeeld door samen een kinderboek te lezen waarin emoties een rol spelen.” Tischa Neve : „Veel kinderen krijgen na een dag vol prikkels een uitbarsting als ze eenmaal thuis zijn. Dan hebben ze nodig dat we in alle rust bij ze blijven en ze niet afwijzen. In plaats van haar te vragen naar oorzaken, kunt u haar beter uitleggen wat er op zo’n moment gebeurt. Dat het niet gek is om boos te worden als je koppie zo vol is. „Kom erop terug als ze lekker in haar vel zit. Leg geen directe link met de specifieke gebeurtenis, meestal vinden kinderen het zelf ook vervelend wat er is gebeurd. Mogelijk voelt ze dat er bij u vanuit uw geschiedenis een extra lading op het gesprek ligt, wat voor verkramping kan zorgen. „Zeg: ‘Ik zie dat jouw emmertje ’s avonds overloopt, dat is niet fijn hè, als je zo boos wordt? Hoe kunnen we nou samen zorgen dat je minder moe bent aan het eind van de dag? En wat kunnen we samen doen als je boos wordt?’ „Als ze het moeilijk vindt om over specifieke gebeurtenissen te vertellen, kunt u met haar meer algemeen over gevoelens praten. Gebruik daar films voor, of situaties om jullie heen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/02/03/hoe-laat-ik-mijn-dochter-van-vijf-ook-over-minder-leuke-dingen-praten-a4881838</guid>
      <pubDate>Mon, 3 Feb 2025 07:12:28 +0000</pubDate>
    </item>
    <item>
      <title><![CDATA[Hoe maak ik mijn zoon levenswijs zónder hem bang te maken?]]></title>
      <description><![CDATA[<p>Moeder: „Laatst werd mijn zoon van 10 toen hij naar zijn hockeytraining fietste, aangesproken door een jongen van 15 op een fatbike, die precies wilde weten waar hij heen ging en tot hoe laat. Ik vertelde mijn zoon daarna dat er groepen jongeren actief zijn die jongens zoals hij proberen te ronselen voor ‘kleine’ criminaliteit. Gevolg: mijn zoon durft niet meer alleen naar hockey te fietsen. Natuurlijk was dat niet mijn bedoeling: ik wilde hem alleen oplettend en bewust maken. Hoe maak je je kind levenswijs zonder hem bang te maken voor alles wat er kan gebeuren?” Marga Akkerman: „Dit moet voor uw 10-jarige zoon een intimiderend voorval zijn geweest. Fijn dat er niks gebeurd is. Kennelijk is hij kalm gebleven, en heeft hij adequaat gereageerd. Dat verdient een compliment. „We maken kinderen levenswijs door serieus te nemen wat ze over angstige situaties vertellen, en hen vervolgens te ondersteunen in hun eigen probleemoplossend vermogen: ‘Dat heb je zo te horen heel goed afgehandeld!’ „Maar in plaats van deze bekrachtiging, verhoogde u met uw reactie de dreiging van wat er had kúnnen gebeuren. Daardoor heeft uw zoon na het gesprek niet het zelfvertrouwen: ik kan hier dus mee omgaan, maar: wat had mij niet allemaal kunnen gebeuren?! En dat maakt angstig. „Ouders die snel bezorgd zijn, doen er goed aan om hun eigen reacties op de verhalen van de kinderen onder de loep te nemen. Het helpt kinderen namelijk niet als hun ervaringen angstig geïnterpreteerd worden. „U hoeft uw kind niet voor tal van gevaren te waarschuwen, maar u bent natuurlijk wel verantwoordelijk voor zijn veiligheid. Als bekend is dat plekken echt onveilig zijn, gaat een 10-jarige daar op die leeftijd niet zonder volwassen begeleiding naartoe. Op z’n minst fietst hij met een vriendje. „Als er in de buurt bijzonderheden zijn, zoals bendes op fatbikes, kan de school daar met expertavonden op een verstandige manier aandacht aan besteden. Niet om de angst aan te wakkeren, maar om samen te bespreken: wat kan een kind in zo’n situatie doen? Uw kind ziet dan meteen de kracht van gezamenlijk optrekken.” Loes Keijsers: „Voor reële gevaren moeten we kinderen waarschuwen, zoals niet oversteken zonder te kijken. Dan ontstaat er bij hen nu eenmaal wat functionele angst, daar ontkom je niet aan. Daarbij houd je als ouder wel voor ogen: hoe groot is het risico echt? In een boerendorp waarschuw je voor trekkers die je niet ziet, in een stad voor de tram. „Je maakt kinderen alleen levenswijs door ze afhankelijk van hun leeftijd en de omstandigheden gecontroleerd los te laten. Het is belangrijk dat ze hun eigen problemen leren oplossen. Dat geeft zelfvertrouwen. Door de confrontatie met de angst te vermijden, wordt die erger. „Kennelijk ging het alleen fietsen vóór dit voorval prima. Bouw het weer stapsgewijs op. Bijvoorbeeld door op de heenweg mee te fietsen, of uw zoon te vragen om bij aankomst te bellen mocht hij een telefoon hebben. Sommige ouders tracken hun kinderen met live-locaties maar de kans bestaat dat kinderen dan internaliseren dat de wereld bedreigend is. „U helpt uw kind door zelf ontspannen te zijn. We weten dat gestresste ouders meer behoefte hebben het leven van hun kinderen te controleren. Praat met leeftijd- en buurtgenoten over welke gevaren in de omgeving van jullie kinderen reëel zijn.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/01/27/hoe-maak-ik-mijn-zoon-levenswijs-zonder-hem-bang-te-maken-a4881024</guid>
      <pubDate>Mon, 27 Jan 2025 07:12:28 +0000</pubDate>
    </item>
    <item>
      <title><![CDATA[‘Mag dochter van 10 een smartphone?]]></title>
      <description><![CDATA[<p>Moeder: „Mijn dochter (10 jaar, groep 7) wil heel graag een smartphone. Ik heb nu de afspraak dat zij er eind groep 8 een krijgt. Dan kunnen we voor ze naar de middelbare school gaat vast afspraken maken over welke apps wel en niet, en de momenten waarop ze gedurende dag op haar telefoon mag. Ik wil haar behoeden voor de invloeden van sociale media en de gevolgen daarvan op haar wereld- en zelfbeeld. En voor de verslavende effecten van telefoongebruik. Ik wil dat ze tijd blijft houden om haar brein tot rust te brengen, te spelen en knutselen. Maar de helft van de klas heeft inmiddels wel een eigen telefoon, en ik zie dat die klasgenoten daarmee ook een bepaalde vrijheid ervaren: zo mogen zij zelf van school naar huis en dan kunnen ze even bellen om te vragen of ze ergens kunnen spelen. Als bijna al haar vriendinnen er een hebben, is het dan niet handiger en vriendelijker om haar al eerder een telefoon te geven?” Peter Nikken: „U kunt uw dochter een smartwatch geven zonder internet. Er zijn varianten waarmee ze maar drie mensen kan bellen. Daarmee heeft ze meer bewegingsvrijheid, maar blijft de digitale afleiding haar bespaard. „Het is heel wat waard om uw tiener nog even een analoog leven te laten leiden. Onderzoek van de Universiteit van Amsterdam laat zien dat sociale media als Instagram en TikTok meer negatieve gevoelens kunnen veroorzaken. De Europese leeftijdsgrens van 13 jaar is er niet voor niets, maar wordt massaal genegeerd. „Getuige de nieuwe ouderbeweging Smartphonevrij Opgroeien proberen steeds meer ouders tegendruk te bieden. Uit ons eigen onderzoek blijkt dat als kinderen goed uitgelegd krijgen waarom ze moeten wachten, ze dat makkelijk accepteren. Ze zien leeftijdgenootjes zonder smartphone ook niet als losers. „Mocht uw dochter wel een eigen smartphone krijgen, blijf dan oprecht geïnteresseerd in wat zich online afspeelt. We horen van veel kinderen dat ouders snel een moraliserend vingertje opsteken tijdens gesprekken over online zijn, zonder echt te weten wat die games of platforms eigenlijk bieden. Blijf dus altijd nieuwsgierig meekijken.” Remco Pijpers: „U doet uw kind beslist niet tekort als u dit uitstelt, helemaal nu de Amerikaanse platforms hun fatsoen afschudden en nog giftiger worden dan ze al waren. Met een smartphone worden ook kinderen daarnaar toe gezogen. Het is niet zomaar dat sommige Big-Tech-leiders, zoals Sundar Pichai van Google, hun kinderen zeer beperkt toegang geven tot de technologie die ze zelf maken. „Dat de helft van de klas nog géén eigen telefoon heeft, toont misschien dat het tij keert – meer ouders zien in dat kinderen niet zo jong een telefoon hoeven. „Ik snap wel dat ouders bezorgd kunnen zijn over digitale uitsluiting. Een smartphone geeft toegang tot ellende maar ook tot digitaal plezier. Roblox, Brawl Stars, Minecraft. Samen hebben kinderen online de grootste lol. Maar dat kan ook zonder smartphone. „Zaak is te praten met andere ouders, bijvoorbeeld op een ouderavond. Hoe kan de hele klas het leuk hebben, offline en online, zonder dat de smartphone spelverdeler of spelbreker is? Praat over online omgangsvormen, gezond schermgebruik, maar ook over geschikte, veilige digitale omgevingen voor kinderen. De school kan dat ook stimuleren. „Laat kinderen aan projecten werken op Scratch of bij Hedy, twee platforms waar ze kunnen leren programmeren. Zo stel je grenzen maar geef je kinderen ook de ruimte.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/01/21/mag-dochter-van-10-een-smartphone-a4880222</guid>
      <pubDate>Tue, 21 Jan 2025 07:12:28 +0000</pubDate>
    </item>
    <item>
      <title><![CDATA[‘Onze vijfjarige praat buitenshuis niet’]]></title>
      <description><![CDATA[<p>Moeder: „Mijn dochter (5) is vlak voor de uitbraak van corona geboren en heeft dus de eerste negen maanden niemand anders gezien dan haar ouders en broer. De hechting met ons is fijn en warm. Mijn dochter is een pienter, vrolijk kind dat erop los kletst, al kan lezen en altijd in beweging is thuis. Dit staat in schril contrast met hoe ze zich buitenshuis gedraagt. Toen ze tweeënhalf was is ze naar de peuterspeelzaal gegaan, waar ze anderhalf jaar niets heeft gezegd. Sinds een jaar gaat ze naar school. Ze praat met niemand, groet niemand en kijkt schuchter om zich heen. Communicatie gaat voornamelijk door te knikken, haar hoofd te schudden of haar schouders op te halen. Toch geeft ze aan dat ze school leuk vindt. Hoe zorgen we ervoor dat ze zich op school zo veilig voelt dat ze haar kwaliteiten ook daar tot uiting kan brengen? En hoe kunnen we het beste reageren op veroordelende reacties van mensen als ze niet antwoordt?” Maretha de Jonge: „Sommige kinderen zijn extravert en hoor je van verre. Andere kinderen zijn introvert en afwachtend in groepen. Bij enkele kinderen is het verschil tussen thuis, waar ze vrijuit kletsten, en buitenshuis heel groot. Zij zwijgen en verstarren. Dat noemen we selectief (situatieafhankelijk) mutisme (niet kunnen praten). „Het helpt dat uw dochter school leuk vindt. U kunt helpen door met haar te praten over bang zijn en dapper worden. Daar zijn mooie prentenboeken over. „Samen met de leerkracht kunt u kijken hoe u de kloof tussen thuis en school kan overbruggen. Speel bijvoorbeeld een spelletje met uw dochter en haar leerkracht na school als de groep er niet is. Vraag klasgenootjes te spelen. Zoek samen thuis iets uit om te laten zien aan de leerkracht op een rustig moment. Misschien durft uw dochter thuis een berichtje, raadsel of letter in te spreken voor de leerkracht. „Sommige kinderen worden geleidelijk aan vrijer als ze kunnen oefenen op een rustig plekje, met een vriendinnetje of juist buiten op het plein. Bij andere kinderen helpt dit niet voldoende. Dan is het verstandig om een behandelaar te betrekken die kan helpen angst te overwinnen en het spreken op gang te brengen.” Eustache Sollman: „Het begint met de druk eraf halen. Vaak zijn leerkrachten en ouders gericht op het kind laten praten, – ‘Is het gelukt vandaag?’ – maar hoe minder er van uw dochter verwacht wordt, hoe meer ze zal laten zien. Haar stilte mag er zijn. „Dat betekent niet dat ze moet vermijden wat spannend is. Vijf jaar is een goede leeftijd om te beginnen met een gedragstherapeutische een-op-eenbehandeling, want dit gaat niet vanzelf over. Hoe ouder het kind, hoe lastiger het uit dit patroon komt. „Behandelaars helpen kinderen spelenderwijs om uit hun comfortzone te komen. Bijvoorbeeld met geluidsspelletjes: hoe doet de slang? Ssssss. Hoe loopt een paard? Klik-klak. Hoe doet de hond? Woef! Zo ontstaat er al een woordje. We werken vanuit wat een kind kan, en breiden dat steeds iets uit. „Bij sommige kinderen verdwijnt het door een dergelijke behandeling helemaal, andere blijven introvert maar kunnen zich redden. „U kunt in bijzijn van andere volwassenen voorlopig voor uw dochter antwoorden: ‘Dankjewel namens mijn kind. Ze vindt het nog een beetje spannend zelf iets te zeggen.’ Kijk voor meer advies bij de oudervereniging voor selectief mutisme.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/01/13/onze-vijfjarige-praat-buitenshuis-niet-a4879389</guid>
      <pubDate>Mon, 13 Jan 2025 07:12:28 +0000</pubDate>
    </item>
    <item>
      <title><![CDATA[‘Is een extra tussenjaar voor mijn zoon verstandig?’]]></title>
      <description><![CDATA[<p>Moeder: „Mijn zoon heeft dit jaar zijn havodiploma gehaald. Hij is 17 en weet niet wat hij wil gaan doen. Een tussenjaar in het buitenland bood uitkomst. Na ruim een halfjaar geeft hij aan eigenlijk nog niet terug te willen komen. Hij heeft geen zin om een vervolgstudie te gaan doen, en overweegt een extra tussenjaar. Ik ben bang dat dit betekent dat hij helemaal niet meer aan een studie gaat beginnen. Moet ik het laten gaan en wachten tot hij tot inkeer komt? Of zeggen dat hij een studie moet gaan kiezen?” Leo Molenaar: „Het hangt er vanaf wat uw zoon in het buitenland aan het doen is. Er zijn jongeren die gebaat zijn bij een dubbel tussenjaar. Is hij iets aan het leren waar hij de rest van zijn leven iets aan heeft? Of ligt hij alleen maar op het strand? „Als hij zin heeft om te luieren op Bali, laat hem dat dan zelf betalen. Ook dat is belangrijk voor zijn ontwikkeling. Dat ligt weer anders als hij bijvoorbeeld heel verlegen is, en zich door reizen sociaal leert ontwikkelen. Of als hij zich doelbewust aan het oriënteren is op de wereldproblemen die hij onderweg tegenkomt. „Zou de behoefte aan een tweede tussenjaar te maken kunnen hebben met het uitstellen van de studiekeuze? Veel jongeren zijn bang om de verkeerde keuze te maken. Ze denken dat hun studiekeuze bepalend is voor de rest van hun leven. De meeste afgestudeerden gaan uiteindelijk een andere richting op. Dat inzicht kan hem helpen om de keuze in perspectief te plaatsen, en zo de druk er af te halen. Het gaat er alleen maar om dat hij iets kiest waar hij op dit moment met plezier aan begint. „U kunt uw zoon helpen door met hem te praten over zijn plannen. Laat hem vooraf bedenken wat hij met dit tweede tussenjaar wil doen, waarbij hij bijvoorbeeld ook rekening kan houden met open dagen van opleidingen.” Hermien Miltenburg: „Help uw zoon om rustig na te denken over dit nieuwe tussenjaar. Het is heel belangrijk dat u erop aandringt dat hij wel iets doet. Je moet dingen ondernemen om te ontdekken wie je bent. Wil hij werken, vrijwilligerswerk doen, stage lopen bij iemand in uw netwerk? „De verboden vraag is: ‘Wat wil je later worden?’ Dat kunnen jongeren echt niet overzien, en zeker geen jongens van 17. Ze hebben geen idee welke mogelijkheden er zijn. Vraag ze om op te schrijven hoeveel beroepen er zijn, en ze noemen er vijftien. „De vraag: ‘Wat wil je over vijf jaar doen?’ is al te groot. Veel volwassenen vinden die vraag al moeilijk, laat staan iemand van 17. Vraag: ‘Wat geeft jou nú vreugde?’ ‘Waar krijg je complimenten over?’ ‘Wat geeft jou een goed gevoel?’ Luister aandachtig naar de antwoorden, vat ze samen, vraag door: ‘Waarom vind je dat zo leuk?’ Dan komt er echt wel een aandachtsgebied uit, bijvoorbeeld iets in de sector sociale verhoudingen, economie, gezondheid. Hij hoeft het niet heel precies te weten. Het begin van veel studies lijkt behoorlijk op elkaar. Begin ergens. Als hij iets heel leuk vindt, komt het wel goed. „Een tijdje rondhangen is geen probleem, zolang er maar perspectief is op een studie of iets anders zinvols in de toekomst. Niets is zo erg als doelloos hangen. De geldkraan dichtdraaien is een machtig middel om een jongere uit eventuele lamlendigheid te bevrijden.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/01/06/is-een-extra-tussenjaar-voor-mijn-zoon-verstandig-a4878614</guid>
      <pubDate>Mon, 6 Jan 2025 07:12:29 +0000</pubDate>
    </item>
    <item>
      <title><![CDATA[Wanneer is de opvoeding goed genoeg?]]></title>
      <description><![CDATA[<p>Moeder: „Wanneer mag je er als ouders op vertrouwen dat de opvoeding goed gaat? Ik heb twee zoons van 10 en 13. Het zijn sportieve kinderen, snelle leerlingen, ze hebben vrienden. Toch vraag ik me vaak af of ik het wel goed doe als ouder. Bijvoorbeeld in het geval van gamen. We zijn niet heel strikt, maar geven wel grenzen aan. Ik vraag me dan af: lever ik geen langdurige gameverslaafde jongeren af straks? Of als de oudste een avondje met vrienden op stap wil. Mijn man en ik bespreken dat dan, maar ik twijfel dan toch vaak of we de juiste beslissing nemen. Wat meespeelt is dat ik als pedagoog zelf goed weet dat beslissingen van ouders voor kinderen negatief kunnen uitpakken. Als ze iets gaan doen, denk ik heel vaak: ‘Als er maar niks gebeurt’. De kinderen zeggen weleens: ‘Jij bent echt bezorgd om alles, mam!’ Hoe krijg ik daar wat meer rust in?” Bas Levering: „Met die relatie tussen u en uw zoons zit het wel goed. De verzuchting ‘Je bent echt bezorgd om alles, mam’, spreekt boekdelen. Ze hebben duidelijk begrip voor u in uw rol als opvoeder, ze zien dat het lastig kan zijn, en ze waarderen de betrokkenheid. Maar u moet het niet overdrijven. „Bezorgdheid is het lot van de opvoeder. Er is geen makkelijk antwoord op de vraag of je een opvoeding goed doet. In de opvoeding bestaan geen garanties op succes. Er spelen factoren mee waarop ouders geen invloed hebben, een psychische ziekte bijvoorbeeld. Bovendien maken kinderen zelf wel uit of ze de opvoeding geslaagd vinden. Hun opvattingen daarover kunnen bovendien per levensfase verschillen. „Nu komen de lastige tienerjaren er aan, waarin u ook nog eens niet kunt vertrouwen op wat uw kinderen van u vragen. Als u ze tijdens hun middelbare schooltijd hun gang laat gaan, en met rust laat, kunt u later het verwijt krijgen dat u ze onvoldoende achter de broek hebt gezeten. „U weet als pedagoog welke opvoedkundige handelingen schadelijk zijn voor kinderen. Die kunt u alvast vermijden. Probeer uw zoons niet met overbezorgdheid te belasten. Online schuilen er allerlei reële gevaren waarop ouders tegenwoordig minder zicht hebben. U bent afhankelijk van uw kinderen. Zij moeten u daarover wíllen informeren. „Mocht u onzeker zijn over beslissingen, neem dan ook eens contact op met de ouders van vriendjes.” Stijn Sieckelinck: „Het vraagt tegenwoordig van ouders een inspanning om zich te kunnen ontspannen. De eisen aan de opvoeding van kinderen zijn opgeschroefd, ‘Parental anxiety’, angst door ouderschap, wordt door de medische sector als nieuwe aandoening erkend. „De dieperliggende oorzaak is onzekerheid. We hebben nooit zekerheid over de uitkomst van onze daden. Maar we worden als individu verantwoordelijk gehouden voor het succes van onze kinderen. Terwijl lang niet alles te controleren valt, zoals of onze kinderen het slachtoffer worden van verslavingen of uitgaansgeweld. „Daarom kan het helpen om uw eigen rol in deze leeftijdsfase van uw kinderen minder belangrijk te maken. Er zijn ook andere volwassenen in het leven van uw kinderen die hen beschermen en meeopvoeden, zoals onderwijzers, sportleraren, ouders van vriendjes. „Probeer om u ook met andere zaken bezig te houden dan ouderschap. Daarmee komt u wat los van uw professionele rol als pedagoog, en hangt uw eigenwaarde minder af van het welzijn van uw kinderen. Kies bij voorkeur sportieve of creatieve activiteiten waarbij u uit uw comfortzone komt en risico of avontuur toelaat.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/12/23/wanneer-is-de-opvoeding-goed-genoeg-a4877638</guid>
      <pubDate>Mon, 23 Dec 2024 07:12:29 +0000</pubDate>
    </item>
    <item>
      <title><![CDATA[Hoe leer ik mijn kinderen  gezond genieten?]]></title>
      <description><![CDATA[<p>Moeder: „Toen ik opgroeide was alcohol drinken heel normaal. Dagelijks werd er thuis een biertje of wijntje genuttigd. Ik realiseerde mij pas later dat dit problematisch is. Mijn broer heeft in een afkickkliniek gezeten voor alcohol en wiet. Ik drink nu zelf niet omdat ik zwanger ben, maar normaliter staat er bij mij en mijn vriend regelmatig een drankje op tafel, ook doordeweeks. Ik wil dat mijn kinderen later gezond kunnen genieten. Wat betekent dit voor ons eigen gedrag? Hoe jong pikken kinderen de associatie op tussen ontspanning, gezelligheid, iets te vieren en alcohol? Krijgen ze dat ook op deze leeftijd al mee? Moeten we nu al een harde lijn trekken en helemaal niet drinken in hun bijzijn? Hoe zorgen we ervoor dat ze gezonde grenzen kunnen handhaven als ze ouder worden, ook als de wereld om hen heen die niet heeft?” Marielle Balledux: „Ik hoor u vragen: mogen we nog even doorgaan zo, of is dat schadelijk voor onze kinderen? Het is mooi dat u zich bewust bent van de mogelijke invloed van uw gedrag, maar het begint ermee te besluiten wat jullie gezond drankgebruik voor jullie zelf vinden. Richtlijnen voor alcoholgebruik zijn te vinden op de website van het Trimbos-instituut. Praat hier ook over met bevriende ouders. Hoe doen zij dat? „Het zou goed zijn als ouders en maatschappij de associatie tussen ‘feest’ en ongezond eten en drinken verminderen. Op de kinderopvang wordt doorgaans gezond gegeten, maar als er feest is, staan er opeens taart, limonade en worstenbroodjes. Thuis kunt u voorzichtiger zijn met de link tussen gezelligheid, ontspanning en alcohol. Dat is niet gemakkelijk, dat gaat even tijd vergen. Waarbij het ook weer belangrijk is niet te dwangmatig te worden. „Wees thuis niet te moralistisch over mensen die het anders aanpakken. Uw kinderen moeten weten dat als ze een keer de fout ingaan, ze altijd bij u terechtkunnen. Als u over anderen te veroordelend bent, zullen ze minder makkelijk bij u aankloppen. „Waar het uiteindelijk om gaat is voorleven dat u voor uzelf gezonde keuzes wilt maken.” Ina Koning: „Kinderen pikken de alcoholgewoontes van hun ouders jong op. Als ze vier zijn, weten ze bij welke situaties alcohol ‘hoort’. Vanaf een jaar of zes, zeven kunnen ze de drankjes benoemen. „Toch weten we dat gematigd alcoholgebruik van ouders geen invloed heeft op wat jongeren drinken, wanneer ze dat gaan doen en de hoeveelheid ervan. Dagelijks een glas bij het eten heeft geen relatie met alcoholmisbruik bij jongeren. Wat nog niet wil zeggen dat het gezond is voor uzelf. Er is een duidelijk verband tussen alcohol en kanker. „Extreem alcoholgebruik thuis heeft wel invloed op wanneer en hoeveel jongeren gaan drinken. Dan hebben we het over zo’n 21 consumpties per week. Maar dan nog is het afhankelijk van het kind zelf. Genetische gevoeligheid speelt een rol. We weten dat duidelijke regels, en geen alcohol voor het achttiende jaar een beschermende invloed hebben. „Praat met uw partner over hoe jullie zelf gezond oud willen worden, en welk voorbeeld jullie hierin willen zijn. Mocht uw partner daar anders in staan, laat dan weten dat u zijn gezondheid ook belangrijk vindt, en vraag in ieder geval om niet overvloedig in het bijzijn van de kinderen te drinken. Probeer om het niet tot spanningen tussen jullie te laten leiden, ook dat pikken kinderen op.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/12/16/hoe-leer-ik-mijn-kinderen-gezond-genieten-a4876846</guid>
      <pubDate>Mon, 16 Dec 2024 07:12:29 +0000</pubDate>
    </item>
  </channel>
</rss>
