<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Een peuter willen sturen  zonder haar op te tillen]]></title>
      <description><![CDATA[<p>Moeder: „Hoe leer je een bijna driejarige peuter wat de regels zijn en naar je te luisteren als je zelf minder mobiel bent? Ik heb sinds de zwangerschap van de jongste last van bekkeninstabliteit en kan daardoor niet bukken en tillen. Mijn partner werkt fulltime. Laatst stond mijn kind te krijsen op straat, en wist ik niet hoe ik haar thuiskreeg. Soms wil ze niet naar bed, komt ze er steeds uit, dan kan ik haar niet even optillen en mee naar boven nemen. En hoe leer ik tandenpoetsen, hoe krijg ik mijn kind uit de kleren?” Marga Akkerman : „Tussen de regels door proef ik dat u zich machteloos voelt in de opvoeding van uw peuter en er alleen voor staat. Kennelijk is uw opvatting dat een goede conditie nodig is om een peuter hanteerbaar te maken. Laat dat idee los. Waarop wilt u dat uw dochter terugkijkt: mijn moeder kon mij niet optillen of mijn moeder leerde mij te vertellen wat ik voel? Marga Akkerman  is klinisch jeugd- en kinderpsycholoog. „Het is minstens zo belangrijk om uw dochter te begrijpen en dat te tonen, daar is geen lichaamskracht voor nodig. Daar komt bij dat meisjes via taal gemiddeld makkelijker aanspreekbaar zijn dan jongens.  „Laat u niet gek maken door haar gekrijs, het hoort bij de leeftijd. Blijf vooral kalm en geef haar de tijd tot ze is uitgeraasd. En daarna geeft u woorden aan haar gedrag: ‘Zo, jij was kwaad. Je mag het ook gewoon vertellen.’ Of: ‘Ik geloof dat jij helemaal geen zin hebt om naar bed te gaan, helpt het je als ik je voorlees?’ Want daar moet het naartoe: dat ze woorden geeft aan wat haar bezighoudt.  „Elke peuter moet gaan leren luisteren naar taal, waardoor fysiek ingrijpen minder belangrijk wordt. Begrip krijgen voor wat je dwarszit, lost een heleboel weerstand op.  „Bespreek met uw partner waarbij u praktische hulp nodig hebt. Fulltime werken en opvoeden kunnen echt samengaan.” Rianne Kok : „Fysiek ingrijpen is niet nodig om regels aan te leren en op de lange  termijn ook niet wenselijk. Je kunt regels aanleren door ongewenst gedrag te negeren, en duidelijk aan te geven welk gedrag je wel wilt zien en waarom. Door alternatieven te geven: hiermee mag je niet spelen, daarmee wel, maar wel in bed. Ook is het belangrijk vriendelijk duidelijk te maken dat je snapt dat het moeilijk is, en dat je niet verwacht dat het meteen lukt. Rianne Kok  is universitair hoofddocent aan de Erasmus Universiteit Rotterdam en promoveerde op de ontwikkeling van zelfregulatie bij jonge kinderen. „Natuurlijk is het ingewikkeld om op straat te staan met een gillend kind en de afkeurende blikken van omstanders te voelen, en dan niet te kunnen denken: hup, ik pak je op. Toch is het beter uw kind even te laten uitrazen op een moment dat ze overweldigd wordt door emoties die ze nog niet zelf kan reguleren.  „Daar komt bij dat uw dochter mogelijk van slag kan zijn door de komst van een broertje of zusje, en het daarom moeilijker vindt alleen naar bed te gaan. Leg vooral uit waarom u niet kunt tillen, kinderen begrijpen meer dan u denkt. „Dit vraagt allemaal om veel geduld terwijl u met twee jonge kinderen, een fulltime werkende partner en bekkeninstabiliteit in een van de zwaarste periodes van het ouderschap verkeert. Vraag ondersteuning bij wat u het meest helpt, aan mensen bij wie u zich prettig voelt. Iemand die bijvoorbeeld met uw peuter op stap kan, of boodschappen doet.  It takes a village to raise a child .” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.</p>]]></description>
      <guid>https://www.nrc.nl/nieuws/2022/10/10/een-peuter-willen-sturen-zonder-haar-op-te-tillen-a4144668</guid>
      <pubDate>Mon, 10 Oct 2022 00:00:00 +00:00</pubDate>
    </item>
    <item>
      <title><![CDATA[Ik zit vast tussen schreeuwpartijen]]></title>
      <description><![CDATA[<p>Bonusmoeder: „Sinds enige tijd heb ik een relatie en daardoor twee bonuspuberkinderen van 13 en 16. Zij wonen niet fiftyfifty bij hun ouders, maar worden na een lelijke scheiding al twee jaar opgevoed door hun moeder en haar partner. Enkele weekenden per maand en af en toe een vakantie zijn ze bij hun vader. Met name de 16-jarige heeft geen zin in deze weekenden en laat dit ook merken. Beide kinderen trekken zich liefst terug op hun kamers. Begrijpelijk voor pubers in een stad die niet die van hen is, maar hun vader heeft het er moeilijk mee. Hij probeert met regels en maatregelen zoals het tijdelijk afsluiten van het internet voor meer samenzijn te zorgen. De kinderen komen alleen hun kamers uit om te eten, harken dat naar binnen en verdwijnen weer. Ze hebben nergens zin in behalve in hun telefoon. Tussen vader en moeder onderling is amper normale communicatie mogelijk. Met mij hebben de kinderen geen probleem, maar ik zit vast tussen de schreeuwpartijen. Wat kunnen wij doen om de weekenden conflictluwer te laten verlopen?” Naam is bij de redactie bekend . (Deze rubriek is anoniem, omdat moeilijkheden in de opvoeding gevoelig liggen.)  Susan Branje : „Dit is de leeftijd waarop tieners meer eigen activiteiten gaan ontplooien, en ineens zitten ze in een onbekende stad, en moet het ook nog gezellig zijn. „Ik zou beginnen met echt naar de kinderen te luisteren. Vader kan zeggen: ‘Ik wil jullie heel graag zien, maar ik snap dat het voor jullie moeilijk is, en dat jullie er niet echt zin in hebben. Hoe kan ik het voor jullie zo fijn en makkelijk mogelijk maken?’ De kinderen zouden dan bijvoorbeeld zelf kunnen aangeven welke weekenden wel en niet uitkomen. „Het klinkt alsof de kinderen zelf ook in een tweestrijd verkeren, ze willen wel bij hun vader zijn maar niet op deze manier.  Als tieners hun innerlijk conflict moeilijk kunnen uiten, kunnen ze nog puberaler gaan doen. „Daarom is het belangrijk veel meer over gevoelens te gaan praten, en veel minder over regels. Natuurlijk moeten er grenzen zijn. Daaronder valt niet het internet afsluiten want het is voor pubers heel belangrijk om contact met vrienden te onderhouden, zeker vanuit een andere stad, maar u kunt bijvoorbeeld wel afspreken dat er tijdens het eten geen telefoons op tafel liggen.” Tischa Neve : „Het eerste wat deze kinderen nodig hebben is de erkenning dat ze door die pittige scheiding en de nieuwe stad in een heel ingewikkelde situatie zitten. Dat het de keuze van hun ouders is geweest, en niet met hen is overlegd.  „Wat vader nu doet werkt averechts. Hij moet zich eerst concentreren op de band, niet op de regels. Dat betekent leuke momenten creëren waarin de kinderen echt gezien worden. Dat begint met zeggen dat hij van ze  houdt, aan te geven dat het nu niet op een manier gaat die voor iedereen prettig is en dat hij graag samen wil kijken hoe dat op een fijnere manier kan verlopen waarbij ze elkaar wel blijven zien. Ik zou vader adviseren om professionele hulp te zoeken in zijn communicatie. „Het is onduidelijk of de kinderen van moeder naar vader moeten, anders zou ik niet vasthouden aan die weekenden. Ik zou eerst overleggen waar de kinderen zelf behoefte aan hebben. En dat kan beginnen met af en toe gezellig uiteten. Van daaruit kan de band verder uitgebouwd worden.  „U als bonusmoeder kan uw partner helpen inzien dat dergelijke momenten waardevoller zijn dan verplicht tijd met elkaar moeten doorbrengen.” Susan Branje  is hoogleraar ontwikkeling en socialisatie in de adolescentie aan de Universiteit Utrecht.  Tischa Neve  is kinderpsycholoog en auteur van  Pubers zijn leuk! In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek ‘Andere ouders doen ook maar wat’, een bundeling van de eerste jaargangen van de rubriek.</p>]]></description>
      <guid>https://www.nrc.nl/nieuws/2022/10/03/ik-zit-vast-tussen-schreeuwpartijen-a4143930</guid>
      <pubDate>Mon, 3 Oct 2022 00:00:00 +00:00</pubDate>
    </item>
    <item>
      <title><![CDATA[Mag ik de spullen van mijn kinderen zomaar weggooien?]]></title>
      <description><![CDATA[<p>Moeder: „Wij zijn niet de beste opruimers en in ons huis ligt overal wat. Bij mijn eigen ouders was het ook altijd rommelig, maar mijn schoonfamilie vindt dat het netter kan. De meeste rommel bestaat uit speelgoed. Er komt zoveel binnen! Zelfs bij schooltraktaties krijgen kinderen tegenwoordig plastic dingetjes. Ik zou graag wat speelgoed en knuffels weggooien. Ik deed dat weleens stiekem maar mijn oudste begint nu te onthouden wat ze heeft. Ik probeer het in overleg te doen: ‘Laten we samen je kamer opruimen, kan er iets weg, zullen we wat ruimte maken voor wat Sinterklaas brengt?’ Maar dan hoor ik: nee, nee en nee. Moet dat weggooien echt in overleg, en wat als ze nergens afstand van kunnen nemen?” Naam is bij de redactie bekend . (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag naar opgevoed@nrc.nl Anke Klein : „Het is fijn voor uzelf eerst duidelijk te hebben wat het probleem is en wat de oorzaak. Heeft u zelf last van de rommel, of heeft u last van de kritiek van uw omgeving? Als het vanuit de omgeving komt, ligt de oplossing misschien niet in opruimen maar in het u minder aantrekken van de verwachtingen van anderen. Perfecte ouders bestaan niet, iedereen doet het op hun eigen manier. Anke Klein  is universitair hoofddocent bij de afdeling ontwikkelings- en onderwijspsychologie van het Instituut Psychologie aan de Universiteit Leiden. „Mocht het voor uzelf wel een probleem zijn, dan kunt u beginnen met de instroom van spullen te beperken. U zou bij verjaardagen aan het bezoek kunnen vragen of ze mee willen doen aan één gezamenlijk duurder cadeau.  „Het lastige van veel speelgoed is dat kinderen soms moeilijk kunnen kiezen waarmee te spelen. Daarom helpt het om af en toe samen speelgoed en spelletjes uit te kiezen die in de speelkast passen, en het andere even in dozen op te bergen. Om de paar maanden kan het speelgoed dan geruild worden. Kondig dat aan: ‘Zullen we gezellig zaterdagmiddag samen weer eens omruilen wat er in de dozen zit?’ Op die manier wordt het thuis een soort speel-o-theek waardoor kinderen steeds verrast worden en leren kinderen kiezen zonder grote consequenties. Dat is fijn, want kiezen is best lastig en sommige kinderen hechten nu eenmaal erg aan spulletjes en knuffels.  „Als een kind voor de derde of vierde keer niet voor bepaald speelgoed kiest,  kunt u opperen of het weg mag. Dat zal in het begin voor kinderen lastig zijn, maar naarmate u het vaker doet en ze ouder worden, zal dit steeds makkelijker worden.” Stijn Sieckelinck : „Zodra ons iets dreigt te worden afgenomen, wordt het onmiddellijk meer waard. Dat is niet leeftijdsgebonden. We willen niet in de situatie komen waarin iets wordt afgepakt, dat raakt aan onze autonomie en identiteit. Ook kinderen willen  iets te zeggen hebben over wat in hun leven belangrijk is en welke spullen daarbij horen. Dus zodra we speelgoed weg willen doen dat ongebruikt in de hoek staat, wordt hun interesse ogenblikkelijk weer gewekt, en vinden ze het het belangrijkste wat ze ooit hebben gehad.  Stijn Sieckelinck  is opvoedfilosoof en lector jongerenwerk aan de Hogeschool van Amsterdam. „We hebben in Nederland de mooie traditie van Koningsdag, waarop kinderen al heel jong leren om op een positieve manier van spullen afscheid te nemen. Iets wat ze zelf gekoesterd hebben, gaat tegen betaling mee met een ander kind. Die traditie leidt tot minder weggooien en tot hergebruik. Tegenwoordig zijn er door de gestegen armoede ook weggeeftafels, waarop kinderen spullen voor anderen kunnen achterlaten. Zo geef je aan wegdoen een mooie betekenis, en niet die van verlies.”</p>]]></description>
      <guid>https://www.nrc.nl/nieuws/2022/09/26/spullen-van-de-kinderen-alleen-in-overleg-wegdoen-2-a4143188</guid>
      <pubDate>Mon, 26 Sep 2022 00:00:00 +00:00</pubDate>
    </item>
    <item>
      <title><![CDATA[De vriendjes van mijn zoontje mogen veel langer op hun schermen]]></title>
      <description><![CDATA[<p>Moeder: „Hoe ga je om met conflicterende tablettijden bij vriendjes thuis? Voor ons zoontje van 7 jaar hebben wij redelijk strikte momenten wanneer hij op de tablet mag: in de ochtend en om 17 uur, als er gekookt wordt. Gelukkig speelt hij ook graag en veel buiten. Helaas zijn er een paar vriendjes die veel vaker op een scherm mogen. En komt het dus voor dat ons zoontje bij die vriendjes binnenspeelt en een tablet voor zijn neus krijgt. Als ik ons zoontje hierop aanspreek, zegt hij dat de vriendjes niks anders willen doen en niet met hem willen spelen behalve samen op de tablet. Ik snap wel dat hij dan ook graag meedoet, maar liever heb ik dat hij niet te veel op een tablet zit. Welke afspraken kan ik hierover met hem maken, passend bij zijn leeftijd?” Tischa Neve : „Uw zoon is nog te jong om medeverantwoordelijk te zijn voor hoe het er in andere huishoudens aan toegaat. Bovendien kunnen we als ouders niet sturen hoe andere ouders het doen. Het is net als met snoepen: bij het ene gezin mag meer suiker worden gegeten dan bij het andere.  „Nodig de vriendjes minstens even vaak bij u thuis uit, zodat u meer controle heeft op hoe ze spelen. Ook kunt u de schermtijd van uw zoon om 17 uur aanpassen als hij de hele middag op de tablet heeft gezeten.  Tischa Neve  is kinderpsycholoog en geeft online  opvoedcursussen. „Als u merkt dat ze echt alleen maar op het scherm zitten, of iets bekijken waar ze nog niet aan toe zijn, zou ik met de andere ouders overleggen. Is er tijd om ook even lekker naar buiten te gaan? „Maar voer de druk niet te hoog op, u wilt niet dat uw kind gaat liegen over wat hij bij anderen gedaan heeft. En zo belangrijk is het ook weer niet. Pas als de veiligheid van een kind in het geding is bij anderen moeten we echt streng zijn.” Peter Nikken :  „Waar het om gaat met schermtijd, is balans. Hoe verhoudt de tijd die op een tablet wordt doorgebracht zich tot andere belangrijke activiteiten als slapen, buitenspelen, bouwen et cetera? Een keer een hele middag online is op zich niet erg als het doorgaans in evenwicht is. Maar omdat uw kind zelf ook moet leren nadenken over die verhouding, zou ik hem om 17 uur dan toch liever iets offline laten doen. „Een ander punt is wat ze op die schermen doen. Dat wat ouders als plat amusement zien, met helden tegen boeven, kan kinderen in deze leeftijd juist inzicht geven in dilemma’s rond goed en kwaad. Ook veel online spelletjes die kinderen samen, ieder op hun eigen tablet spelen, zijn prima voor de ontwikkeling. Het wordt anders als uw zoon met 16+-media in aanraking komt, bijvoorbeeld met games die zijn leeftijd ver te boven gaan. Daarom zou ik, hoe moeilijk soms ook, toch even het gesprek aangaan met de andere ouders. Wat staan zij toe op het scherm? Is er toezicht op? „Dat uw kind bij andere vriendjes kán spelen, is op zichzelf een goede zaak. Het is waardevol voor kinderen om in andere huishoudens een andere sociale context te leren kennen, ook al strookt die niet met de normen en waarden van thuis. Voor ouders betekent dit het begin van het grote loslaten.” Peter Nikken  is lector jeugd en media aan hogeschool Windesheim en schreef met Dian de Vies   De schermwijzer .</p>]]></description>
      <guid>https://www.nrc.nl/nieuws/2022/09/19/de-vriendjes-van-mijn-zoontje-mogen-veel-langer-op-hun-schermen-a4142364</guid>
      <pubDate>Mon, 19 Sep 2022 00:00:00 +00:00</pubDate>
    </item>
    <item>
      <title><![CDATA[Een vader die zijn huis op Airbnb wil zetten]]></title>
      <description><![CDATA[<p>Moeder: „Mijn ex en ik delen de zorg voor onze twee zoons (15 en 12 jaar), de ene week zijn ze bij mij, de week erop bij hem. We wonen dicht bij elkaar en ook tussendoor fietsen de jongens nog weleens heen en weer, bijvoorbeeld om iets op te halen. In de week dat de kinderen bij mij zijn, is mijn ex voor zijn werk elders en staat zijn huis dus leeg. Nu is hij van plan het dan te verhuren via Airbnb. Hij heeft dat ook al aan de jongens verteld en hun gezegd dat ze dan iets kunnen bijverdienen door te helpen met opruimen. De jongste vindt het eigenlijk vervelend dat er iemand in zijn bed gaat slapen en aan zijn speelgoed gaat zitten, maar daar zet hij zich overheen omdat hij er iets mee kan verdienen. Ik vraag me af of het verstandig is om in de toch al precaire situatie met gescheiden ouders (we staan wel  op goede voet met elkaar) één huis een deel van de tijd ontoegankelijk te maken. Voelt dat niet onveilig?” Liesbeth Groenhuijsen : „Deze vader laat indirect weten dat hij geld voor laat gaan. Ik zou beginnen met de kinderen te vragen of ze dit een goed idee vinden en goed naar ze te luisteren. Ieder kind is anders, wat past en wat niet moet per kind gewogen worden. Maar alle kinderen hebben emotionele veiligheid nodig. Een plek die voelt, ruikt en klinkt als thuis speelt daar een belangrijke rol in.  „Iedereen roept dat we van kinderen makkelijk kunnen vragen om in twee huizen te leven, maar we vragen het ze nooit. Een scheiding vraagt al het nodige, heen en weer pendelen ook, daarom moeten we met dat ‘thuis’ extra voorzichtig omspringen. Als de kamers de helft van de tijd niet meer toegankelijk zijn, het kind weet dat een vreemde in zijn bed slaapt en aan zijn spullen komt, kan de continuïteit van dat thuisgevoel in het geding komen. De kans wordt groter dat ze het huis niet meer als thuis ervaren en ze het thuis van moeder gaan verkiezen boven dat bij vader. De relatie, zo zorgvuldig heelgehouden in de jaren daarvoor, kan daardoor alsnog averij oplopen.”   Liesbeth Groenhuijsen  is als klinisch pedagoog gespecialiseerd in scheiding. Ze publiceerde onlangs  Rechtspraak - Kromspraak. Beslissen over kinderen na scheiding . Zoë Rejaän : „De materiële setting kan belangrijk zijn om je als kind ergens gevoelsmatig thuis te voelen. Daarom zou de vader zijn kinderen er idealiter bij  moeten betrekken: gaan zij akkoord, en zo ja, onder welke voorwaarden? Mag het huis altijd worden verhuurd, of ook eens niet? Maakt het uit aan wie? Waar kunnen ze hun persoonlijke spullen veilig opbergen? En hoe moeten de kamers worden achtergelaten? Het is goed om na afloop steeds te evalueren wat ze ervan vonden.  „Misschien speelt hier financiële noodzaak. Veel huishoudens staat het water nu aan de lippen, zeker bij mensen die alle kosten alleen moeten betalen. Misschien is dit de enige manier om het huis aan te houden, dicht bij hun moeder? In dat geval kan vader best iets delen over de werkelijke reden. Je hoeft kinderen niet met volwassen problemen op te zadelen, maar het bepaalt wel de kaders waarbinnen de kinderen inspraak hebben. Moedig ze wel aan steeds hun mening te uiten, zo voorkom je dat ze uit loyaliteit hun mond houden. Moeder kan zowel de kinderen als vader daarin ondersteunen.” Zoë Rejaän  is orthopedagoog en onderzoeker aan de Universiteit Utrecht en promoveert op het thuisgevoel van jongeren na een scheiding.</p>]]></description>
      <guid>https://www.nrc.nl/nieuws/2022/09/13/een-vader-die-zijn-huis-op-airbnb-wil-zetten-a4141603</guid>
      <pubDate>Tue, 13 Sep 2022 00:00:00 +00:00</pubDate>
    </item>
    <item>
      <title><![CDATA[Kan ik mijn dochter kostgeld vragen?]]></title>
      <description><![CDATA[<p>Vader: „Mag je aan een inwonende student kostgeld vragen? Mijn 18-jarige heeft namelijk geen idee wat het leven kost. Ze krijgt 20 euro zakgeld, 50 euro kleedgeld en we betalen haar studie, haar noodzakelijke kleding zoals ondergoed, haar sportkleding en sportabonnement. Haar zorgverzekering betaalt ze zelf, maar dat krijgt ze grotendeels terug van de belasting. Ze stuurt me ook tikkies voor eten en boodschappen als ze onderweg is. Thuis trekt ze met haar vrienden mijn hele koelkast leeg. Ik merk het in mijn kosten. Ik denk dat er wat bewustwording nodig is. Ze verdient met haar bijbanen zelf best veel, maar alles gaat op aan uitgaan, festivals en vakanties. Hoe leert ze zo wat het leven kost? Hoe bepaal ik een bijdrage waarover we ons beiden goed voelen, en hoe bespreek ik die?” Karin Radstaak  is woordvoerder Jeugd bij het Nibud.  Karin Radstaak : „Ik kan me voorstellen dat u uw dochter niet met een studieschuld de wereld in wil sturen, maar nu betaalt u wel erg veel. Is zak- en kleedgeld nog noodzakelijk?  „Ik zou met uw dochter gaan zitten en optellen wat ze maandelijks aan inkomen heeft: haar werkinkomsten, haar zak- en kleedgeld,  de zorgtoeslag. En dan samen kijken: wat geeft ze maandelijks uit en waaraan? Ga het gesprek aan over wat u als ouders nog zal betalen, en wat zij zelf kan betalen. U kunt haar bijvoorbeeld vragen zelf haar kleding, telefoonabonnement en boodschappen onderweg te bekostigen. „Dat kan een lastig gesprek zijn als uw dochter gewend is dat haar ouders alles betalen, maar u helpt haar daarmee op de lange termijn. U kunt uitleggen dat het leven ook voor u duurder wordt, maar ook dat u het belangrijk vindt dat ze leert wat het leven kost. Leren budgetteren is een belangrijke voorbereiding op de toekomst: we zien regelmatig dat het bij jongeren die op zichzelf gaan wonen en vaste lasten moeten betalen, misgaat. „Geef haar inzicht in wat uw huishouden kost: boodschappen, energie, internet, verzekeringen. En misschien kan ze, als ze geregeld vrienden bij u thuis uitnodigt, af en toe vragen of die ook iets willen meenemen.” Ad Kil  is pedagoog en hoogleraar business research aan de Nyenrode Business Universiteit. Hij is mede-auteur van  De gouden rugzak .  Ad Kil : „Kinderen ontwikkelen zich, en ouders moeten daarin meegroeien, ook financieel. Wat betalen we voor onze kinderen en wat niet meer? Dat kan even zoeken zijn.  „Kostgeld lijkt me een noodgreep om iets te herstellen dat uit evenwicht is geraakt. Dat is meer iets voor inwonende werkende jongeren. Bij kostgeld horen ook rechten zoals mogen eisen dat er geen bietjes worden gegeten, of dat er eens per week een hamburger op het menu staat.  „Spreek liever over ‘delen van de kosten’. Ga met uw dochter aan tafel zitten, en bespreek de situatie. U kunt zeggen: ‘We betalen je studie, kost en inwoning, de rest betaal je zelf.’  „Natuurlijk willen we onze kinderen faciliteren om de stap naar buiten te maken, om met leeftijdgenoten op stap te kunnen, uit te gaan, met vrienden op vakantie te kunnen, maar daar zijn geen redelijke normen voor. Ouders met weinig inkomen zouden niet hoeven sappelen om hun dochter naar dure concerten te laten gaan, ouders met meer inkomen moeten bewaken dat hun kinderen een realistisch inzicht krijgen in de kosten van levensonderhoud.  „Een ‘hotel’ zijn hoort er nu eenmaal bij op deze leeftijd, alleen hebben ouders daar nu langer last van omdat jongeren mede vanwege de hoge huren langer thuiswonen.”</p>]]></description>
      <guid>https://www.nrc.nl/nieuws/2022/06/27/kan-ik-mijn-dochter-kostgeld-vragen-a4134783</guid>
      <pubDate>Mon, 27 Jun 2022 00:00:00 +00:00</pubDate>
    </item>
    <item>
      <title><![CDATA[Angstig kind toch naar de peuterspeelzaal?]]></title>
      <description><![CDATA[<p>Moeder: „Mijn man en ik hebben twee dochters, van drie en één. Tot de geboorte van de jongste werkte ik drie dagen en was de oudste thuis met vader of oma’s. Daarna was ik thuis met de kinderen, in coronatijd fijn voor alle partijen. Net voor haar derde verjaardag brachten we onze oudste naar de peuterspeelzaal. We dachten dat het leuk zou zijn voor haar om met andere kinderen te spelen en wilden haar zo voorbereiden op de basisschool. Een maand ging alles goed. Tot een van de leidsters mij aansprak en zei dat mijn dochter  erg had gehuild en om mama gevraagd had. Die  kon niet vertellen wat er was gebeurd. Daarna wilde ze niet meer. Als ze ’s middags naar de peuterspeelzaal moest, was ze ’s ochtends al niet meer zichzelf en bij het wegbrengen in tranen (en ik ook bijna). We hebben besloten haar voorlopig thuis te houden, en betwijfelen of we het op een later moment zullen proberen. Hoe erg is het als een kind nooit naar een kinderdagverblijf of peuterspeelzaal is geweest voordat hij/zij naar school gaat? En in hoeverre moet je je kind beschermen? Termen als ‘curlingmoeder’ vliegen je tegenwoordig om de oren.” Leonie Vreeke:  „In deze vraag is het kindje in eerst instantie zonder problemen naar de speelzaal gegaan en zijn er pas na een maand problemen ontstaan, dat is niet gebruikelijk. Het blijft onduidelijk wat er precies gebeurd is.  „Mocht er sprake zijn van angst, dan weten we dat het niet raadzaam is om dingen die ze spannend vindt te vermijden. Vermijding zorgt er op korte termijn voor dat het kind niet overstuur raakt, maar op lange termijn leert het niet dat ze met die spannende gebeurtenis kan omgaan. Om de ontwikkeling van angsten bij kinderen in goede banen te leiden, is het belangrijk de moeilijke situatie toch aan te gaan, zeker omdat uw kind over twee jaar hele dagen op school moet doorbrengen.  „Is het mogelijk met kleine stapjes samen te oefenen? Dat u even meegaat en pas vertrekt als ze op haar gemak is? Of dat ze niet de hele dag maar een paar uurtjes gaat? Dat u even mag bellen hoe het gaat als u bent vertrokken?  „Als ze echt niet naar de peuterspeelzaal wil, kunt u ook op andere manieren met haar oefenen met meerdere kinderen in onbekende omgevingen. Bijvoorbeeld door een voorleesmiddag in de bibliotheek.” Louis Tavecchio  is emeritus hoogleraar pedagogiek aan de Universiteit van Amsterdam. Hij deed onderzoek naar de invloed van voorschoolse opvang op de ontwikkeling van kinderen. Louis Tavecchio:  „Het is opmerkelijk dat uw kind daar eerst naar binnen stapt alsof er niks aan de hand is en na een maand niet meer wil. Dat doet vermoeden dat er iets is gebeurd. Is er een kind dat de baas speelt, was er ineens een nieuwe medewerker? Dat mag u met de pedagogisch medewerkers best indringend bespreken. „Een crèche of peuterspeelzaal heeft een mooie brugfunctie tussen het kleine gezin en de grote kleuterklas. Niet alleen omdat de cognitieve vaardigheden vast worden aangesproken, maar vooral vanwege de sociaal-emotionele aspecten. Maar dat kan ook op andere manieren, zoals op kinderfeestjes of door aan de zandbak of in een speeltuin te gaan zitten, en haar daar met meerdere kinderen te laten spelen. Hoe vindt ze daar aansluiting? Waar het om gaat, is dat u haar niet tegen u aan geklampt houdt, zodat ze door geleidelijke kennismaking met nieuwe gebeurtenissen haar weerstandsvermogen leert vergroten.”</p>]]></description>
      <guid>https://www.nrc.nl/nieuws/2022/06/20/angstig-kind-toch-naar-de-peuterspeelzaal-a4134036</guid>
      <pubDate>Mon, 20 Jun 2022 00:00:00 +00:00</pubDate>
    </item>
    <item>
      <title><![CDATA[Een klas overdoen of naar de havo?]]></title>
      <description><![CDATA[<p>Moeder: „Mijn zoon zit in 3 gymnasium en het is al zeker dat hij niet over  zal gaan. Hij heeft de eerste helft van het jaar te weinig gedaan. Toen corona eindelijk voorbij was, stortte hij zich in het sociale leven. Ik denk dat hij het met gemiddelde inzet zou moeten kunnen, maar  het gymnasium gaat natuurlijk niet vanzelf. Naast hersens vraagt het hard werken. Het zou mijn voorkeur hebben dat hij naar 3 atheneum gaat. Dan is hij verlost van Grieks en ligt het tempo iets lager. Maar zijn plan is om naar 4 havo te gaan, waar volgens hem ook andere zittenblijvers heen gaan. Hij wil per se niet bij jongere kinderen in de klas. Dat snap ik, maar ik vind het zonde. Hij heeft de hersens voor atheneum of gymnasium en ik gun hem dat hij naar de universiteit kan. Hij zegt ook tijd te willen hebben voor zijn vrienden en zijn sporten. Wat is wijsheid?” Marga Akkerman:  „Als puber kijk je niet zo ver in de toekomst, tenzij je al precies weet wat je wil worden. Dat is hier niet het geval. Uw zoon stort zich in het sociale leven, dat past bij zijn leeftijd. Marga Akkerman  is klinisch jeugd- en kinderpsycholoog. „Vraag een overleg met de mentor aan. Uw zoon heeft door de coronatijd geen ervaring met wat een gewoon schooljaar inhoudt. Hij lijkt een helder idee te hebben over wat hem volgend jaar te wachten staat, maar klopt dat wel? Wat stelt hij zich voor bij een klas met zittenblijvers? En bij een klas met jongere kinderen? Beseft hij dat hij zich ook op de havo zal moeten inspannen voor voldoendes? „Wat betekent ‘hard werken’? Dat klinkt als iets wat alle vrije tijd opslokt maar dat zou niet zo moeten zijn. Je zit op een passende school als je niet alleen maar met je huiswerk bezig bent maar genoeg vrije tijd overhoudt voor vrienden en sport. Scholen hebben een duidelijk idee over de tijd die je aan huiswerk kwijt bent.  „Dat alles kan in een gesprek tussen jullie en de mentor duidelijk worden. Laat vooral de mentor het woord doen, en beperk u tot het stellen van vragen. Zo kan het makkelijker worden voor uw zoon om een volgende stap te bepalen.” Jelle Jolles:  „De voorkeur van uw zoon is goed te begrijpen. Hij heeft nog geen zicht op de consequenties van zijn keuzes. Voor hem is wat nú gebeurt belangrijk; de lol die hij vanavond met vrienden kan maken. Jelle Jolles is hoogleraar neuropsychologie en auteur van  Het tienerbrein  en  Leer je kind kennen . „Consequenties kunnen overzien is een neuropsychologische vaardigheid die alleen door feedback van de omgeving kan worden ontwikkeld. Gesprekken met ouders zijn voor adolescenten essentieel om dat inzicht te leren ontwikkelen.  „Trap niet in de valkuil van ‘het geven van objectief advies’, bijvoorbeeld over ‘het belang van de universiteit voor de loopbaan’. Studeren, loopbaan, het zegt tieners nog niets, bovendien zullen ze dat als dwang ervaren.  „Toon vooral betrokkenheid. Verken op een nieuwsgierige manier scenario’s met uw zoon. Bijvoorbeeld: ‘Wat zou er gebeuren als je naar havo 4 gaat? Of naar gym of atheneum 3?’ ‘Wat voor vakken zul je in havo 4 aantreffen; hoe ga je je schoolwerk aanpakken?’ Bespreek voordelen, nadelen op korte en langere termijn. Door op een respectvolle manier vragen te stellen, helpen ouders tieners hun eigen standpunten te vormen en niet klakkeloos met die van leeftijdgenoten mee te gaan. „Schat uw zoon in. Als u vermoedt dat zittenblijven een lijdensweg wordt, stem dan voor de overgang naar havo 4.”</p>]]></description>
      <guid>https://www.nrc.nl/nieuws/2022/06/13/een-klas-overdoen-of-naar-de-havo-a4133284</guid>
      <pubDate>Mon, 13 Jun 2022 00:00:00 +00:00</pubDate>
    </item>
    <item>
      <title><![CDATA[Hoe krijgen mijn kinderen meer aandacht voor oma?]]></title>
      <description><![CDATA[<p>Moeder: „Toen mijn dochters (nu 16 en 18) klein waren, hebben ze veel bij opa en oma gelogeerd. De kinderen én mijn moeder (mijn vader is inmiddels overleden) kijken met warme gevoelens terug op die periode. Inmiddels hebben de kinderen een druk leven, met baantjes, school en vrienden. Het is met het ov drie uur reizen om oma te bezoeken en daar hebben ze maar zelden zin in of tijd voor. Ook als mijn moeder ons bezoekt, hebben ze vaak andere dingen te doen. Ik begrijp mijn kinderen – zelf heb ik er ook niet altijd zin in – maar ik vind ook dat ze oma af en toe een plezier mogen doen met wat aandacht. Ze verplichten om (mee) te gaan, levert alleen maar chagrijnige gezichten op. Wat mag je redelijkerwijs verwachten van kinderen als het gaat om aandacht voor oma?” Susan Branje : „Het is inderdaad te begrijpen dat uw dochters iets anders aan hun hoofd hebben dan naar oma gaan. Vroeger konden ze nog iets meenemen om te spelen maar als pubers zitten ze al snel bij het gesprek en dat kan als heel lang voelen. Susan Branje  is hoogleraar ontwikkeling en socialisatie in de adolescentie aan de Universiteit Utrecht. „Bovendien zijn jongeren in deze leeftijdsfase echt erg druk en is het respectvol om rekening te houden met hun agenda en mening.  „Toch zou ik ze aanspreken om tijd voor oma te maken. Dit is belangrijk voor hun oma. En het is voor jongeren nuttig om te leren zich in een ander te verplaatsen, en rekening te houden met een ander. Daarbij is oma ook belangrijk voor uw dochters. Herinner ze er aan dat uw moeder niet het eeuwige leven heeft, en dat de tijd samen kostbaar is.  „Bespreek samen een paar mogelijkheden: kunnen ze er een uurtje bij zitten als oma op bezoek komt, bijvoorbeeld tijdens de maaltijd? Kunnen ze oma af en toe videobellen? Kunnen ze iets meenemen om zich mee te vermaken als jullie de lange reis naar oma ondernemen? Het is voor de autonomieontwikkeling van pubers goed om zelf te kunnen kiezen welke vorm ze aan de relatie geven. Vraag ook uw dochters hun agenda’s te raadplegen als er een bezoek van oma gepland moet worden, dan kunnen ze er rekening mee houden.” Tischa Neve : „Voor pubers worden leeftijdgenoten doorgaans belangrijker dan familie. Bovendien hebben ze volle agenda’s. Erbovenop gaan zitten werkt averechts. Als volwassenen moeten we helaas accepteren dat het gezamenlijk niet meer zo leuk is als toen ze klein waren.  Tischa Neve  is kinderpsycholoog, auteur van  Pubers zijn leuk!.  Ze geeft webinars over opvoedvragen. „Toch moet u ze aansporen tijd te maken voor oma. Begin met te zeggen dat u snapt dat ze hier nu niet op zitten te wachten, maar dat oma er altijd voor ze is geweest. Dat het leven van oma misschien wat minder ingevuld is dan vroeger en ze het daardoor extra fijn vindt om iets van haar kleinkinderen te horen.  „Ga dan samen kijken hoe die relatie past bij hun leven en leeftijd. Kunnen zij nadenken over de manieren waarop ze nog wel contact met haar kunnen hebben? Een appje, een kaartje? Welke vorm vinden zij wél leuk? Kunnen jullie oma af en toe videobellen als jullie toch gezamenlijk aan het eten zijn?  „Een paar momenten horen er nu eenmaal bij: oma’s verjaardag, Kerst misschien. Ook in het belang van uw dochters. Als oma er niet meer is, zijn ze verdrietig dat ze die momenten niet hebben meegepakt.”</p>]]></description>
      <guid>https://www.nrc.nl/nieuws/2022/06/07/hoe-krijgen-mijn-kinderen-meer-aandacht-voor-oma-a4132336</guid>
      <pubDate>Tue, 7 Jun 2022 00:00:00 +00:00</pubDate>
    </item>
    <item>
      <title><![CDATA[Trakteren in de klas: moet ik mijn kind de dupe laten worden van mijn eigen principes?]]></title>
      <description><![CDATA[<p>Onderaan dit artikel  kunnen abonnees reageren.  Hier leest u meer over reageren op NRC.nl . Moeder: „Mijn zoon wordt 9, en dat betekent uitdelen in de klas. Hoewel er op zijn school een antisuikerbeleid geldt, pakken ouders vaak met zoetigheden uit. Ook worden er  vaak plastic speeltjes uitgedeeld, zoals stuiterballen. Als leerkracht heb ik schoon genoeg van die traktaties, al die plastic rommel is weg of kapot aan het eind van de dag. Als moeder vind ik het een lastiger kwestie. Ik stelde mijn zoon voor om ijsrolletjes met fruit te vullen.  ’s Avonds vroeg mijn vriend: ‘Gaat hij nou akkoord met iets dat zijn klasgenoten maar zozo zullen vinden om jou tevreden te houden?’ Hij is de jongste in de klas en wordt een beetje gepest. Moet ik mijn kind de dupe laten worden van mijn eigen principes? Moeten we op scholen sowieso niet met trakteren ophouden?” Naam is bij de redactie bekend. (Deze rubriek is anoniem, omdat moeilijkheden in de opvoeding  gevoelig liggen.) Wilt u een dilemma in de opvoeding voorleggen?  Stuur uw vraag naar  opgevoed@nrc.nl Cordula Rooijendijk  is directeur van de 8ste Montessorischool in Amsterdam. Ze schreef  Een jaar in het leven van een basisschooldirecteur . Cordula Rooijendijk : „Ik zou zowel op uw  eigen school als op die van uw zoon om een  gesprek met de directie vragen over de duidelijke verwoording en handhaving van hun visie op traktaties. Juist omdat trakteren voor ouders dilemma’s met zich mee kan brengen, moet de school hierbij helpen.  „Voor een school kan het ingewikkeld zijn: een ‘antisuikerbeleid’ ontaardt in discussies over waar wel of geen suiker in zit. Ouders zeggen: ‘In fruit zit ook suiker.’ Of: ‘Een blokje kaas is ook niet gezond.’ Daarom hebben we op onze basisschool de regel dat een traktatie niet meer dan 75 calorieën mag zijn. We tellen het natuurlijk niet na, maar het is een aardige richtlijn. Denk aan een bakje popcorn, een banaan met oogjes van snoep, een stukje fruit met een staart van dropveter. Kinderen vinden het vooral leuk als iets er vrolijk uitziet. In onze lessen over gezonde voeding bespreken we wat kilocalorieën zijn. „Ook de opkomst van plastic dingetjes vraagt om helder schoolbeleid: alleen iets eetbaars trakteren, geen speelgoed. Plastic staat haaks op duurzaamheid en jaagt ouders op kosten. „Kinderen genieten enorm van trakteren, ze mogen langs de andere juffen en meesters, krijgen een sticker, iedereen feliciteert ze, het zou erg jammer zijn om daarmee op te houden. ” „Uw zoon zou om geen enkele reden gepest moeten worden. Vraag de schooldirectie ook naar hun pestbeleid.” Stijn Sieckelinck  is opvoedfilosoof en lector jongerenwerk aan de Hogeschool van Amsterdam. Stijn Sieckelinck : „Het zou jammer zijn om traktaties af te schaffen omdat ze uit de hand lopen. Het is zo’n mooi ritueel om een kind eens per jaar in de klas het middelpunt te maken. Uitdelen heeft ook pedagogische aspecten: je leert als kind samen met je ouders nadenken over iets weggeven aan anderen, en wat dat dan moet zijn, en waarom. Weggeven is atypisch voor jonge kinderen, omdat ze meestal iets krijgen – aandacht, spullen – en daarom een mooie oefening. „Een school kan met ouders afspreken dat traktaties eetbaar zijn en niets toevoegen aan de afvalberg. Dat kan een duidelijk schoolbeleid zijn, waarover ook met jonge kinderen al gesproken kan worden.  „Als een school duidelijke richtlijnen heeft over wat er in een gezonde lunchbox hoort te zitten, mag er mijns inziens met de traktaties losser worden omgegaan. Bij een verjaardag hoort zoetigheid. Als een kind zelf zegt dat het fruit belangrijk vindt, prima, maar ik vind het krampachtig om iets te trakteren dat klasgenoten ook in hun lunchtrommel hebben. Iets gematigd, bij wijze van een feestelijke uitzondering, toestaan kan juist helpen voorkomen dat kinderen zich buiten ons blikveld op ongematigde wijze aan dat regime proberen te onttrekken.”</p>]]></description>
      <guid>https://www.nrc.nl/nieuws/2022/05/30/moet-ik-mijn-principes-over-trakteren-in-de-klas-loslaten-a4130334</guid>
      <pubDate>Mon, 30 May 2022 00:00:00 +00:00</pubDate>
    </item>
  </channel>
</rss>
