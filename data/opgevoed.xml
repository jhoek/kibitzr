<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Hoe zorgen we dat onze 14-jarige cognitief uitgedaagd blijft?]]></title>
      <description><![CDATA[<p>Moeder: „Hoe zorgen we ervoor dat onze zoon voldoende cognitief uitgedaagd blijft? Onze zoon van veertien heeft een asynchrone ontwikkeling. Toen hij acht jaar oud was, had hij de cognitieve vermogens van een kind van zestien, en de emotioneel-motorische vermogens van een kind van zes. Hij heeft zo veel slechte ervaringen in het regulier onderwijs dat hij niet meer naar school gaat en thuisonderwijs volgt. Hoe zorgen we ervoor dat hij cognitief uitgedaagd blijft, als hij zich in een reguliere leeromgeving zo snel onveilig voelt?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Wendy van Bohemen: „Een dergelijke asynchrone ontwikkeling – veel voorkomend bij hoogbegaafdheid – is in het reguliere onderwijs niet makkelijk te begeleiden. Als kinderen bij wijze van spreken verschillende leeftijden in zich hebben, is dit probleem niet opgelost met alleen het aanbieden van moeilijkere stof. Dan gaat het vanaf de basisschool al scheef lopen op het gebied van werktempo, gym, het beheersen van impulsiviteit. Dit zet de ontwikkeling onder spanning, met als mogelijke gevolgen faalangst of onhandig gedrag.” „Als uw zoon kan leren via methodes met lesboeken zijn er wel online onderwijsmogelijkheden, maar misschien staat hij hier zo ver vanaf dat onderzoekend leren passender is. Bijvoorbeeld door samen vragen uit te diepen die aansluiten bij zijn interesses.” „Er zijn verschillende centra die zich richten op de begeleiding van ervaringsgericht leren, waarbij een jongere gecoacht wordt door mensen die zijn denkproces begrijpen. Bijvoorbeeld Digibende en Spirare. Gelukkig is het niet meer zo dat je alleen via de reguliere onderwijsroute aan een baan kunt komen, en kunnen zulke centra ook helpen bij een zinvolle leerontwikkeling en toekomstperspectief.” „Het zou wenselijk zijn een hulpverlener te zoeken met kennis van uitgevallen hoogbegaafde jongeren. Die kan ook meedenken over de behandeling van nare ervaringen, en het gevoel van onveiligheid van uw zoon.” Damiët Truijens: „Steeds meer kinderen en jongeren lopen door een asynchrone ontwikkeling vast in het regulier onderwijs. Er is in veel gevallen een problematisch verschil ontstaan tussen de cognitieve vermogens – kunnen denken en leren – en praktische en sociaal-emotionele vaardigheden, zoals aan je lunchpakket denken, je gymspullen meenemen, vrienden maken. Dat noemen we ‘psychische vermogens’.” „De druk op cognitieve prestaties wordt in onze maatschappij steeds hoger. Onderzoek laat zien dat als een kind zo’n groot deel van de aandacht en energie besteedt aan denken en leren, dit ten koste gaat van de praktische en sociaal-emotionele ontwikkeling. Die staat ook onder druk door het hoge dagelijkse levenstempo waardoor kinderen nauwelijks tijd hebben om praktische vaardigheden te oefenen. Er is te weinig tijd om te rommelen, iets te proberen. Mentale rustmomenten worden ingevuld met digitale activiteiten, zoals gamen.” „Als kinderen gebrekkige psychische vaardigheden hebben, ontstaat er chronische stress en een tekort aan basisveiligheid. Daardoor kan het neurologisch zenuwstelsel onvoldoende rijpen. Cognitieve succeservaringen, zoals hoge cijfers halen of ver vooruit zijn in lesstof, kunnen dan een overlevingsstrategie worden om faalervaringen te vermijden.” „Bij uw zoon hoeven in eerste instantie niet de cognitieve vermogens verder uitgedaagd te worden, maar de praktische en sociaal-emotionele. Niet het IQ maar de psychische ontwikkeling bepaalt uiteindelijk of je het zelfstandig kunt redden in het leven.” „Bedenk samen met uw kind kleine praktische en sociaal-emotionele uitdagingen als onderdeel van zijn dagprogramma, die zó goed passen bij zijn ontwikkelingsfase dat je zeker weet dat hij kleine succeservaringen gaat opdoen. Ministapjes, zoals een keer boodschappen doen, of iemand een appje sturen hoe de vakantie is geweest. Zo kan hij meer autonomie, weerbaarheid en zelfvertrouwen ontwikkelen, als basis voor zijn andere talenten.” Wendy van Bohemen is als neuropsycholoog verbonden aan HIQ Expertisecentrum Hoogbegaafdheid. Damiët Truijens is gezinstherapeut en grondlegger van BOAM-zelfdiagnostiek. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/27/hoe-zorgen-we-dat-onze-14-jarige-cognitief-uitgedaagd-blijft-a4910755</guid>
      <pubDate>Mon, 27 Oct 2025 07:13:06 +0000</pubDate>
    </item>
    <item>
      <title><![CDATA[Hoe behouden ouders de regie, wanneer hun kind door meerdere partijen wordt opgevoed?]]></title>
      <description><![CDATA[<p>Oma: „Mijn dochter en schoonzoon hebben sinds kort een prachtige dochter. Ze hebben beiden een veeleisende baan. De opvang gebeurt straks door vier partijen: door de ouders zelf, de schoonouders van mijn dochter, het kinderdagverblijf en door mij. „Hoe krijg je die opvoeding synchroon? Hoe maak je gezamenlijk afspraken over slaaptijden, wanneer en wat te eten – suiker, groente, snacken – over wel of niet in een box, tafelmanieren, iemand laten uitspreken, noem maar op? Als startpunt voor een gesprek heb ik de ouders het boek gegeven van de Amerikaanse schrijfster Pamela Druckerman, Franse kinderen gooien niet met eten. Niet om mijn filosofie op te dringen, maar als discussiestuk.” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Bas Levering: „De verhouding tussen grootouders en kleinkinderen is in deze tijd een heel bijzondere. Veel grootouders zijn zeer betrokken en verzorgen feitelijk een deel van de opvoeding. De intieme band die er tussen hen en de kleinkinderen ontstaat is ongekend. Toch hebben ze geen bijzondere rechten. „Ouders en grootouders kennen elkaars opvoedideeën over het algemeen vrij goed. De ouders zijn door die van de grootouders heen gegaan. Als er verschillen zijn in opvattingen, staan die de ouders helder voor de geest. „Het is de vraag of je overal afspraken over moet maken. Die over slapen en eten – met de opvattingen van de ouders als uitgangspunt – zijn essentieel. Voor het overige kunnen de kleinkinderen de verschillen goed aan. Ze leren per situatie waar ze wel en niet met de schoenen op de bank mogen. „Maak van de afstemming geen zakelijke onderhandeling. Er valt zoveel te genieten in het gesprek over hoe de ontwikkeling van de kinderen verloopt. Het lijkt beter naar bevind van zaken te handelen en tijdig aan de bel te trekken als iets niet goed loopt. „Discussies over de opvoeding zijn fascinerend, de vraag is of het boek van Druckerman een goede start vormt. U zegt zelf uw opvoedideeën niet te willen opdringen, maar met deze Franse opvoeding, gezien door Amerikaanse ogen, levert u die filosofie toch. Het lijkt me beter uw dochter en schoonzoon te vragen hoe u hen kunt steunen in hun opvoedingsproject.” Amaranta de Haan: „Wat mooi dat er zoveel mensen rondom dit kind staan. En wat goed dat u er zo bewust mee bezig bent. Voor de ontwikkeling van kinderen is zo’n brede pedagogische basis, waarin het van alle kanten iets aangereikt krijgt, heel belangrijk. Verschillen in aanpak zijn voor kinderen eerder verrijkend dan lastig. Vaak is het voor de volwassenen moeilijker om die verschillen te verdragen dan voor de kinderen. „Volg als uw kleindochter nog heel jong is wel het dagritme dat uw dochter en schoonzoon thuis hanteren. Zij zullen dat ook afgestemd hebben met de kinderopvang, die over het algemeen een duidelijk protocol hebben. Voor de overdracht is een schriftje of app handig. „Voor een baby is enige consistentie in het aantal verzorgers wel belangrijk. Bijna iedere dag iemand anders is onrustig. Kijk of jullie het in het begin zo kunnen verdelen dat dezelfde mensen in één week wat vaker oppassen. Bijvoorbeeld dezelfde grootouders twee dagen per week, en dan eens in de veertien dagen. „Ontzettend leuk om met de mensen om uw kleindochter heen boeken te lezen over opvoeding. Ik zou voor die boekenclub ook aanraden Een kind heeft vele moeders, van Sarah Blaffer Hrdy, en Jagen, verzamelen, opvoeden van Michaeleen Doucleff.” Bas Levering is oud-lector Algemene Pedagogiek. Orthopedagoog Amaranta de Haan is als bijzonder hoogleraar Versterking van de pedagogische basis verbonden aan het Nederlands Jeugdinstituut en de Rijksuniversiteit Groningen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/20/hoe-behouden-ouders-de-regie-wanneer-hun-kind-door-meerdere-partijen-wordt-opgevoed-a4909895</guid>
      <pubDate>Mon, 20 Oct 2025 07:13:07 +0000</pubDate>
    </item>
    <item>
      <title><![CDATA[Hoe help ik mijn 19-jarige met haar paniek?]]></title>
      <description><![CDATA[<p>Moeder: „Onze dochter van 19 kampt met angst- en paniekaanvallen. Ze wordt daarvoor behandeld, maar belt toch regelmatig als het weer mis is. Ze is vaak heel somber omdat ze die aanvallen heeft. Het is nu ongeveer een jaar aan de gang. Het hangt denk ik samen met de grote veranderingen in haar leven (studeren in een andere stad).” „Toch past haar opleiding haar wel. Ik kalmeer haar met: ‘Kijk naar de horizon, adem rustig’, en probeer zoveel mogelijk te luisteren en zo min mogelijk raad te geven. Ze moet al zoveel, ook van zichzelf. Maar niet steeds zeggen: ‘Zou je niet eens …’ is best lastig. Het lijkt vooral getriggerd te worden door lessituaties en de angst dat ze iets niet kan, dat ze niets toevoegt en dat alle anderen beter zijn. Hoe help ik haar het beste?” Anke Klein: „U staat hier als ouder niet alleen in. Veel studenten hebben last van paniek en somberheid. Bij grote levensveranderingen, zoals studeren en uit huis gaan, wordt een gevoeligheid daarvoor extra getriggerd. Zo’n life event is spannend voor een jongere.” „Als een kind in paniek belt, is het fijn als de ouder de tijd neemt, en rustig luistert. Als wat ze zegt en voelt niet wordt gebagatelliseerd, of meteen gefixt hoeft te worden. U doet dat al heel mooi.” „U kunt nog overwegen op een rustig moment met uw dochter te overleggen hoe u haar het best kunt ondersteunen. Probeer er vragenderwijs achter te komen wat ze daar zelf in nodig heeft.” „We weten uit onderzoek dat het bij somberheid en angst helpt om leuke dingen te doen samen. U kunt voorstellen om samen te winkelen, ergens thee te drinken, of iets anders dat jullie graag samen doen.” „Is er iemand die u hierin kan begeleiden? Dit vraagt namelijk best iets van ouders. U zou bijvoorbeeld met uw huisarts kunnen overleggen.” Tischa Neve: „Goed dat uw dochter professionele hulp heeft. Voor jongeren die angstig zijn afgesteld, is dit een pittige tijd. De maatschappij vraagt veel van ze. Ook bestaat er een vermoeden dat de coronatijd een deel van deze leeftijdsgroep wat wiebeliger heeft gemaakt.” „Wat mooi dat ze u belt op zo’n moment, dat betekent dat ze zich bij u veilig voelt. Praat rustig, adem rustig, gebruik verbindend taalgebruik: ‘Ik ben er lieverd.’ Door die co-regulatie komt uw dochter tot rust. Overtuigen dat ze nergens bang voor hoeft te zijn, of wijzen op prestaties heeft op dat moment geen zin. Ze registreert dergelijke boodschappen niet. Haar brein staat in de alarmstand.” „Check in bij uzelf als ze belt: hoe zit ik er zelf bij? Ben ik in staat kalmte over te brengen, of ben ik zelf volledig overprikkeld?” „U kunt zodra ze rustiger is in het gesprek de dingen noemen die haar eerder hielpen. Bijvoorbeeld: ‘Vorige keer hielp het je om lekker te gaan wandelen.’ Spreek af dat ze even appt als ze zich weer beter voelt, al is het een emoticon.” „Op een rustiger moment kunt u met haar praten over haar overtuigingen. U kunt dan ook zeggen dat u het zo naar vindt dat ze het moeilijk heeft, dat u het graag zou willen wegnemen. U kunt uw dochter vragen: ik wil er graag zijn voor jou, wat heb je nodig op zo’n moment? En heb je daarover nog iets meegekregen uit de therapie?” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/14/hoe-help-ik-mijn-19-jarige-met-haar-paniek-a4909482</guid>
      <pubDate>Tue, 14 Oct 2025 07:13:07 +0000</pubDate>
    </item>
    <item>
      <title><![CDATA[Hoe weeg ik een nanny tegen andere vormen van opvang?]]></title>
      <description><![CDATA[<p>Moeder: „Hoe beïnvloedt het hebben van een nanny de ontwikkeling van mijn kinderen? Mijn partner en ik hebben voor onze kinderen (5 en 6) jaarlijks wisselende inwonende nanny’s. Ze spreken Nederlands. Mijn kinderen krijgen meer rust en continuïteit doordat ze minder naar de buitenschoolse opvang hoeven. Ik kan hen als ouder op de momenten dat ik vrij ben meer aandacht en tijd geven, omdat de huishoudelijke taken uit handen worden genomen.” „Hoe weeg ik deze voordelen ten opzichte van andere vormen van opvang? En wat heeft uiteindelijk het meest positieve effect op hun welzijn en ontwikkeling?” Roseriet Beijers: „Voor jonge kinderen is het fijn om met een klein groepje een vaste band op te bouwen. Een nanny biedt stabiliteit; bij een bso heb je mogelijk meer wisselingen in personeel. Er zijn bso’s die jarenlang dezelfde groepsleiders hebben op dezelfde dagen, maar er zijn er ook waar het personeel vaak wisselt.” „Of een bso passend is, hangt ook van uw kind af. Sommige kinderen zijn na een schooldag moe. Voor hen is het niet ideaal om dan nog te moeten spelen met kinderen die mogelijk ook vermoeid zijn. Andere kinderen kunnen het juist weer heel leuk vinden om zo de dag af te sluiten.” „Het hangt ook van uw gezin af. Een nanny kan in een druk gezin veel rust brengen, juist omdat die huishoudelijke taken doet, en kan halen en brengen. Zeker als ouders veeleisende of onregelmatige banen hebben.” „Organiseer wel dat uw kinderen met leeftijdgenootjes kunnen spelen, bijvoorbeeld door in het weekend met ze naar de speeltuin te gaan.” „Kinderen hebben naast hun ouders baat bij volwassenen waarvan ze op aan kunnen. De hechte band met een nanny die er altijd is, het kind goed kent en reageert als er iets aan de hand is, weegt op tegen het nadeel van de jaarlijkse wisselingen. Het effect van die wisselingen mag je relativeren. Veel kinderen zien hun leerkracht misschien wel meer dan de eigen ouders, en daar nemen ze ook weer afscheid van. Leren omgaan met afscheid hoort ook bij de ontwikkeling.” Marga Akkerman: „De ontwikkeling van kinderen lees je dagelijks aan ze af, dat is niet iets dat zich pas in de toekomst manifesteert. Als ze nu een gelukkige indruk maken, mag u daarop vertrouwen.” „Het voordeel van een nanny is dat je zelf iemand kiest die bij het gezin past en bij je opvoedfilosofie. Uw kinderen hebben na schooltijd meer vrijheid met wie en waar ze gaan spelen, en u heeft zelf meer gelegenheid om aandacht aan de kinderen te besteden.” „Bij de bso kunnen kinderen samen avonturen beleven, met begeleiders, die ook er voor zorgen dat ze sociaal veilig zijn. Hoe prettig het daar is, hangt van de begeleiding af. Voor u kost het meer tijd om uw aandacht voor de kinderen te organiseren.” „De manier waarop na school voor kinderen wordt gezorgd maakt voor de meeste kinderen zelf uiteindelijk niet zoveel uit. Ze raken gewend aan hoe het gaat. Voor u, de ouders, zijn de verschillen des te groter. Kies daarom die vorm van opvang die u zelf het beste past.” „Als kinderen later op hun jeugd terugkijken, hoop je dat ze zeggen dat ze een fijne tijd hebben gehad en dat het duidelijk was dat ze bij hun ouders op de eerste plaats kwamen. Dat is het belangrijkste. En dan maakt het niet uit op welke manier.” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/07/hoe-weeg-ik-een-nanny-tegen-andere-vormen-van-opvang-a4908620</guid>
      <pubDate>Tue, 7 Oct 2025 07:13:07 +0000</pubDate>
    </item>
    <item>
      <title><![CDATA[Is mijn 5-jarige te veel bezig  met zijn fantasiewereld?]]></title>
      <description><![CDATA[<p>Vader: „Ik vind het belangrijk dat mijn zoon (5) zichzelf kan zijn. Maar soms kan hij zich helemaal verliezen in zijn fantasie- en droomwereld. Vaak gaat het dan over Mario, Spiderman of Sonic the Hedgehog. Op dit moment is het Pokémon. Hij wil dan alleen maar daarover praten, daar filmpjes van kijken, die kleren aandoen, en onder dat dekbed slapen. Is het wel goed voor zijn ontwikkeling als hij maar met één ding bezig is? En vervreemdt hij andere kinderen niet van zich als hij dan alleen met dat ene wil spelen?” „Soms willen zijn vriendjes iets anders doen, maar hij vindt dat dan echt lastig. Hij heeft dat licht obsessieve van jongs af aan. Zou hem dat op de een of andere manier in zijn opgroeien in de weg kunnen staan, zouden kinderen dat gek gaan vinden? En is er iets dat ik nu al kan doen om hem hierin te sturen?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Kimberley Roerdink: „Het is passend in de ontwikkeling van een vijfjarige om zich te verliezen in een fantasiewereld. Uw zoon heeft dat met superhelden, anderen met dino’s, autootjes, eenhoorns of prinsessenspulletjes.” „U kunt met hem oefenen in flexibiliteit door bruggetjes te maken in het spel. Voeg een andere spelvorm toe. Als een vriendje wat anders wil doen, zoals verstoppertje, zouden ze samen Pokémons kunnen zoeken. Laat hem Pokémons tekenen, bouw samen een huis voor de Pokémons. U erkent uw kind daarmee in zijn interesse, maar laat zien dat er meer is.” „Onderhandelen kan ook, bijvoorbeeld door te zeggen: ‘Laten we samen nog één Pokémon vangen, en dan doen we een spel zonder Pokémon.’ U kunt zijn teleurstelling woorden geven. ‘Moeilijk hè, om soms wat anders te doen?’ Dit hoort ook bij sociale vaardigheden oefenen.” „Het is goed om u af te vragen: wat brengt deze fantasiewereld mijn zoon? Het kan houvast geven in een onzekere wereld. Wat er op school gebeurt, voelt nog heel groots voor een kind van deze leeftijd. Probeer daarom aan te sluiten bij zijn belevingswereld, en van daaruit stapjes te maken.” Jacqueline Schenk: „Op deze leeftijd is de ontwikkeling van het fantasiespel op zijn hoogtepunt. Het is passend bij de fase en een goede basis voor de verdere cognitieve en sociale ontwikkeling. Kinderen kunnen met allerlei gedragingen oefenen, zoals tegenstanders uitschakelen, zonder echte consequenties.” „Ik zou hem daarin niet snel beperken of begrenzen. Als uw zoon verkleed op school komt en zijn leeftijdgenoten grapjes gaan maken, merkt hij dat vanzelf. Op een gegeven moment gaat de gelijkenis in kleding en interesses met klasgenoten een belangrijkere rol spelen dan de eigen fantasie.” „U kunt de fantasie van uw zoon speels gebruiken om zijn mentale en verbale vaardigheden te oefenen. Bijvoorbeeld door samen met de superhelden te spelen en uw zoon te vragen wat deze helden denken en voelen, waar ze wonen. In de wetenschap noemen we dat ‘theory of mind oefenen’. Vaak houden ouders zich afzijdig van kinderspel, maar ze kunnen dat bij kleuters echt verrijken.” „Als zijn vriendjes iets anders willen doen, kunt u de wensen inventariseren – ‘Wat wil jij? En wat wil jij? En jij?’ Wacht voor u zelf met een oplossing komt, mogelijk kunnen ze zelf iets bedenken dat die wensen verenigt. Zo leren ze over het oplossen van conflicten.” „Kijk hoe zich dit ontwikkelt in twee, drie jaar tijd. Als de fantasiewereld sterker wordt en gepaard gaat met sociale terugtrekking, kan er iets spelen dat om aandacht vraagt.” Gezinstherapeut Kimberley Roerdink begeleidt ouders in de opvoeding. Jacqueline Schenk is als ontwikkelingspsycholoog verbonden aan de Erasmus Universiteit. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/30/is-mijn-5-jarige-te-veel-bezig-met-zijn-fantasiewereld-a4907840</guid>
      <pubDate>Tue, 30 Sep 2025 07:13:08 +0000</pubDate>
    </item>
    <item>
      <title><![CDATA[‘Mijn dochter van 9 experimenteert met haar vriendinnetjes’]]></title>
      <description><![CDATA[<p>Moeder: „Mijn dochter van negen kwam laatst thuis met een blauwe plek op haar lip. Ze vertelde me dat ze op school met een paar vriendinnen achter opgestapelde matten ‘schooltje’ had gespeeld, en ‘gezoend’ had. Het bleek dat ze met een paar meisjes op elkaar hadden gelegen met de kleren aan. Mijn partner en ik weten niet zo goed hoe we hiermee moeten omgaan. In hoeverre begrenzen we dit, en waar laten we dit vrij?” Belle Barbé: „Er is niks geks aan dit gedrag. In het geval van het ‘zoenen’: vanaf een jaar of zeven kunnen kinderen echt affectie voor elkaar gaan voelen, en dat laten ze zien op een manier die ze kennen van volwassenen. Het op elkaar liggen behoort tot de onschuldige oefenspelletjes die we kennen van ‘doktertje spelen’ of ‘vader en moedertje’.” „Er zijn een paar zaken waar u op kunt letten. De spelletjes moeten wel vrijwillig zijn, en gelijkwaardig. Dat wil zeggen: de kinderen zijn ongeveer even oud en willen zelf meedoen; niemand is de baas. Die blauwe plek op haar lip moet toch een beetje pijn hebben gedaan. Je zou kunnen checken of niemand gedwongen is.” „‘Toestemming’ is op deze leeftijd nog een groot woord, maar u zou daar wel met uw dochter over kunnen praten. Bijvoorbeeld hoe ze tijdens zo’n spelletje kan zien of iemand het wel leuk vindt. Doet de ander enthousiast mee, of wil ze graag weg? En als ze dat niet zo goed kan zien, dan kan ze het leren vragen: ‘Vind jij dit ook leuk?’” „Vraag ook naar wie ze toe gaat als er iets zou gebeuren wat ze zelf eigenlijk niet wil. Ook kunt u zeggen: ‘Ik snap dat je nieuwsgierig bent, maar zorg er wel voor dat je elkaar geen pijn doet.’” „Misschien de leerkracht even op die opgestapelde matten wijzen. Op zo’n plek buiten het zicht van de volwassenen kunnen ook vervelende dingen gebeuren.” Daphne van de Bongardt: „Wat goed dat u vroeg naar die blauwe plek, en dat uw dochter zo open vertelde over wat er gebeurd was.” „Dit soort experimenteergedrag is onderdeel van de normale ontwikkeling in deze leeftijdsfase. Kinderen oefenen de hele tijd met van alles, en dus ook met intieme gedragingen zoals zoenen en op elkaar liggen. Deze gedragingen zijn in deze fase nog niet zozeer seksueel, in elk geval niet zoals ze later kunnen worden. Het is een veilige, giechelige manier van ontdekken met bekende leeftijdgenoten, zonder de spanning die er later bij hoort als ze echt verliefd worden.” „Begrenzen is in dit geval dus niet nodig, en ook ondoenlijk. In deze leeftijdsfase, en de puberteit die hierna komt, besteden kinderen en adolescenten steeds meer tijd buitenshuis zonder ouderlijk toezicht. Je hebt dan als opvoeders sowieso beperkter zicht en controle op wat ze doen.” „Wat helpt is open communicatie over wat uw dochter bezighoudt en hoe ze dat ervaart. Denk eens terug aan wat u zelf allemaal deed op die leeftijd, en praat daarover met uw kind. Bijvoorbeeld: ‘Toen ik jouw leeftijd had, wilde ook iemand met mij oefenzoenen.’ Of een andere anekdote. Daarmee normaliseert u dat experimenteren. Ook verkleint dit de afstand tussen u en uw dochter. Dat kan haar helpen om open te vertellen over haar ervaringen, waarbij u nog wat advies kunt meegeven mocht dat nodig zijn. En ze zal zelf sneller aan de bel trekken als ze met iets zit.” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/23/mijn-dochter-van-9-experimenteert-met-haar-vriendinnetjes-a4907041</guid>
      <pubDate>Tue, 23 Sep 2025 07:13:08 +0000</pubDate>
    </item>
    <item>
      <title><![CDATA[‘Mijn kinderen hangen aan mamma’]]></title>
      <description><![CDATA[<p>Moeder: „Mijn jongens – de oudste is drie jaar oud, de jongste tien maanden – hangen allebei aan mij. Als mijn man in de buurt is kan hij weinig doen. Dat gaat van luiers verschonen tot naar bed brengen of ze gewoon vasthouden. Als ik even de deur uit wil, is dat praktisch onmogelijk. Vooral de oudste is dan zeker twintig minuten van slag en huilt heel hard. ‘Jij mag nooit meer weggaan’, zegt hij dan. Hij had dit altijd al. Toen de jongste werd geboren, heeft mijn man veel met hem gedaan, maar dat heeft niet geholpen.” „Hij zegt ook: ‘stomme pappa’ en nooit ‘stomme mamma’. Het gaat vooral om de situatie thuis. Ze gaan drie dagen per week naar de opvang. Dat is voor die van drie jaar dan weer geen enkel probleem. Alleen de jongste huilt dan eventjes. Hoe kan ik toch iets meer aan mijn man overlaten zonder dat ik het gevoel heb mijn kinderen te traumatiseren?” Anne Vink: „Veel kinderen hebben een voorkeur voor één van de ouders. Zeker voor de primaire verzorger. Maakt u zich daar geen zorgen om. Kinderen ontwikkelen als ze opgroeien sowieso afzonderlijk een eigen band met beide ouders. „Als we ervan uitgaan dat de relatie met hun vader vertrouwd is, kunt u als moeder gerust weggaan. Daarmee geeft u de boodschap ‘jullie kunnen het samen’. Ook als kinderen ontregelen. Kinderen in deze leeftijd kunnen bij een afscheid overspoeld raken door emoties. Het gaat erom die gevoelens te snappen, ze te reguleren en ‘te ondertitelen’. Dat zou hun vader goed kunnen doen. Vervang ‘Doe niet zo boos’, door ‘Ik snap dat het even lastig voor je is als mamma weggaat’. Begrip tonen voor de gevoelens, meebewegen en nabijheid bieden helpen dan. „Als er een fijne ouder-kindband is, dan is er bij ontregeling geen sprake van ‘traumatiseren’. Het kan helpen te onderzoeken waarom dit zo voelt. Wat gebeurt er met uzelf voordat u weggaat en de kinderen bij hun vader blijven? Neemt uw stress daardoor toe en hoe reageren de kinderen daarop?” Annalotte Ossen: „Wat maakt dat u het gevoel heeft uw kinderen te traumatiseren als u afscheid neemt? Door die gedachte kunt u onbewust de boodschap afgeven dat het niet fijn is om bij uw man achter te blijven. Soms kan er dan een patroon ontstaan waarin moeder automatisch alles gaat doen, en vader stopt met proberen, omdat hij onzeker is of het wel goed gaat. „Maak samen met uw partner een plan: wat willen wij onze kinderen meegeven op het gebied van veranderingen, afscheid nemen en de emoties die daarbij horen? Hoe kunnen we elkaar steunen als ons kind heftig huilt of schreeuwt? Wat moet ik dan juist wel doen en wat juist niet? Hoe kunnen we de emoties van ons kind verdragen? „We zien in dit soort situaties vaak dat ouders het moeilijk vinden om de heftige emoties van hun kinderen te verdragen. Het helpt voor uw kind als u met een liefdevolle maar vastberaden houding vertrekt, en uw partner doorgaat met waar hij mee bezig was . „Bespreek als ouders welke eerste stap je wilt zetten om te oefenen. Kies een ontspannen moment waarop uw partner kort iets met de oudste kan gaan doen waarop er geen tijdsdruk is. En dan blijven oefenen. ‘Nee mamma is nu even iets anders aan het doen, pappa helpt jou met je schoenen.’ „Let ook op hoe u thuiskomt als uw zoons overstuur zijn geweest. Communiceer niet vanuit schuldgevoel, maar vanuit vertrouwen: ‘Wat fijn je weer te zien!’” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/16/mijn-kinderen-hangen-aan-mamma-a4906205</guid>
      <pubDate>Tue, 16 Sep 2025 07:13:08 +0000</pubDate>
    </item>
    <item>
      <title><![CDATA[Hoe voed ik mijn zoons op tot sterke en gevoelige jongens die meiden respecteren?]]></title>
      <description><![CDATA[<p>Moeder: „Ik ben moeder van drie jonge zoons en probeer hen op te voeden met respect voor vrouwen. Ik merk dat ons huishouden erg mannelijk is: veel fysieke energie, scheten, en liedjes met teksten als ‘meisjes zijn slap en vallen in de pap’. Goed om te weten dat onze relatie gelijkwaardig is. Ze zeggen vol overtuiging dat ik de sterkste ben in huis. Er zijn poppen in huis, waar ze niet mee spelen, en nagellak vinden we geen probleem. Toch vraag ik me af hoe ik mijn zoons kan opvoeden tot sterke en gevoelige jongens die meiden respecteren, zonder ze te beperken in hun interesses? Ik vind dit een moeilijk gesprek, en hoor mezelf zeggen: ‘meisjes zijn ook sterk/snel’; dit moet effectiever kunnen. Ons neefje (10) werd laatst ‘meisje’ genoemd en dat was ‘de ergste belediging ooit’. Ik wil dit soort uitspraken en overtuigingen voorkomen en ze echt respect en gelijkwaardigheid voor vrouwen bijbrengen.” Steven Pont: „Traditionele denkbeelden over mannelijkheid herleven. Influencers als Andrew Tate propageren een klassieke verdeling tussen mannen en vrouwen, waarbij mannelijke kenmerken positiever worden gewaardeerd. Jongens krijgen online met deze ‘manosfeer’ te maken, en worden daardoor beïnvloed. Hun gedrag sijpelt door naar jongere leeftijdgenoten, zoals uw zoons. „Het meest effectief is om vrouwonvriendelijke uitspraken steeds opnieuw te bevragen. Bijvoorbeeld hun ideeën over ‘sterk’ en ‘slap’. Ja, mannen zijn doorgaans fysiek sterker dan vrouwen. Waarom is dat belangrijk? Als je je brood wilt verdienen met gewichtheffen is dat handig. Maar is iemand die sterker is, ook slimmer? Aardiger? Houd je minder van mensen die minder sterk zijn? „Wees nieuwsgierig naar de antwoorden, en mijd cynisme. Het doel is dat ze hun overtuigingen leren bevragen. Gelijkwaardigheid moet een intrinsieke norm worden. Als u gaat preken, of hen belachelijk maakt, gaan ze in verzet. „Stel wel grenzen aan wat er gezegd kan worden: ‘Tot je mij kunt overtuigen waarom sterkere mensen beter zijn, wil ik niet dat je dat zegt.’ „Vraag, als er iets denigrerends over vrouwen wordt gezegd: ‘Zouden jullie ook willen dat ze zo over mij of jullie nichtje praten?’ Zo werkt u aan empathie. „Benoem voorbeelden van ongelijkwaardigheid die u zelf waarneemt. Liever vier keer vijf minuten per week dan een keer twintig minuten lang. Dan gaat het op preken lijken.” Joyce Endendijk: „Wat u zich voorneemt, noemen we in de wetenschap ook wel ‘genderneutraal opvoeden.’ U doet al heel veel! Waar u nog op zou kunnen letten is uw taalgebruik. Benoem, als u aan mensen of kinderen refereert, niet hun sekse. Zeg bijvoorbeeld ‘dat kindje’, in plaats van ‘dat jongetje’. Als het over beroepen gaat, kunt u zeggen ‘brandweerkracht’ in plaats van ‘brandweerman’. „Keur hun ‘typische’ jongensgedrag niet af, maar stimuleer daarnaast kenmerken als behulpzaamheid, zorgzaamheid, praten over gevoelens. Benadruk en waardeer die eigenschappen, zonder die als ‘vrouwelijk’ te definiëren. „Probeer samen op een speelse manier genderstereotyperingen te ontmaskeren. Bijvoorbeeld in films of series, boeken of in het nieuws. Denk aan een reclameblok waarin de moeder aan het aanrecht staat, en vader aanschuift. ‘Dat gaat bij ons toch anders.’ „U kunt ook kinderboeken voorlezen die de cliché’s vermijden, zoals Meisje jongen jongen meisje van Harald Nortun. „Er is reden om aan te nemen dat een dergelijke genderneutrale opvoeding het welbevinden van kinderen bevordert. Uit verschillende onderzoeken blijkt namelijk dat genderspecifiek opvoeden bij jongens de kans op agressie verhoogt, en bij meisjes de kans op depressie en angst.” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Steven Pont is ontwikkelingspsycholoog. Joyce Endendijk doet als universitair hoofddocent aan de Universiteit Utrecht onderzoek naar genderontwikkeling van kinderen. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/08/hoe-voed-ik-mijn-zoons-op-tot-sterke-en-gevoelige-jongens-die-meiden-respecteren-a4905412</guid>
      <pubDate>Mon, 8 Sep 2025 07:13:09 +0000</pubDate>
    </item>
    <item>
      <title><![CDATA[Onze 15-jarige heeft meer  te besteden dan wij]]></title>
      <description><![CDATA[<p>Moeder: „Onze zoon van 15 heeft een hobby waar hij steeds meer mee verdient. Daarnaast heeft hij twee baantjes. Al met al komt er bij hem zo’n achthonderd euro per maand binnen. Daarmee heeft hij veel meer bestedingsruimte dan wij als gezin. Hij spaart wel, maar hij koopt ook dingen die hij nooit heeft gekregen. Een duur jack, een dure spijkerbroek. Toen we laatst in een kledingwinkel waren en hij een T-shirt zag van 140 euro zag, zei ik: „Papa en ik leggen er veertig euro bij.” „Nee mam, dat hoeft niet, dat kan ik makkelijk betalen.” We geven de kinderen normaliter honderd euro voor de zomervakantie. Hij zegt: „Ik hoef dat niet, ik heb mijn eigen geld.” Het maakt me verdrietig, het ontneemt me iets. Ik vind het ook in de opvoeding ingewikkeld. Zo vind ik nóg meer soorten deo, snoep of soorten hagelslag niet nodig in huis, maar hij koopt dat dan gewoon zelf. Hoe ga ik hiermee om?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Anne Abbenes: „Uw verdriet kan een vorm van rouw zijn over een verschuivende ouderrol. Als uw zoon zegt ‘dat hoef ik niet’, handelt hij uit zelfstandigheid, maar dat kan voelen als weigering van uw zorg. „In uw gezin vertegenwoordigt geld zorg voor elkaar. Eenvoud is daarbij de norm. Uw zoon ontwikkelt nu zijn eigen normen en waarden over geld en dat past bij zijn levensfase. Geld is voor hem een middel om zijn identiteit vorm te geven, bijvoorbeeld via het kopen van kleding. Voor u kan dit aanvoelen als verlies van een gezinswaarde. „Als geld minder als bindmiddel werkt, kunnen nieuwe rituelen helpen om die verbondenheid opnieuw vorm te geven. Zoals samen koken of een maandelijkse geldavond. Bespreek samen jullie geldkeuzes, en geef daarbij ook inzicht in uw eigen geldgedrag. Uw zoon laat al zien dat hij bewust met geld omgaat, dit biedt kans tot verdieping. Breng uw waarden over zorg en eenvoud onder woorden. Op deze manier worden grenzen in geldgedrag bespreekbaar en invoelbaar. „Wat raakt u in de geldkeuzes van uw kind, en wat zegt dat over uw eigen overtuigingen over geld? Bespreek dat ook samen. Dit biedt u de kans om te groeien als gezin.” Marga Akkerman: „Natuurlijk kan het pijn doen als de bestedingsruimte van uw kind groter is dan de uwe. Uw puberzoon kan het zich permitteren om financieel minder afhankelijk van u te zijn. De manier waarop hij dat laat merken is vast lief bedoeld, maar gaat soms nogal ver. „Misschien heeft u het gevoel dat u het moederschap zo ontnomen wordt. Maar hij blijft een kind van 15 jaar oud en u blijft verantwoordelijk voor zijn financiële opvoeding. Maak een geldplan. Ik neem aan dat hij zak- en kleedgeld krijgt. Bespreek met hem wat hij daarvan moet betalen en wat voor úw rekening is. Bijvoorbeeld eens per jaar een bedrag voor een winterjas. Maak ook samen een toekomstplan: waar wil hij voor sparen en welk bedrag zet hij daarvoor opzij? En zou hij iets kunnen missen voor een goed doel? „Praat dan samen over het overgebleven ‘speelgeld’. Waar gaat dat naartoe? Het lijkt of uw zoon probeert met zijn dure aankopen thuis en daarbuiten gezien te worden. Waarom zou dat belangrijk voor hem zijn? „Hoe dan ook zijn de gezinsboodschappen voor úw rekening. U koopt de hagelslag. Duidelijke grenzen geven uw zoon ook houvast. „Dit zal geen makkelijk gesprek worden. Vertel hem daarom herhaaldelijk ook hoe trots u op hem bent dat hij zo jong al zo goed aan het verdienen is. Dat belooft wat!” Anne Abbenes doet als financieel gedragsspecialist onderzoek naar geldopvoeding. Marga Akkerman is niet-praktiserend klinisch jeugd- en kinderpsycholoog NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/01/onze-15-jarige-heeft-meer-te-besteden-dan-wij-a4904634</guid>
      <pubDate>Mon, 1 Sep 2025 07:13:09 +0000</pubDate>
    </item>
    <item>
      <title><![CDATA[Hoe laten we onze 7-jarige aan meer prikkels wennen?]]></title>
      <description><![CDATA[<p>Moeder: „Onze 7-jarige heeft veel meegemaakt. Hij heeft diepgaande trauma- en hechtingsproblematiek. Dat vertaalt zich in hyperalert gedrag, en een onvermogen om met veel prikkels om te gaan. Door nieuwe of drukke situaties kan hij totaal overstuur raken. Hij stort dan letterlijk neer: op de grond liggen, huilen, boosheid. We houden thuis een vast ritme aan van eten, slapen, sport en activiteiten. Uitstapjes bespreken we vooraf. We leggen uit wat we gaan doen, laten foto’s of video’s zien en beantwoorden vragen. Dan lukt het vaak om een leuke dag te hebben zonder een meltdown bij thuiskomst. Als school of andere ouders iets organiseren doet hij niet aan alles mee. Voorheen ging dit vrij makkelijk. Nu hij ouder wordt, is het aanpassen moeilijker. Zo lopen we slechts één avond van de avondvierdaagse mee. Dikke tranen omdat hij, net als zijn klasgenoten, alle avonden mee wil doen. We zijn bij ons standpunt gebleven. Vier avonden overprikkeling en veel te laat naar bed, trekt hij niet. Toch voel ik mij ergens schuldig. Ontzeg ik hem te veel? Moet hij niet ‘gewoon’ leren omgaan met zijn overprikkeling? Moeten wij zijn meltdowns voor lief nemen?” Renée Uittenbogaard: „Bij trauma- en gehechtheidsproblematiek kan het zenuwstelsel zo ontregeld zijn, dat het moeite heeft om prikkels te verwerken. Het is dan tot op zekere hoogte inderdaad belangrijk om overprikkeling te voorkomen. „Daarnaast wordt bij trauma in het heden steeds opnieuw iets geraakt dat hoort bij gebeurtenissen uit het verleden. Als er ook sprake is van gehechtheidsproblemen, kan het zijn dat uw zoon er onvoldoende op durft te vertrouwen dat u er voor hem bent en blijft om hem te helpen. Hij heeft het daarom op moeilijke momenten extra nodig dat u hem helpt om zijn emoties te begrijpen en te reguleren. Dit vraagt om therapeutisch opvoeden, waarbij het goed is om professionele pedagogische ondersteuning te krijgen. „Daarnaast raad ik voor uw zoon traumabehandeling aan waarin ook het gezin betrokken wordt. Om zijn draagkracht en prikkeltolerantie te vergroten, moet het (gehechtheids)trauma zelf worden behandeld, anders blijft hij daar last van houden. De maatschappij zal altijd overprikkelend blijven, en u kunt hem daar niet tegen blijven beschermen. Bij het ouder worden zal hij meer behoefte krijgen aan een grotere ontdekkingsruimte, waarbij u hem ook weer wat meer los moet durven laten.” Tischa Neve: „De prikkelgevoeligheid van uw 7-jarige zal waarschijnlijk niet veranderen zonder traumatherapie door een professional. Ondertussen kunt u met uw zoon gaan oefenen in het oprekken van grenzen. Toen hij jonger was had hij niet door wat hij miste, nu wel. Dat maakt het een goed moment om hem te gaan meenemen in de besluitvorming. „Stel dat er tijdens de zomervakantie elke dag een groepsactiviteit is, zoals een zwempartijtje, een speurtocht, een bonte avond. Jullie bepalen de kaders: hij mag bijvoorbeeld om de dag aan iets meedoen. Laat hem dan meedenken: hoe zouden we dit zo kunnen doen dat het niet te veel wordt? Wat rust nemen ervoor, wat eerder weg misschien? Zo leert hij doseren, en ervaart hij ook regie. „Voel mee met zijn teleurstelling dat het niet allemáál kan, en geef er woorden aan: ‘Ik snap dat je baalt.’ „En soms weegt de ontlading op tegen hoe leuk het was. Als dat gebeurt, blijf dan liefdevol bij hem zodat hij zich veilig genoeg voelt om zijn emoties te verwerken. Praat rustig tegen hem, zeg dat je er bent en niet weggaat. Het kan zijn dat die ineenstortingen daardoor ook minder heftig worden.” Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/07/07/hoe-laten-we-onze-7-jarige-aan-meer-prikkels-wennen-a4899582</guid>
      <pubDate>Mon, 7 Jul 2025 07:13:09 +0000</pubDate>
    </item>
  </channel>
</rss>
