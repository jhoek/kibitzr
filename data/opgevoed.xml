<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[‘Mijn kinderen hangen aan mamma’]]></title>
      <description><![CDATA[<p>Moeder: „Mijn jongens – de oudste is drie jaar oud, de jongste tien maanden – hangen allebei aan mij. Als mijn man in de buurt is kan hij weinig doen. Dat gaat van luiers verschonen tot naar bed brengen of ze gewoon vasthouden. Als ik even de deur uit wil, is dat praktisch onmogelijk. Vooral de oudste is dan zeker twintig minuten van slag en huilt heel hard. ‘Jij mag nooit meer weggaan’, zegt hij dan. Hij had dit altijd al. Toen de jongste werd geboren, heeft mijn man veel met hem gedaan, maar dat heeft niet geholpen.” „Hij zegt ook: ‘stomme pappa’ en nooit ‘stomme mamma’. Het gaat vooral om de situatie thuis. Ze gaan drie dagen per week naar de opvang. Dat is voor die van drie jaar dan weer geen enkel probleem. Alleen de jongste huilt dan eventjes. Hoe kan ik toch iets meer aan mijn man overlaten zonder dat ik het gevoel heb mijn kinderen te traumatiseren?” Anne Vink: „Veel kinderen hebben een voorkeur voor één van de ouders. Zeker voor de primaire verzorger. Maakt u zich daar geen zorgen om. Kinderen ontwikkelen als ze opgroeien sowieso afzonderlijk een eigen band met beide ouders. „Als we ervan uitgaan dat de relatie met hun vader vertrouwd is, kunt u als moeder gerust weggaan. Daarmee geeft u de boodschap ‘jullie kunnen het samen’. Ook als kinderen ontregelen. Kinderen in deze leeftijd kunnen bij een afscheid overspoeld raken door emoties. Het gaat erom die gevoelens te snappen, ze te reguleren en ‘te ondertitelen’. Dat zou hun vader goed kunnen doen. Vervang ‘Doe niet zo boos’, door ‘Ik snap dat het even lastig voor je is als mamma weggaat’. Begrip tonen voor de gevoelens, meebewegen en nabijheid bieden helpen dan. „Als er een fijne ouder-kindband is, dan is er bij ontregeling geen sprake van ‘traumatiseren’. Het kan helpen te onderzoeken waarom dit zo voelt. Wat gebeurt er met uzelf voordat u weggaat en de kinderen bij hun vader blijven? Neemt uw stress daardoor toe en hoe reageren de kinderen daarop?” Annalotte Ossen: „Wat maakt dat u het gevoel heeft uw kinderen te traumatiseren als u afscheid neemt? Door die gedachte kunt u onbewust de boodschap afgeven dat het niet fijn is om bij uw man achter te blijven. Soms kan er dan een patroon ontstaan waarin moeder automatisch alles gaat doen, en vader stopt met proberen, omdat hij onzeker is of het wel goed gaat. „Maak samen met uw partner een plan: wat willen wij onze kinderen meegeven op het gebied van veranderingen, afscheid nemen en de emoties die daarbij horen? Hoe kunnen we elkaar steunen als ons kind heftig huilt of schreeuwt? Wat moet ik dan juist wel doen en wat juist niet? Hoe kunnen we de emoties van ons kind verdragen? „We zien in dit soort situaties vaak dat ouders het moeilijk vinden om de heftige emoties van hun kinderen te verdragen. Het helpt voor uw kind als u met een liefdevolle maar vastberaden houding vertrekt, en uw partner doorgaat met waar hij mee bezig was . „Bespreek als ouders welke eerste stap je wilt zetten om te oefenen. Kies een ontspannen moment waarop uw partner kort iets met de oudste kan gaan doen waarop er geen tijdsdruk is. En dan blijven oefenen. ‘Nee mamma is nu even iets anders aan het doen, pappa helpt jou met je schoenen.’ „Let ook op hoe u thuiskomt als uw zoons overstuur zijn geweest. Communiceer niet vanuit schuldgevoel, maar vanuit vertrouwen: ‘Wat fijn je weer te zien!’” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/09/16/mijn-kinderen-hangen-aan-mamma-a4906205</guid>
      <pubDate>Tue, 16 Sep 2025 07:22:42 +0000</pubDate>
    </item>
    <item>
      <title><![CDATA[Hoe voed ik mijn zoons op tot sterke en gevoelige jongens die meiden respecteren?]]></title>
      <description><![CDATA[<p>Moeder: „Ik ben moeder van drie jonge zoons en probeer hen op te voeden met respect voor vrouwen. Ik merk dat ons huishouden erg mannelijk is: veel fysieke energie, scheten, en liedjes met teksten als ‘meisjes zijn slap en vallen in de pap’. Goed om te weten dat onze relatie gelijkwaardig is. Ze zeggen vol overtuiging dat ik de sterkste ben in huis. Er zijn poppen in huis, waar ze niet mee spelen, en nagellak vinden we geen probleem. Toch vraag ik me af hoe ik mijn zoons kan opvoeden tot sterke en gevoelige jongens die meiden respecteren, zonder ze te beperken in hun interesses? Ik vind dit een moeilijk gesprek, en hoor mezelf zeggen: ‘meisjes zijn ook sterk/snel’; dit moet effectiever kunnen. Ons neefje (10) werd laatst ‘meisje’ genoemd en dat was ‘de ergste belediging ooit’. Ik wil dit soort uitspraken en overtuigingen voorkomen en ze echt respect en gelijkwaardigheid voor vrouwen bijbrengen.” Steven Pont: „Traditionele denkbeelden over mannelijkheid herleven. Influencers als Andrew Tate propageren een klassieke verdeling tussen mannen en vrouwen, waarbij mannelijke kenmerken positiever worden gewaardeerd. Jongens krijgen online met deze ‘manosfeer’ te maken, en worden daardoor beïnvloed. Hun gedrag sijpelt door naar jongere leeftijdgenoten, zoals uw zoons. „Het meest effectief is om vrouwonvriendelijke uitspraken steeds opnieuw te bevragen. Bijvoorbeeld hun ideeën over ‘sterk’ en ‘slap’. Ja, mannen zijn doorgaans fysiek sterker dan vrouwen. Waarom is dat belangrijk? Als je je brood wilt verdienen met gewichtheffen is dat handig. Maar is iemand die sterker is, ook slimmer? Aardiger? Houd je minder van mensen die minder sterk zijn? „Wees nieuwsgierig naar de antwoorden, en mijd cynisme. Het doel is dat ze hun overtuigingen leren bevragen. Gelijkwaardigheid moet een intrinsieke norm worden. Als u gaat preken, of hen belachelijk maakt, gaan ze in verzet. „Stel wel grenzen aan wat er gezegd kan worden: ‘Tot je mij kunt overtuigen waarom sterkere mensen beter zijn, wil ik niet dat je dat zegt.’ „Vraag, als er iets denigrerends over vrouwen wordt gezegd: ‘Zouden jullie ook willen dat ze zo over mij of jullie nichtje praten?’ Zo werkt u aan empathie. „Benoem voorbeelden van ongelijkwaardigheid die u zelf waarneemt. Liever vier keer vijf minuten per week dan een keer twintig minuten lang. Dan gaat het op preken lijken.” Joyce Endendijk: „Wat u zich voorneemt, noemen we in de wetenschap ook wel ‘genderneutraal opvoeden.’ U doet al heel veel! Waar u nog op zou kunnen letten is uw taalgebruik. Benoem, als u aan mensen of kinderen refereert, niet hun sekse. Zeg bijvoorbeeld ‘dat kindje’, in plaats van ‘dat jongetje’. Als het over beroepen gaat, kunt u zeggen ‘brandweerkracht’ in plaats van ‘brandweerman’. „Keur hun ‘typische’ jongensgedrag niet af, maar stimuleer daarnaast kenmerken als behulpzaamheid, zorgzaamheid, praten over gevoelens. Benadruk en waardeer die eigenschappen, zonder die als ‘vrouwelijk’ te definiëren. „Probeer samen op een speelse manier genderstereotyperingen te ontmaskeren. Bijvoorbeeld in films of series, boeken of in het nieuws. Denk aan een reclameblok waarin de moeder aan het aanrecht staat, en vader aanschuift. ‘Dat gaat bij ons toch anders.’ „U kunt ook kinderboeken voorlezen die de cliché’s vermijden, zoals Meisje jongen jongen meisje van Harald Nortun. „Er is reden om aan te nemen dat een dergelijke genderneutrale opvoeding het welbevinden van kinderen bevordert. Uit verschillende onderzoeken blijkt namelijk dat genderspecifiek opvoeden bij jongens de kans op agressie verhoogt, en bij meisjes de kans op depressie en angst.” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Steven Pont is ontwikkelingspsycholoog. Joyce Endendijk doet als universitair hoofddocent aan de Universiteit Utrecht onderzoek naar genderontwikkeling van kinderen.</p>]]></description>
      <guid>https://nrc.nl/nieuws/2025/09/08/hoe-voed-ik-mijn-zoons-op-tot-sterke-en-gevoelige-jongens-die-meiden-respecteren-a4905412</guid>
      <pubDate>Mon, 8 Sep 2025 07:22:42 +0000</pubDate>
    </item>
    <item>
      <title><![CDATA[Onze 15-jarige heeft meer  te besteden dan wij]]></title>
      <description><![CDATA[<p>Moeder: „Onze zoon van 15 heeft een hobby waar hij steeds meer mee verdient. Daarnaast heeft hij twee baantjes. Al met al komt er bij hem zo’n achthonderd euro per maand binnen. Daarmee heeft hij veel meer bestedingsruimte dan wij als gezin. Hij spaart wel, maar hij koopt ook dingen die hij nooit heeft gekregen. Een duur jack, een dure spijkerbroek. Toen we laatst in een kledingwinkel waren en hij een T-shirt zag van 140 euro zag, zei ik: „Papa en ik leggen er veertig euro bij.” „Nee mam, dat hoeft niet, dat kan ik makkelijk betalen.” We geven de kinderen normaliter honderd euro voor de zomervakantie. Hij zegt: „Ik hoef dat niet, ik heb mijn eigen geld.” Het maakt me verdrietig, het ontneemt me iets. Ik vind het ook in de opvoeding ingewikkeld. Zo vind ik nóg meer soorten deo, snoep of soorten hagelslag niet nodig in huis, maar hij koopt dat dan gewoon zelf. Hoe ga ik hiermee om?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Anne Abbenes: „Uw verdriet kan een vorm van rouw zijn over een verschuivende ouderrol. Als uw zoon zegt ‘dat hoef ik niet’, handelt hij uit zelfstandigheid, maar dat kan voelen als weigering van uw zorg. „In uw gezin vertegenwoordigt geld zorg voor elkaar. Eenvoud is daarbij de norm. Uw zoon ontwikkelt nu zijn eigen normen en waarden over geld en dat past bij zijn levensfase. Geld is voor hem een middel om zijn identiteit vorm te geven, bijvoorbeeld via het kopen van kleding. Voor u kan dit aanvoelen als verlies van een gezinswaarde. „Als geld minder als bindmiddel werkt, kunnen nieuwe rituelen helpen om die verbondenheid opnieuw vorm te geven. Zoals samen koken of een maandelijkse geldavond. Bespreek samen jullie geldkeuzes, en geef daarbij ook inzicht in uw eigen geldgedrag. Uw zoon laat al zien dat hij bewust met geld omgaat, dit biedt kans tot verdieping. Breng uw waarden over zorg en eenvoud onder woorden. Op deze manier worden grenzen in geldgedrag bespreekbaar en invoelbaar. „Wat raakt u in de geldkeuzes van uw kind, en wat zegt dat over uw eigen overtuigingen over geld? Bespreek dat ook samen. Dit biedt u de kans om te groeien als gezin.” Marga Akkerman: „Natuurlijk kan het pijn doen als de bestedingsruimte van uw kind groter is dan de uwe. Uw puberzoon kan het zich permitteren om financieel minder afhankelijk van u te zijn. De manier waarop hij dat laat merken is vast lief bedoeld, maar gaat soms nogal ver. „Misschien heeft u het gevoel dat u het moederschap zo ontnomen wordt. Maar hij blijft een kind van 15 jaar oud en u blijft verantwoordelijk voor zijn financiële opvoeding. Maak een geldplan. Ik neem aan dat hij zak- en kleedgeld krijgt. Bespreek met hem wat hij daarvan moet betalen en wat voor úw rekening is. Bijvoorbeeld eens per jaar een bedrag voor een winterjas. Maak ook samen een toekomstplan: waar wil hij voor sparen en welk bedrag zet hij daarvoor opzij? En zou hij iets kunnen missen voor een goed doel? „Praat dan samen over het overgebleven ‘speelgeld’. Waar gaat dat naartoe? Het lijkt of uw zoon probeert met zijn dure aankopen thuis en daarbuiten gezien te worden. Waarom zou dat belangrijk voor hem zijn? „Hoe dan ook zijn de gezinsboodschappen voor úw rekening. U koopt de hagelslag. Duidelijke grenzen geven uw zoon ook houvast. „Dit zal geen makkelijk gesprek worden. Vertel hem daarom herhaaldelijk ook hoe trots u op hem bent dat hij zo jong al zo goed aan het verdienen is. Dat belooft wat!” Anne Abbenes doet als financieel gedragsspecialist onderzoek naar geldopvoeding. Marga Akkerman is niet-praktiserend klinisch jeugd- en kinderpsycholoog</p>]]></description>
      <guid>https://nrc.nl/nieuws/2025/09/01/onze-15-jarige-heeft-meer-te-besteden-dan-wij-a4904634</guid>
      <pubDate>Mon, 1 Sep 2025 07:22:43 +0000</pubDate>
    </item>
    <item>
      <title><![CDATA[Hoe laten we onze 7-jarige aan meer prikkels wennen?]]></title>
      <description><![CDATA[<p>Moeder: „Onze 7-jarige heeft veel meegemaakt. Hij heeft diepgaande trauma- en hechtingsproblematiek. Dat vertaalt zich in hyperalert gedrag, en een onvermogen om met veel prikkels om te gaan. Door nieuwe of drukke situaties kan hij totaal overstuur raken. Hij stort dan letterlijk neer: op de grond liggen, huilen, boosheid. We houden thuis een vast ritme aan van eten, slapen, sport en activiteiten. Uitstapjes bespreken we vooraf. We leggen uit wat we gaan doen, laten foto’s of video’s zien en beantwoorden vragen. Dan lukt het vaak om een leuke dag te hebben zonder een meltdown bij thuiskomst. Als school of andere ouders iets organiseren doet hij niet aan alles mee. Voorheen ging dit vrij makkelijk. Nu hij ouder wordt, is het aanpassen moeilijker. Zo lopen we slechts één avond van de avondvierdaagse mee. Dikke tranen omdat hij, net als zijn klasgenoten, alle avonden mee wil doen. We zijn bij ons standpunt gebleven. Vier avonden overprikkeling en veel te laat naar bed, trekt hij niet. Toch voel ik mij ergens schuldig. Ontzeg ik hem te veel? Moet hij niet ‘gewoon’ leren omgaan met zijn overprikkeling? Moeten wij zijn meltdowns voor lief nemen?” Renée Uittenbogaard: „Bij trauma- en gehechtheidsproblematiek kan het zenuwstelsel zo ontregeld zijn, dat het moeite heeft om prikkels te verwerken. Het is dan tot op zekere hoogte inderdaad belangrijk om overprikkeling te voorkomen. „Daarnaast wordt bij trauma in het heden steeds opnieuw iets geraakt dat hoort bij gebeurtenissen uit het verleden. Als er ook sprake is van gehechtheidsproblemen, kan het zijn dat uw zoon er onvoldoende op durft te vertrouwen dat u er voor hem bent en blijft om hem te helpen. Hij heeft het daarom op moeilijke momenten extra nodig dat u hem helpt om zijn emoties te begrijpen en te reguleren. Dit vraagt om therapeutisch opvoeden, waarbij het goed is om professionele pedagogische ondersteuning te krijgen. „Daarnaast raad ik voor uw zoon traumabehandeling aan waarin ook het gezin betrokken wordt. Om zijn draagkracht en prikkeltolerantie te vergroten, moet het (gehechtheids)trauma zelf worden behandeld, anders blijft hij daar last van houden. De maatschappij zal altijd overprikkelend blijven, en u kunt hem daar niet tegen blijven beschermen. Bij het ouder worden zal hij meer behoefte krijgen aan een grotere ontdekkingsruimte, waarbij u hem ook weer wat meer los moet durven laten.” Tischa Neve: „De prikkelgevoeligheid van uw 7-jarige zal waarschijnlijk niet veranderen zonder traumatherapie door een professional. Ondertussen kunt u met uw zoon gaan oefenen in het oprekken van grenzen. Toen hij jonger was had hij niet door wat hij miste, nu wel. Dat maakt het een goed moment om hem te gaan meenemen in de besluitvorming. „Stel dat er tijdens de zomervakantie elke dag een groepsactiviteit is, zoals een zwempartijtje, een speurtocht, een bonte avond. Jullie bepalen de kaders: hij mag bijvoorbeeld om de dag aan iets meedoen. Laat hem dan meedenken: hoe zouden we dit zo kunnen doen dat het niet te veel wordt? Wat rust nemen ervoor, wat eerder weg misschien? Zo leert hij doseren, en ervaart hij ook regie. „Voel mee met zijn teleurstelling dat het niet allemáál kan, en geef er woorden aan: ‘Ik snap dat je baalt.’ „En soms weegt de ontlading op tegen hoe leuk het was. Als dat gebeurt, blijf dan liefdevol bij hem zodat hij zich veilig genoeg voelt om zijn emoties te verwerken. Praat rustig tegen hem, zeg dat je er bent en niet weggaat. Het kan zijn dat die ineenstortingen daardoor ook minder heftig worden.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/07/07/hoe-laten-we-onze-7-jarige-aan-meer-prikkels-wennen-a4899582</guid>
      <pubDate>Mon, 7 Jul 2025 07:22:43 +0000</pubDate>
    </item>
    <item>
      <title><![CDATA[Kan ik mijn ouders vragen vegetarisch te koken voor mijn kinderen?]]></title>
      <description><![CDATA[<p>Moeder: „Mijn ouders zijn zo lief om een dag per week op mijn twee kinderen van 4 en 6 te passen. Mijn partner en ik voeden onze kinderen vegetarisch op, ze hebben nog nooit vlees gegeten. Ze eten wel vis. Het culinaire repertoire van mijn ouders is de afgelopen decennia amper veranderd en ze hebben al een paar keer aangegeven enorme moeite te hebben met het verzinnen en maken van vegetarisch eten voor onze kinderen. Ze proberen ons ervan te overtuigen dat één keer per week vlees eten juist hartstikke goed voor ze is. We zijn mijn ouders enorm dankbaar voor de oppashulp en vinden het vervelend dat we hun kookstress bezorgen, maar willen ook niet zomaar van onze idealen stappen. Hoe lossen we dit op?” Bas Levering: „Veel grootouders hebben met alle liefde een dag in de week de kleinkinderen over de vloer. En de meeste kleinkinderen gaan graag naar hun grootouders toe. Dat het bij opa en oma zo anders is dan thuis, en dat ze zoveel tijd voor je hebben, maakt het juist heel aantrekkelijk. „Ooit werd gedacht dat kinderen van verschillende regels in de war zouden raken, maar kinderen blijken buitengewoon flexibel. Dat grootouders in veel opzichten anders met kinderen omgaan dan hun eigen ouders hoeft dus niet iets te zijn om moeilijk over te doen. „Bij uw principiële keuze vegetarisch te eten lijkt dat anders te liggen. U wilt dat uw ouders u daarin respecteren. En terecht. Voor vleesloos eten zijn overtuigende argumenten te geven. Toch heeft het geen zin om in dit geval in gesprek met uw ouders op de principiële toer te gaan. „Neem het praktische probleem van uw ouders serieus. Lever ideeën aan voor makkelijke vegetarische maaltijden. Bied aan voorbereid vegetarisch eten voor de kinderen mee te geven. Of stel uw ouders gerust dat die maaltijd geen kwalitatief hoogstandje hoeft te zijn. Het vlees voor de kinderen vervangen door vissticks volstaat. Wat is er tegen één keer pannenkoeken per week? Er zijn dan nog zes dagen per week over waarop u volop aan het gevarieerde smaakpalet van uw kinderen kunt werken.” Katja Passchier: „Uw ouders hebben gelijk: vlees levert voor de groei en ontwikkeling van kinderen belangrijke voedingsstoffen zoals eiwitten en ijzer, vitamine B1 en B12. Ik snap dat zij vlees zo goed mogelijk willen vervangen. Maar dat hoeft helemaal niet ingewikkeld te zijn. Zo kunnen ze in plaats van het vlees van hun eigen maaltijd de kinderen makkelijk een handje ongezouten gebrande noten, of 70 gram peulvruchten zoals doperwten extra geven. Een ei erbij, een stukje vis, dat zou prima te doen moeten zijn. „Er zijn ook makkelijke vegetarische maaltijden die aansluiten bij hun eigen manier van eten. Aan macaronisaus kunnen linzen toegevoegd worden. Denk aan spinazie met een gekookt ei en wat reepjes geroosterd brood. Of aan de stamppot ‘Blote billetjes in het gras’: aardappelpuree met witte bonen en snijbonen. Schrijf die suggesties voor uw ouders op. „Uw ouders kunnen ook voor kant-en-klare vleesvervangers kiezen zoals vegetarische balletjes, maar let op dat die ijzer en B12 bevatten en niet meer dan 1,1 gram zout per 100 gram. „Het siert opa en oma dat ze het zo goed willen doen, maar het gaat slechts om één van de 21 maaltijden per week. U kunt ook tegen hen zeggen: ‘We geven jullie ‘de makkelijke maaltijd van de week’.’ Als ze dan voor de pannekoeken volkorenmeel gebruiken, en wat champignons en abrikozen meebakken, is ook dit een prima diner.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/06/30/kan-ik-mijn-ouders-vragen-vegetarisch-te-koken-voor-mijn-kinderen-a4898805</guid>
      <pubDate>Mon, 30 Jun 2025 07:22:43 +0000</pubDate>
    </item>
    <item>
      <title><![CDATA[Hoe help ik een baby die angstig wakker wordt?]]></title>
      <description><![CDATA[<p>Moeder: „Mijn dochter van tien maanden oud slaapt sinds ze een paar weken oud is als een zonnetje. Nu is het de afgelopen weken steevast raak: nadat ik haar om 20.00 uur naar bed breng, wordt ze na een half uur à drie kwartier wakker en wil ze tot 23.00 uur niet meer slapen. Als ik haar weg probeer te leggen, doet ze alsof ik een moord bega. Keihard krijsen, zo ken ik haar totaal niet. Ik heb al gekeken of er tandjes komen, en haar een zetpil gegeven voor de eventuele pijn. Ook heb ik haar wat langer wakker gehouden om de slaapdruk op te bouwen. Niets helpt. Is dit verlatingsangst? Wat kan ik doen?” Daniëlle Hendriks-Sandries: „Het kan inderdaad verlatingsangst zijn. In deze ontwikkelingsfase begint uw kindje te ervaren dat ze een separaat wezentje is. Ze kan nog niet voelen dat u nog wel bestaat als ze u niet ziet. Dit kan ’s nachts ineens paniek geven. „Het beste is om te gaan troosten en te zeggen ‘dat je er bent’. Na het sussen en rustiger worden kunt u haar weer neerleggen met een speentje en een knuffel. Ook kunt u het muziekje weer aanzetten dat ze hoort voor het slapengaan. Eventueel neemt u haar tien minuten mee naar een ander vertrek waar de lichten gedimd zijn. „Het zou ook kunnen gaan om ‘pavor noctornus’: nachtangsten. Dit is iets heel anders en komt vaak voor bij jonge kinderen. Wat kan meespelen is koorts of overprikkeling overdag, bijvoorbeeld door te veel beeldschermen, licht en geluid. Of als ouders baby’s ’s avonds meenemen naar een drukke omgeving. Dan vallen ze overprikkeld in slaap, en kan er ’s nachts paniek ontstaan. „Probeer uw dochtertje in dit geval niet op te pakken, dat onderbreekt de slaap. Blijf erbij, houd de kamer donker en kijk of ze zich niet bezeert. Probeer haar gerust te stellen. Wacht een minuut op de gang, en ga dan weer sussen, daarna twee minuten op de gang. Bouw dit op, net zolang tot ze rustig is.” Arina de Vries: „Mogelijk kunt u aan uw kindje zien of het om verlatingsangst of pavor noctornus (slaapangst) gaat. Als ze contact met u maakt, of zich aan u vastklampt, zijn het waarschijnlijk signalen van verlatingsangst. Als het gaat om pavor nocturnus, zien we vaak dat kinderen afwerend reageren en niet kalmeren. Sommige ouders beschrijven het zelfs als ‘bezeten’. „Slaapangst is in deze ontwikkelingsfase vrij normaal. Het is een onschuldig fenomeen, en familie van slaapwandelen en praten in de slaap. Het is een paniekreactie zonder dat het kind er zelf bewust van is. Het autonome zenuwstelsel reageert op de overgang van de ene slaapfase naar de andere. Het lijkt alsof ze wakker wordt, maar in werkelijkheid is ze nog in diepe slaap. „Hoe moeilijk het ook is als u uw kindje zo angstig ziet: pak haar niet zomaar op. Wees wel nabij. Laat weten: ik ben hier, je bent veilig. Leg bijvoorbeeld een hand op haar buikje. „Het helpt om overdag een slaapschema voor uw dochtertje aan te houden, met goede slaap- en waaktijden. Ook een uitgebreid bedritueel helpt om de hersenen voor ze naar bed gaat te laten ontspannen. Wat ook vaak gebruikt wordt is een apparaatje dat white noise afgeeft. Dit dempt geluid van buitenaf, dat een trigger kan zijn, en geeft geborgenheid. „Mocht u het niet vertrouwen, raadpleeg dan uw huisarts om een medische oorzaak uit te sluiten.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/06/23/hoe-help-ik-een-baby-die-angstig-wakker-wordt-a4897960</guid>
      <pubDate>Mon, 23 Jun 2025 07:22:44 +0000</pubDate>
    </item>
    <item>
      <title><![CDATA[‘Hoe helpen we een 14-jarige vrienden te maken?’]]></title>
      <description><![CDATA[<p>Stiefvader: „Mijn 14-jarige stiefdochter is zeven jaar geleden gediagnosticeerd met een taalontwikkelingsstoornis (TOS). Als ze zich veilig voelt, praat ze honderduit, al zoekt ze dan nog vaak naar de juiste woorden. Buiten de vertrouwde omgeving klapt ze snel dicht en vindt ze nauwelijks woorden. Op de basisschool bleef ze zitten en had ze last van woedeaanvallen. Inmiddels zit ze op een speciale school waar ze les krijgt op vmbo-niveau. De communicatie daar verloopt redelijk goed, maar buiten school blijft het moeizaam. Ze heeft nauwelijks vrienden. Twee jaar lang heeft ze scouting geprobeerd, maar aansluiting vinden in de groep bleek te lastig. Zonder dat gevoel van verbinding ontbreekt ook de motivatie, en dan haakt ze af. Professionele begeleiding ziet ze niet zitten. Ze kijkt daar met argusogen naar, vooral omdat ze niet als ‘gek’ bestempeld wil worden. Hoe kunnen wij haar helpen om meer sociale aansluiting te vinden? Onze grootste zorg is dat ze in haar volwassen leven in een sociaal isolement terechtkomt.” Ellen Gerrits: „Voor het sluiten van vriendschap is taal superbelangrijk. Het probleem bij TOS is dat je moeilijk op woorden kunt komen, en vaak niet de juiste zinnen vormt. Mensen die je niet kennen, denken dan al snel dat je dom bent. „Stel uw stiefdochter voor om een van de speciale sociaal-emotionele vaardigheidstrainingen te volgen voor jongeren met TOS. Organisaties als Auris en Kentalis bieden trainingen waarbij tieners met TOS zelfverzekerder leren communiceren. Vaak maken ze daar ook vrienden en vriendinnen. Kijk samen ook eens naar SpraakSaam, de vereniging voor en door jongeren met een taalontwikkelingsstoornis. „Wat vindt uw stiefdochter vooral moeilijk? Wat zou ze willen leren? Sommige jongeren met TOS zoeken strategieën om beter te kunnen communiceren op de voetbaltraining, andere op feestjes. De een is geholpen met oefeningen voor een-op-eencontact, de ander wil zich staande leren houden in groepen. Er is hier inmiddels heel veel specifieke begeleiding voor. „Ik snap dat uw dochter zegt: ‘Ik wil normaal zijn.’ Maar wat daarbij het meest helpt is zelfacceptatie. Durven vertellen aan anderen dat ze dit heeft. En dat dit betekent dat ze wat meer tijd nodig heeft om de ander te begrijpen, en om zelf de woorden te vinden.” Bernadette Sanders: „Veel jongeren met TOS willen na jaren van begeleiding geen professionele hulp meer. En toch is die hulp heel belangrijk voor uw stiefdochter. Zou het haar helpen om te weten dat ze zeker niet de enige is? Uit onderzoek blijkt dat wereldwijd gemiddeld twee van de dertig leerlingen per klas een taalontwikkelingsstoornis heeft. „Bij TOS kunnen de hersenen taal minder goed verwerken. Kinderen en jongeren met TOS ervaren daardoor ernstige communicatieproblemen. Dat geldt ook voor uw dochter. Het sociale isolement dat u vreest, ervaart zij al. Wanneer de onderlinge communicatie te snel gaat en niet goed begrepen wordt, trekken leerlingen met TOS zich terug. „Leeftijdgenoten met TOS kunnen een gevoel van herkenning en begrip geven. De stichting SamenTrOtS organiseert voor jongeren bijeenkomsten en activiteiten. Praten met ervaringsdeskundigen, bijvoorbeeld via de stichting Deelkracht, kan zeker helpen voor een positiever zelfbeeld. „Leerlingen met TOS, ook uw dochter, hebben vaak baat bij ‘psycho-educatie’ door een professional, zoals een logopedist. Het helpt wanneer je weet wat jouw TOS voor jou betekent, wat precies belemmerend is, en wat je sterke punten zijn. Betrek hierbij ook de mentor van school. „Veel leerlingen die ik begeleidde gaven zelf een voorlichting aan klasgenoten of aan docenten over hun problematiek. Hierdoor ontstond respect en werden zij ook serieus genomen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/06/16/hoe-helpen-we-een-14-jarige-vrienden-te-maken-a4897104</guid>
      <pubDate>Mon, 16 Jun 2025 07:22:44 +0000</pubDate>
    </item>
    <item>
      <title><![CDATA[‘Hoe help ik mijn zoon met een gebroken hart?’]]></title>
      <description><![CDATA[<p>Moeder: „Onze 25-jarige zoon begint pessimistisch te worden over zijn kansen in de liefde. Steeds als hij met een vrouw datet, breekt ze het contact na een paar keer af. Soms is hij echt heel teleurgesteld. Zijn houding is inmiddels: ‘Het zal toch wel niks worden.’ Dat lijkt me eerlijk gezegd een selffulfilling prophecy. Het gaat hem verder goed: hij studeert, heeft vrienden, ziet er prima uit. Maar op het gebied van de liefde neemt zijn zelfvertrouwen steeds verder af. Ik vind het ingewikkeld hoe ik hem hierin als moeder kan ondersteunen. Ik wil wel zeggen: ‘Het komt goed’, maar hoe weet ik dat? Ik heb zelf weinig ervaring met een gebroken hart; zijn vader en ik zijn al 33 jaar bij elkaar. Ik wil hem ook niet helemaal uitvragen, dat is mijn rol niet als moeder. Wat is nu de beste koers hier?” Marga Akkerman: „Volgens de ontwikkelingspsychologie is dit de fase waarin men op zoek gaat naar relaties voor de langere termijn. In dat opzicht is uw zoon dus goed bezig. Maar mensen in deze leeftijdsfase hebben niet meer vanzelfsprekend de vaardigheden om contact te maken en te houden. De communicatie via sociale media is toch een andere ervaring dan wat er in werkelijkheid tussen leeftijdgenoten plaatsvindt. Ze zien om zich heen ook minder voorbeelden van hoe je contact leggen kunt aanpakken. „Ga met uw zoon in gesprek over de manier waarop hij ‘live’ het contact met een vrouw rustig kan opbouwen. Op welke signalen kan hij letten? Kijkt ze weleens naar hem? Wat doet ze als hij in de buurt komt? Heeft hij een goede openingszin? Reageert ze geïnteresseerd of juist niet? Ook zij kan weinig ervaring hebben in het leggen van contacten. „Laat hij het eerst houden bij small talk waarbij hij met volle aandacht naar haar luistert. Misschien heeft hij het idee dat hij vooral veel over zichzelf moet vertellen om interesse te krijgen? Dat komt vaak voor, maar heeft zelden het gewenste effect. „En hoe voelt hij zich bij deze vrouw? Zou hij zélf zin hebben in een volgende afspraak? Is ze leuk genoeg om haar telefoonnummer te vragen? Laat hem daar vooral bij stilstaan. Een volgende afspraak is niet verplicht.” Daphne van de Bongardt: „Daten is rommelig en moeilijk, zeker op deze leeftijd. Datingsites maken de pool van mogelijke kandidaten groter, maar verhogen de kans dat je minder gemeenschappelijk hebt dan wanneer je elkaar in eigen kring ontmoet. Bovendien ligt de lat voor een partner hoog tegenwoordig. De apps wekken de suggestie dat het mogelijk is te swipen tot je ‘de perfecte’ vindt. „In dit complexe samenspel van factoren hoeft het niks te zeggen over uw zoon dat de ander niet door wil met de dates. Er zit iemand tegenover hem met haar eigen zoektocht, wensen en onzekerheden. Tegelijkertijd kunt u hem wel aansporen nieuwsgierig te zijn of hij zelf iets doet waardoor dit proces telkens negatief eindigt. Daar kunt u het als ouders best met hem over hebben. „Moedig hem ook aan hierover met zijn vrienden te praten. Hoe gaat het daten bij hen? En wat zeggen ze als hij dit vertelt? ‘Je bent een topkerel, gewoon zo doorgaan!’ of: ‘Je verwachtingen zijn ook wel heel hooggespannen’? Vrienden zijn ook hierin belangrijke bronnen van steun en reflectie. „Mocht het zelfvertrouwen van uw zoon te zeer beschadigd raken, kunt u hem nog voorstellen eens met een professional te gaan praten.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/06/10/hoe-help-ik-mijn-zoon-met-een-gebroken-hart-a4896259</guid>
      <pubDate>Tue, 10 Jun 2025 07:22:44 +0000</pubDate>
    </item>
    <item>
      <title><![CDATA[‘Wanneer laat je een meisje  alleen fietsen?’]]></title>
      <description><![CDATA[<p>Moeder: „Wanneer laat je een meisje alleen fietsen? We wonen in een middelgrote stad en onze dochter van vijftien wil lid worden van een sportvereniging. Dat moedigen we aan, maar het is dertig minuten fietsen door een plantsoen en een groot stil industrieterrein. Het is twee keer per week, het hele jaar door. Ze fietst er om 19.00 uur naartoe, en om 21.30 uur weer weg. Er fietst helaas niemand anders dezelfde kant op. Omfietsen door een woonwijk is tien minuten extra. Halen kan bij uitzondering, maar meestal niet vanwege onze eigen sportvereniging op hetzelfde tijdstip. Zelf vindt ze het kunnen, maar wij twijfelen. Hoe wegen we af of dit oké is voor een meisje van deze leeftijd? We willen haar niet bang maken, maar ook waarschuwen dat je beter niet in je eentje op afgelegen plekken kunt fietsen. Ik wil niet met tracking werken, want dat geeft schijnveiligheid. Is het verantwoord om haar te laten fietsen, of moeten we zelf andere dingen omgooien? Ze sportte eerst dichterbij en dat fietste ze al drie jaar zelf.” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Louis Tavecchio: „Uw 15-jarige bevindt zich in wat wetenschappers ‘de midden-adolescentie’ noemen. Jongeren hebben in deze fase een sterke behoefte aan losmaking en onafhankelijkheid, maar tegelijkertijd nog niet de vaardigheden risicovolle situaties helemaal te overzien. Uw dochter zegt: ‘Ik kijk echt wel uit hoor!’ maar daar gaat het hier natuurlijk niet om; u vreest het gedrag van anderen. „Alleen in het donker door een afgelegen gebied fietsen is eigenlijk voor niemand een goed idee, en zeker niet voor een 15-jarig meisje. Als mensen worden aangevallen, is het vaak op dit soort plekken. Leg dat uit: ‘Ik wil je natuurlijk niet bang maken, maar we moeten wel realistisch zijn: ik vind dit te onveilig.’ „Als met anderen fietsen geen optie is, en u staat achter haar besluit naar deze vereniging te gaan, zit er niets anders op dan haar afwisselend met uw partner te brengen en halen, of een stuk mee te fietsen. Of uw dochter te vragen de langere route door de woonwijk te kiezen. „Op een dag moeten we onze kinderen uiteraard loslaten, maar dan zijn ze vaak wat hersenontwikkeling betreft beter in staat rekening te houden met risicovolle factoren.” Tischa Neve: „Vraag als u twijfelt altijd bedenktijd. Zo ziet uw dochter dat u haar wensen serieus afweegt. Of tieners zonder ouders kunnen fietsen, hangt af van hun persoonlijkheid, hun vaardigheden in het verkeer, of ze in gezelschap fietsen, de locatie en het tijdstip. „In dit geval zouden het afgelegen gebied en het late uur de doorslag moeten geven. U kunt uw dochter uitleggen: ‘Ik snap dat jij daar graag wilt sporten, maar dat je daar in het donker alleen fietst is geen optie voor mij. Dat vind ik echt te onveilig. Ik zou dat zelf al niet doen, dus ik vind het voor jou al helemaal een slecht idee.’ „Laat haar dan eerst eens zelf uitzoeken wat de mogelijkheden zijn om toch veilig op die vereniging te komen. Bespreek waar ze mee komt. Denk mee. Kunnen jullie toch halen en brengen, of meefietsen? Valt er iets te regelen met andere ouders van die vereniging? Is het voor jullie financieel haalbaar om een elektrische gezinsfiets aan te schaffen die ze voor de langere rit door de woonwijken zou kunnen gebruiken? „Fiets dat langere stuk sowieso eerst eens een paar keer samen voor ze haar besluit neemt. Dertig tot veertig minuten heen en terug is best veel na een lange schooldag en intens sporten.” Louis Tavecchio is emeritus hoogleraar gezinspedagogiek aan de Universiteit van Amsterdam. Tischa Neve is kinderpsycholoog en opvoedkundige.</p>]]></description>
      <guid>https://nrc.nl/nieuws/2025/06/02/wanneer-laat-je-een-meisje-alleen-fietsen-a4895455</guid>
      <pubDate>Mon, 2 Jun 2025 07:22:45 +0000</pubDate>
    </item>
    <item>
      <title><![CDATA[‘Hoe motiveren we onze 19-jarige  een bijbaan te nemen?’]]></title>
      <description><![CDATA[<p>Vader: „Onze dochter (19), gediagnostiseerd met autisme, studeert en dat gaat prima qua resultaat. Wij zouden graag zien dat ze een bijbaantje neemt, puur om te leren hoe het is om in een werkende omgeving te zijn en met anderen om te gaan. Maar als we dat zeggen, antwoordt ze dat ze het al druk genoeg heeft met haar studie. Financieel is het niet per se nodig. Ze woont thuis, past af en toe op en geeft niet veel uit. Ze doet naast haar studie veel creatieve dingen, zoals lezen en schilderen. Doorgaans voelt ze zich best goed, maar qua sociale contacten kan het beter. We willen haar niet pushen, maar gunnen haar wel de vaardigheden en contacten die ze van zo’n baantje meekrijgt.” Marielle Balledux: „Heel goed dat u uw dochter niet wilt pushen om een bijbaan te nemen. Het gaat goed met haar. Ze studeert, heeft een leven ernaast, haar financiën zijn op orde. Dat is voor een jongere zónder autisme al heel mooi, laat staan voor iemand die meer tijd nodig heeft voor prikkelverwerking, zoals uw dochter. „Als ze zelf zegt dat dit pakket even voldoende is, volg haar daar dan in. Zelfbepaling is belangrijk op deze leeftijd. Als u gaat aandringen, gaat ze mogelijk afstand van u nemen. „Het is begrijpelijk dat u graag ziet dat ze aan de slag gaat met de vaardigheden die nog lastig zijn. Dat hoeft niet per se in een bijbaan. In haar oppaswerk oefent ze met verantwoordelijkheden als op tijd komen. In haar hobby’s zou de mogelijkheid tot sociale aansluiting kunnen liggen. Misschien zou ze een schildercursus kunnen doen? Of zich aansluiten bij een boekenclub? Jongeren leren vooral als ze zich veilig voelen, en iets leuk vinden om te doen. Maar ook hiervoor geldt: stapje voor stapje. Het hoeft en kan niet allemaal tegelijk. Ze moet ook tijd overhouden om naast al die activiteiten te kunnen niksen en lummelen.” Susan Bögels: „’Om kinderen met autisme een toekomst te bieden, moet je hun heden verlangzamen.’ Dat is een uitspraak van Henry Markram, een van de bekendste hersenonderzoekers ter wereld, die een zoon heeft met autisme. „De meeste mensen verwerken informatie op een manier die aansluit bij hoe de maatschappij is georganiseerd. Ze kunnen hun aandacht over meerdere dingen verdelen en minder belangrijke informatie negeren. Voor iemand met autisme is dat moeilijker. Ze ervaren de wereld als heel intens. Wat ze doen, doen ze met de volle honderd procent inzet. Dan past er niet veel meer naast. Uw dochter heeft genoeg zelfreflectie om dat van zichzelf te weten. Ook het aangaan van meer sociale contacten kan op dit moment gewoon te veel zijn. „Wat u moet voorkomen is dat ze overweldigd raakt door te veel taken tegelijk. Dat is voor jongeren met autisme een verschrikkelijk gevoel, dat woedebuien of zelfs zelfbeschadiging tot gevolg kan hebben. „Dus geen druk opleggen, zeker niet bij iemand die zo goed functioneert. Wacht op haar eigen initiatief. Dat kan even duren. Om initiatief te nemen moet er ruimte zijn in het hoofd. Uw dochter is nog zo bezig met de verwerking en ordening van de veeleisende wereld om haar heen, dat ze daar gewoon nog niet aan toe komt. Maar als ze dat doet, ontstaat er iets buitengewoons inventiefs en creatiefs. Daar mag u op vertrouwen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/05/26/hoe-motiveren-we-onze-19-jarige-een-bijbaan-te-nemen-a4894663</guid>
      <pubDate>Mon, 26 May 2025 07:22:45 +0000</pubDate>
    </item>
  </channel>
</rss>
