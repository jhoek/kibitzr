<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[
		Hoe kan deze vader contact blijven houden met zijn kinderen?
	]]></title>
      <description><![CDATA[<p>Opa: „Onze twee kleinkinderen van nu tien en acht jaar oud hebben hun vader al tweeënhalf jaar niet gezien. Ze zijn zonder zijn toestemming door hun moeder naar de andere kant van het land verhuisd. Ook heeft moeder getracht de onttrekking van de kinderen aan zijn gezag door een valse aangifte te rechtvaardigen. Moeder en kinderen zijn onder toezicht van Jeugdzorg geplaatst. De kinderen willen hun papa, oma en opa niet zien door wat ze van hun moeder over ons horen. Daarvoor was er fijn en bijna dagelijks contact. Mijn vrouw stuurt kaartjes via Jeugdzorg maar die blijken door de kinderen boos te worden verknipt. Mijn zoon wil zijn kinderen een brief schrijven met zijn verhaal over wat dit met hem doet. Onze vraag: wat zou hij wel en wat niet moeten schrijven aan zijn kinderen?” Elisabeth de Zeeuw-van der Heide: „Ik ken deze specifieke casus natuurlijk niet, maar zou in het algemeen aanraden om op een niet-dwingende manier regelmatig contact te blijven zoeken. Uit onderzoek blijkt dat kinderen die het contact met een ouder verliezen op langere termijn problemen ontwikkelen op het gebied van identiteit, zelfbeeld en relaties. „Contact zoeken kan door bijvoorbeeld appjes, mailtjes en video’s te sturen naar een neutraal persoon die door kinderen en moeder vertrouwd wordt, of naar hun contact bij Jeugdzorg. Brieven en kaarten kunnen soms ook helpen. Vaak is er bij het kind, naast negatieve gedachten en gevoelens, toch sprake van nieuwsgierigheid naar de ouder op afstand. „Inhoudelijk is het belangrijk dat vader vanuit een ouderrol communiceert met de kinderen. Dat betekent dat hij niet zozeer aandacht vraagt voor zijn eigen pijn, maar vooral belangstelling voor de kinderen toont. Veel kinderen zijn er gevoelig voor of de afwezige ouder zich werkelijk voor hen interesseert, en zich in hen verdiept. Vraag hoe het nu staat met hun hobby’s, haal een leuke herinnering op. „Ook is het essentieel dat vader de boodschap geeft dat hij niet boos is op de kinderen, en ze niks verwijt. Dat hij ziet dat het nu te moeilijk is om contact met hem te zoeken, maar dat hij van ze houdt, dat ze altijd in zijn gedachten zijn.” „Mocht vader fouten hebben gemaakt, dan is het voor de kinderen en de moeder belangrijk dat hij die erkent.” Liesbeth Groenhuijsen: „Mijn advies aan vader is: schrijf voorzichtig, zorgvuldig, eventueel in overleg met een hulpverlener, een brief aan de kinderen. Doe dit zonder de andere ouder in diskrediet te brengen, en zonder de kinderen aan jouw kant te willen krijgen. Hoe harder je gaat trekken, hoe harder het verzet van de kinderen. „Heftig en langdurig conflict leidt tot ontwikkelingsschade bij kinderen. Daarom is er soms geen andere weg dan dat een van beide ouders zich tijdelijk terugtrekt, en juist stilte betracht. Ook daarin kan een brief van essentieel belang zijn: de ouder legt uit hoe en waarom hij of zij dit doet: uit liefde voor het kind, en met de hoop dat het op enig moment weer goed zal komen. Daarmee staat de deur naar herstel vanaf het begin open. „Stuur die brief naar de hulpverlener in kwestie, maar ook naar iemand die toezegt dat de brief als belangrijk levensdocument bewaard zal blijven. Zodat de kinderen, ook al hebben ze geen toestemming van de ouder die hen nu bij zich houdt, zelf ooit deze brief kunnen lezen.” Liesbeth Groenhuijsen is klinisch pedagoog, echtscheidingsdeskundige, en auteur van Rechtspraak-Kromspraak. Beslissen over kinderen na de scheiding. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/15/hoe-kan-deze-vader-contact-blijven-houden-met-zijn-kinderen-a4196115</guid>
      <pubDate>Mon, 15 Apr 2024 07:11:34 +00:00</pubDate>
    </item>
    <item>
      <title><![CDATA[
		Hoe bereiden we onze driejarige voor op school?
	]]></title>
      <description><![CDATA[<p>Moeder: „Onze oudste zoon is net drie geworden en wij zijn ons aan het oriënteren op het onderwijs voor als hij vier jaar is. De overgang van twee dagen gastouderopvang en verder thuis naar vijf dagen school lijkt ons best heftig. Hij heeft altijd veel moeite met afscheid nemen van ons. Gedag zeggen bij de gastouder valt hem elke keer zwaar. We vinden het moeilijk hem zo verdrietig te zien, ook al weten we dat hij het daar erg naar z’n zin heeft. Dit zien we ook als hij logeert bij opa en oma. Verder is het een vrolijk ventje, dat de kat uit de boom kijkt in nieuwe situaties. Als hij eenmaal gewend is, zie je een vrij en ondernemend kind. Zelf proberen we hem altijd goed voor te bereiden op nieuwe dingen, wetende dat dit hem kan helpen. Hoe maken we de overgang van thuis naar school gemakkelijker voor hem?” Tischa Neve: „Goed dat u zich vast oriënteert op passend onderwijs voor uw kind. Zo te horen is bijvoorbeeld een al te massale school voor uw kind niet zo geschikt. „Neem in die zoektocht vooral nog niet uw zoon mee, en begin ook niet te vaak over ‘als je straks naar school gaat.’ Een jaar is lang voor zo’n jong kind. Uw zoon kan de tijd nog niet overzien, hij weet niet wanneer hij vier wordt. Nu steeds over school beginnen brengt alleen maar spanning mee. Een kind te vroeg voorbereiden kan extra onrust geven. „Zodra hij naar school gaat, is er alle tijd om rustig te wennen. Een vierjarige valt niet onder de leerplicht. Geef aan bij de leerkracht dat uw kind mogelijk wat meer tijd nodig heeft. „Voor veel kinderen is het prettig om van tevoren samen te bespreken hoe het afscheid nemen zal gaan. Bijvoorbeeld: ‘Zullen we twee knuffels geven en een kus en dan nog twee keer zwaaien?’ Samen zo’n afscheidsritueeltje doornemen geeft kinderen meer grip op de situatie. Ook hebben ze nodig dat de volwassenen zich niet te veel inleven in het ‘moeilijke’ van het achterlaten, maar vooral ontspanning en vertrouwen uitstralen. „Een dergelijke afscheidsroutine kan uw zoon helpen als hij naar de gastouder gaat en straks ook als de basisschoolleeftijd aanbreekt.” Kimberley Roerdink: „Dit is inderdaad het moment om te gaan onderzoeken welke school passend is. Ga kijken als er kinderen in de klas zitten en er les wordt gegeven. Zo ervaren jullie de sfeer. Jullie moeten je als ouders goed voelen over de plek waar jullie je kind straks achterlaten. „Betrek uw zoon daar pas in als het zover is. Begin met één, twee of drie wen-ochtenden per week. Als het nodig is, kunt u de leerkracht vragen om er wat langer bij te blijven, dat kan fijn zijn voor een kat-uit-de-boomkijker. Maak ook zelf goed kennis met de leerkacht, zodat uw kind voelt: papa en mama kennen deze mevrouw of meneer en hebben vertrouwen in hem of haar. „Er wordt vaak gezegd dat kinderen vóór hun vierde flink buitenshuis moeten oefenen om goed op school te kunnen instromen. Ik denk dat een goede voorbereiding op onafhankelijkheid ligt in een rustig samenzijn met ouders en niet in een geforceerde gooi de wereld in. „Geniet van de tijd met uw kind thuis. Heb vertrouwen dat hij straks op school zijn plek zal vinden en laat hem zoveel mogelijk zijn eigen tempo volgen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/08/hoe-bereiden-we-onze-driejarige-voor-op-school-a4195420</guid>
      <pubDate>Mon, 8 Apr 2024 07:11:34 +00:00</pubDate>
    </item>
    <item>
      <title><![CDATA[
		Mijn dochtertje is niet zindelijk meer
	]]></title>
      <description><![CDATA[<p>Moeder: „Onze dochter van 2 jaar en 9 maanden was vroeg zindelijk. We zijn vijf maanden geleden in één keer geswitcht van luier naar onderbroek en na vijf dagen had ze het onder de knie. Ze had weleens een ongelukje, maar meestal ging het goed. Bij de gastouder is ze nooit zindelijk geweest, daar draagt ze een optrekbroekje, net als op de peuterspeelzaal. Nu lijkt het gedaan met de zindelijkheid. Als we haar op vaste momenten op de wc zetten, plast en poept ze wel regelmatig, maar ze geeft het uit zichzelf niet meer aan. Thuis draagt ze nu wasbare optrekbroekjes, daardoor gaf ze het eerder nog aan als ze ging plassen en plaste ze op de wc, maar ook dat doet ze niet meer. Sterker: als ik zie dat ze moet en het aan haar vraag, reageert ze ontkennend, en zegt ze dat ze niet naar de wc wil. Ze heeft een tijdje pijn gehad bij het plassen, dat is nu over. Mijn man wil terug naar luiers, want dit werkt niet. En haar tegen haar zin op de wc zetten is ook niet fijn.” Rozemarijn van Pagée: „Het is normaal dat kinderen op deze leeftijd een terugval in zindelijkheid hebben. Mogelijk heeft de pijn bij het plassen de leercurve verstoord. Probeer in kleine stapjes, op een ongedwongen manier, de routine weer op te bouwen. Maak er een ontspannen en gezellig momentje van, met een liedje, een boekje en veel complimenten voor het proberen.” „Laat uw dochter op de peuterspeelzaal en bij de gastouder in vaste plasrondes meegaan. Peuters leren in deze fase door andere kinderen te imiteren. Als uw dochter groepsgenootjes ziet plassen kan dat stimulerend werken. „De zindelijkheidsfase in het leven van een kind vraagt veel rust en geduld. Mochten jullie daar thuis de tijd voor hebben, blijf dan met het onderbroekje oefenen. Dat maakt dat uw dochter de aandrang beter kan voelen, en voorkomt luieruitslag. Zo niet, wacht daar dan mee tot bijvoorbeeld een vakantie.” Annemarie Wilkens-Kruiter: „Een kind is zindelijk als het zelf aangeeft wanneer het moet plassen of poepen en dit dan ook op de wc of het potje kan doen. Uw dochter was supergoed aan het oefenen, thuis ging het gemakkelijker dan op de peuterspeelzaal en bij de gastouder. „In die zindelijkheidstraining is nu een knikje gekomen, waarschijnlijk omdat ze bij het plassen pijn heeft gehad. Pijn wil je niet voelen, en als je dan pijn met plassen associeert, wil je daar bij weg. „Misschien waren jullie als ouders zo gemotiveerd om de draad weer op te pakken, dat er onbewust wat spanning op de zindelijkheid is ontstaan. Die druk geeft stress in het lijfje en dus ook in de bekkenbodemspier, die cruciaal is bij zindelijk worden. „Het is goed om weer ontspanning in de training te brengen. Die zorgt voor een betere regulatie in het blaas- en darmgebied, waardoor kinderen hun aandrang beter leren voelen. „Doe uw dochter de luier weer om. Als u haar in de luier ziet plassen, geef daar dan positieve woorden aan, vergroot de opluchting uit: ‘Lekker, de plas is uit je buik!’ „Als u en uw partner vertrouwen voelen en de tijd hebben om verder met haar te oefenen op de wc, kunt u de onderbroek weer introduceren. Het helpt om een brilverkleiner en een voetenbankje te gebruiken, om uw dochter ontspannen te laten plassen.” Rozemarijn van Pagée is orthopedagoog-generalist en infant mental health-specialist. Annemarie Wilkens-Kruiter is kinderurotherapeut, en auteur bij zomaarzindelijk.nl Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/01/mijn-dochtertje-is-niet-zindelijk-meer-a4194650</guid>
      <pubDate>Mon, 1 Apr 2024 07:11:34 +00:00</pubDate>
    </item>
    <item>
      <title><![CDATA[
		Hoe verberg ik mijn bitterheid?
	]]></title>
      <description><![CDATA[<p>Moeder: „Ik heb lang in de buitenlandse-noodhulpsector gewerkt. Dit klinkt als heel belonend werk, maar ik heb ook veel nare dingen meegemaakt. Hierdoor heb ik veel last gehad van PTSS en kan ik erg verbitterd zijn. Ik heb hiervoor behandeling gehad en kan het inmiddels allemaal wat beter plaatsen. Met wat er nu aan de hand is in Gaza, komt er heel veel terug. Ik vind het moeilijk die bitterheid en dat pessimisme over wat mensen elkaar aandoen niet bewust of onbewust aan mijn kinderen door te geven. Ze zijn nog geen 1 en 3 jaar, maar toch sijpelt het soms door in wat ik denk of zeg. Als we tijdens het slaapritueel voor het raam staan, en samen zeggen: ‘Dag lieve mensen’, denk ik: mensen zijn niet zo lief. Als in hun bijzijn mijn vroegere werk ter sprake komt, vind ik het moeilijk niet zwartgallig te zijn. Ook vraag ik me af hoe ik in de toekomst op een constructieve manier met ze over de gebeurtenissen in de wereld kan praten.” Ruth Van der Hallen: „Wat mooi dat u opmerkt wat uw worstelingen zijn, en dat u uw kinderen daarmee niet wilt belasten. Ik raad u aan voldoende tijd en ruimte voor zelfzorg te nemen. U zou opnieuw professionele ondersteuning kunnen zoeken. Dat kan ook in de vorm zijn van een lotgenotengroep met mensen die in de noodhulp gewerkt hebben. „Uw kinderen zijn nog jong, maar u kunt ze geleidelijk aan op een leeftijdsadequate manier een eerlijke kijk op de wereld geven. Dit kan bijvoorbeeld door middel van voorleesboeken die dergelijke thema’s belichten. Geschikte titels zijn onder meer Het kleurenmonster van Anna Llenas, Wat is goed, wat is kwaad van Oscar Brenifier, en Het onwijs grote filosofie doeboek over liefde, vriendschap en haat van Sabine Wassenberg. „Ook kunt u op termijn met uw kinderen overwegen om een kindsponsoring te starten zoals via Plan International, waardoor u hun blik op de wereld verruimt en samen iets positiefs bijdraagt. Op deze manieren kunt u uw kinderen bewust maken dat het niet overal ter wereld goed loopt, zonder dat de negatieve toon de overhand krijgt.” Renée Uittenbogaard: „U bent niet zomaar in de buitenlandse noodhulp gaan werken. U had een missie en u bent teleurgesteld geraakt door wat u gezien heeft, en mogelijk uw eigen nietigheid daarin. Dat mensen, organisaties, regeringen en overheden niet goed voor anderen zorgen, dat het vaak gaat om macht, politiek en geld. „Wat u beschrijft staat onder psychologen bekend als ‘moral injury’: psychische klachten die mensen kunnen ontwikkelen wanneer zij gebeurtenissen hebben meegemaakt waarbij hun morele verwachtingen en overtuigingen zijn beschadigd. En welke nieuwskijker ervaart dat momenteel niet in zekere mate? „Ik denk dat u baat zult hebben als u daar verder bij begeleid zou worden. Het kan onderdeel zijn van uw eerdere PTSS-klachten. Door verdere behandeling kan er weer een ander perspectief ontstaan. U bent nu zo teleurgesteld dat u de nuance niet meer ziet. Er zijn ook goede mensen met goede intenties. En er gebeuren echt ook goede en mooie dingen, ook al zijn het soms druppels op een gloeiende plaat. „Waar het om gaat is om weer ambivalentie te kunnen verdragen. Dat er tegelijkertijd verschrikkelijke dingen gebeuren én mooie. Als u dat weer kunt zien, kunt u voor het raam staan met uw kinderen en de lieve mensen groeten zonder u hypocriet te voelen, omdat u weer weet dat ook die echt bestaan.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/03/25/hoe-verberg-ik-mijn-bitterheid-a4194143</guid>
      <pubDate>Mon, 25 Mar 2024 07:11:35 +00:00</pubDate>
    </item>
    <item>
      <title><![CDATA[
		Onze dochter treuzelt zo
	]]></title>
      <description><![CDATA[<p>Moeder: „Hoe kan ik als ongeduldige moeder die altijd en overal op tijd of te vroeg wil komen, omgaan met een treuzelende dochter die alles perfect wil doen? Wij laten onze dochters van 5 en 7 veel zelfstandig doen, zoals ’s ochtends hun tas pakken voor school en hun brood smeren. De oudste is heel zorgvuldig en dat kost ontzettend veel tijd. De kaas moet heel netjes op haar boterham liggen, de boter moet heel netjes langs de rand worden gestreken en ze snijdt de appel in acht perfecte partjes. Het opruimen ’s avonds doet ze al even zorgvuldig. De jongste smijt het speelgoed in de bak, maar die van 7 doet de Kapla plankje voor plankje in de doos. Het is een mooie eigenschap, maar het duurt allemaal zo lang! Straks komen we te laat op school. Ik probeer me echt in te houden om niet voortdurend te zeggen: schiet ’s op! We gaan nooit eens gezellig de deur uit.” Kimberley Roerdink: „Ga op een rustig moment met uw dochter in gesprek. Zeg dat de ochtenden nu niet altijd zo fijn verlopen. U wilt graag op tijd komen, en uw dochter wil graag alles heel netjes doen, waarvoor u haar ook graag de ruimte wilt geven. Vraag aan haar: ‘Wat zouden we kunnen doen om een manier te vinden die voor ons allebei werkt?’ Jonge kinderen kunnen daarover al heel goed meepraten. „Neem het voortouw in oplossingen zoeken: wat moet er allemaal gebeuren in de ochtend en kunnen jullie daar een schemaatje van maken? Zou een deel van die taken de avond ervoor kunnen, zoals de broodtrommel vast klaarmaken? Probeer dat een tijdje uit, en kom er na een paar weken nog eens op terug, om samen te evalueren. „Vraag uw dochter liever niet om haar taken sneller te doen, want dan drukt u iets negatiefs op het zelfstandig opereren. We vragen al zoveel van kinderen wat betreft het meegaan in het tempo en ritme van volwassenen. Bovendien kan het geen kwaad als uw dochter een keer te laat komt, want zo leert ze wat dat is en hoe dat voelt. „Als u de tijd heeft, néém die dan ook, en verwonder u over het precieze van uw kind. Haar nauwgezette manier van doen is een heel mooie uitnodiging aan u om te vertragen.” Tamara Luijer: „Ik zou u aanraden eerst te onderzoeken wat perfectionisme voor uzelf betekent. We weten dat de omgeving van grote invloed is op het gedrag van kinderen. Dat wat voor ons als ouders belangrijk is, geven we vaak onbewust en indirect door. Ik lees in uw vraag dat u zelf de dingen ook graag heel goed doet en de lat voor uzelf hoog legt, door bijvoorbeeld nooit te laat te willen komen en uw kinderen al jong zelfstandig te maken. „Voor uw oudste bent u daarin mogelijk een rolmodel, ook zij wil alles heel goed doen. U prijst enerzijds haar zorgvuldigheid, maar de tijd die ze daarvoor uittrekt, irriteert u ook. Dat lijkt me voor haar best verwarrend. „Probeer uw dochter in uw handelingen en opmerkingen het voorbeeld te geven dat niet alles perfect hoeft te gaan, dat het ook een keer fout mag gaan. Probeer haar rigiditeit een beetje los te schudden. Bijvoorbeeld door een wedstrijdje te doen wie het snelst kan opruimen. Of door uw dochter te vragen om eerst een heel mooi poppetje te tekenen en dan een wedstrijdje te doen wie het lelijkste kan maken. Vraag haar welke manier ze het leukst vond. Zo haalt u haar spelenderwijs uit haar comfortzone.”</p>]]></description>
      <guid>https://nrc.nl/nieuws/2024/03/18/onze-dochter-treuzelt-zo-a4193410</guid>
      <pubDate>Mon, 18 Mar 2024 07:11:35 +00:00</pubDate>
    </item>
    <item>
      <title><![CDATA[
		Onze zoon praat negatief over anderen
	]]></title>
      <description><![CDATA[<p>Moeder: „Wat doe ik als mijn kind (8) elke dag negatief praat over andere kinderen, maar nooit zijn eigen aandeel ziet? Volgens hem doen of zeggen anderen, vooral vriendjes en vriendinnetjes, voortdurend onlogische, rare of irritante dingen. Hij haalt vaak de ander naar beneden door diens negatieve eigenschappen te benadrukken. Of hij vertelt dingen die hem irriteren. Bijvoorbeeld: ‘Ik wil nóg verder van M. af zitten. Nu kijk ik hem recht aan. Hij is altijd zo druk in de klas, dat is echt vervelend. Ik wil niet bij hem in de klas zitten eigenlijk.’ Of na de voetbalwedstrijd vertellen welke fouten de ander heeft gemaakt en van zichzelf vertellen wat er allemaal goed is gegaan. Wat we al doen: zelf proberen niet negatief te praten over anderen, elke dag met hem opschrijven waar hij dankbaar voor is om een andere energie te creëren. Reflecteren op onze eigen gedrag en dat van hem wanneer nodig. Gesprekjes over dat iedereen anders is en weleens iets doet wat niet zo leuk is voor een ander.” Anouk van Dijk: „Kinderen die negatief praten over anderen doen dat meestal niet zomaar. Misschien wordt uw zoon weleens buitengesloten? Of hij heeft hij een andere nare ervaring gehad waardoor hij wantrouwend is geworden tegenover anderen? Of misschien begrijpt hij het sociale verkeer nog niet helemaal, dat zie je bijvoorbeeld soms bij vroege leerlingen. „In zulke gevallen is het negatieve praten een afspiegeling van zijn ervaring. Het mooie is: hij vindt bij u de veiligheid om dit te uiten. Het is dan zinvoller om de achterliggende oorzaak te zoeken, in plaats van het negatieve praten te bestrijden. „Ga op onderzoek uit. Sinds wanneer vertoont hij dit gedrag? Is er een verandering opgetreden op school of op de sportclub? Wat ziet de leerkracht? „Uw huidige aanpak kan hierop aansluiten. Direct ingaan tegen zijn interpretaties werkt minder goed, omdat uw zoon het nu eenmaal zo ervaart. Probeer met hem te praten: waarom denkt hij zo over die kinderen? Kan hij het ook anders zien? Soms wordt zo’n gesprekje minder beladen met behulp van een boekje over omgaan met vriendjes en vriendinnetjes.” Stijn Sieckelinck: „Misschien heeft uw zoon het momenteel nodig om zich tegen vriendjes en vriendinnetjes af te zetten om tot een scherpere eigen identiteit te komen. Mogelijk wil hij zijn individualiteit manifesteren en gebruikt hij de ander als contrapunt voor zijn ontwikkeling. Het is natuurlijk niet leuk om een kind alleen maar negativiteit te horen spuien. Maar daarmee is niet gezegd dat hij buitenshuis helemaal geen leuke ervaringen heeft. Misschien is hij nog op zoek naar gepaste taal om zijn beleving uit te drukken. „Kinderen komen tot gedragsverandering als ze alternatief voorbeeldgedrag aangereikt krijgen. De manier waarop u dit doet, laat grote betrokkenheid zien, maar ook bezorgdheid. Die bezorgdheid kan omslaan in het niet accepteren van een moeilijker aspect in uw zoons ontwikkeling en een wens om het daaruit voortvloeiende gedrag te willen repareren. Die houding staat wellicht niet los van hoe uw kind naar zijn eigen omgeving kijkt, namelijk dat alles beter kan. „Soms is het raadzaam om te kiezen voor de strategie van verwondering. Zolang uw zoon andere kinderen geen pijn doet, kunt u zijn gedragingen met nieuwsgierigheid gadeslaan, in het vertrouwen dat het een voorbijgaande fase is. Spiegel zijn gedrag met een lichte toets, stel vooral vragen, toon verbazing maar gebruik ook humor wanneer de eigen lof bezongen wordt.”</p>]]></description>
      <guid>https://nrc.nl/nieuws/2024/03/11/onze-zoon-praat-negatief-over-anderen-a4192689</guid>
      <pubDate>Mon, 11 Mar 2024 07:11:35 +00:00</pubDate>
    </item>
    <item>
      <title><![CDATA[
		Moet onze kleuter zich aan opa en oma aanpassen, of andersom?
	]]></title>
      <description><![CDATA[<p>Vader: „Als we bij mijn ouders in het buitenland zijn, vinden zij dat onze kleuter te centraal staat en te veel aandacht vraagt. Hij is nogal een energiebommetje en heeft in hun huis amper ruimte om te spelen. Dat in combinatie met slecht weer zorgde er onlangs voor dat we veel op elkaars lip zaten. Hij vroeg bij vlagen veel om aandacht, bijvoorbeeld door te dreinen of gesprekken te onderbreken. Maar dat kwam ook deels omdat er niks te doen was voor hem. Mijn ouders vonden dat hij stiller en braver moest zijn. Hun punt was: ons huis, onze regels. Ons punt is: het is vrijwel onmogelijk om hem rustiger te krijgen. Het roept ons inziens een fundamenteler vraag op: wie past zich aan wie aan? Kun je verwachten van grootouders dat zij voor de korte tijd dát ze hun kleinkind zien meer oog hebben voor zijn behoeftes? Op deze manier wordt de afweging om de trip te ondernemen ingewikkelder en zullen we minder vaak gaan.” Louis Tavecchio: „Ik kan me voorstellen dat u teleurgesteld bent over het gebrek aan begrip van uw ouders voor uw kind. Toch is het zonde van de tijd om een mogelijk moeizaam gesprek te voeren over principes. Het kan allemaal heel verkeerd vallen en zou de omgang met uw ouders nog stroever kunnen maken. Dat zou jammer zijn; u ziet elkaar al weinig. „Probeer de mogelijke irritatie aan alle kanten te minimaliseren door preventief te werk te gaan. Zorg om te beginnen dat er speelgoed is waarmee uw kind zijn energie kwijt kan. Misschien willen opa en oma voor zijn volgende verjaardag iets bijdragen aan een fietsje of een step voor hem daar? Of schaf ter plekke wat speelgoed aan dat u niet heen en weer hoeft te slepen. „Bezoek een paar uur per dag een plek waar uw zoon lekker kan ravotten. Zijn er indoor-speeltuinen in de buurt? Zou u naar een binnenzwembad kunnen? „Neem in ieder geval het heft in handen door zelf de optimale randvoorwaarden te creëren voor een bezoek. Zorg voor genoeg ideeën om uw kind bezig te houden, mocht het een volgende keer opnieuw slecht weer zijn.” Marga Akkerman: „Voor veel grootouders staan de kleinkinderen juist centraal. Ze accepteren meer van hun kleinkinderen dan vroeger van hun eigen kinderen. Uw ouders hebben die stap niet gemaakt. U beschrijft hen als nogal stuurs. Vroegen zij van u in de opvoeding ook veel aanpassing? Dat kan het voor u nu extra moeilijk maken om acceptatie te vragen van het gedrag van uw zoon. En dat hoeft ook niet. „Verwachten dat een druk kind ineens gaat stilzitten omdat grootouders dat willen, is natuurlijk een illusie. Sterker: de kans is groot dat zijn drukke gedrag bij uw ouders deels een reactie is op het gebrek aan aandacht. „Belangrijk is dat u en/of uw partner zich daar veel meer gaan bezighouden met uw zoon. Bij slecht weer kun je prima naar buiten met de juiste kleding. Er zijn spelletjes voor zijn leeftijd waarbij je niet hoeft stil te zitten. „Vraag uw ouders of ze mee willen doen. Probeer ze te betrekken bij de omgang met hun kleinkind, misschien hebben ze er nauwelijks ervaring mee door hun eigen opvoeding. Door ze daarmee een handje te helpen, kan het contact met hun kleinzoon veel meer betekenis krijgen. Belangrijk voor zowel grootouders als kind.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/03/04/moet-onze-kleuter-zich-aan-opa-en-oma-aanpassen-of-andersom-a4191984</guid>
      <pubDate>Mon, 4 Mar 2024 07:11:35 +00:00</pubDate>
    </item>
    <item>
      <title><![CDATA[
		Mijn hoogbegaafde dochter (9) verveelt zich
	]]></title>
      <description><![CDATA[<p>Moeder: „Mijn dochter is negen jaar en zit in groep 7. Ze is uitzonderlijk hoogbegaafd, en heeft het altijd naar haar zin gehad op school. Ook heeft ze veel vriendinnetjes. Dus hoewel we beseffen dat ze op sociaal gebied kwetsbaar is, hoefden we ons daar nooit zorgen over te maken. Sinds ze in groep 7 zit, merken wij een verandering. Er komen steeds minder vriendinnetjes mee naar huis en als ze thuis is, kan ze zich niet vermaken. Ze hangt veel om ons heen, zegt dat ze niet weet wat ze moet doen, heeft nergens zin in. Als we met haar praten over het gedrag, raakt ze overstuur en roept ze dat ze het allemaal niet weet. Ze weet niet wat ze voelt of waar het vandaan komt. We hebben al veel geprobeerd, zoals bijvoorbeeld een anti-verveelpot met activiteiten. Maar dat werkt maar heel even, tot het nieuwe er af is. Hoe kunnen we haar helpen zichzelf beter te vermaken?” Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Susan Bögels: „Het is normaal dat bij uw dochter de verveling toeslaat. Verveling is een resultaat van te weinig uitdaging. Hoogbegaafden hebben naast een hoog IQ een bovenmatige energie, creativiteit en motivatie. Uw dochter heeft echt ruimte en begeleiding nodig om haar bijzondere eigenschappen tot uitdrukking te brengen. „Op een reguliere basisschool moet een begaafd kind voortdurend wachten. De stof van de basisschool valt op zich snel te leren; dat we het in acht jaar aanbieden is om kinderen te leren socialiseren. Voor een hoogbegaafd kind voelt dit als wachten op een bus die maar niet komt. Dat kan zelfs ziekmakend zijn. „De anti-verveelpot biedt mogelijk te weinig uitdagende activiteiten. Zoek samen met uw dochter manieren om buiten school complexe hobby’s te ontwikkelen, zoals toneelles, muziek maken, Chinees leren. „Kijk ook of ze met andere hoogbegaafde kinderen kan spelen en leren. In meerdere steden is er een Day a Week School waar hoogbegaafde kinderen samen een dag per week onderwijs krijgen. Ook zijn er tussenjaren voor kinderen die op de basisschool uitgeleerd zijn, maar te jong zijn voor het voortgezet onderwijs.” Wendy van Bohemen: „Begaafde kinderen hebben een ontwikkelingsprofiel dat niet aansluit bij een ‘gemiddeld ontwikkelende omgeving’. Cognitief zijn ze verder dan hun leeftijdgenoten. In de verwachtingen die ze hebben van het contact met andere kinderen, zoals rechtvaardigheid, loyaliteit en iets met woorden uitpraten, zijn ze hun leeftijdsgenoten ook ver vooruit. Emotioneel is er juist kwetsbaarheid, door de gevoeligheid, maar ook door de cognitieve capaciteit om consequenties verder te kunnen overdenken. „Hoe ouder de kinderen worden, hoe bewuster ze zich worden van de momentjes waarop ze net niet aansluiten, of een beetje anders denken. Er kan onzekerheid ontstaan, faalangst. Daarnaast zorgt een gebrek aan passend aanbod geregeld voor niet leren doorzetten nadat de nieuwigheid eraf is. „Als je hier als kind zelf geen inzicht in hebt, en dus ook geen grip op ervaart, is dat beangstigend. De signalen daarvan zijn stagnatie, aanpassingsgedrag of opstandigheid. „Begrijpt uw dochter zichzelf, heeft ze uitleg gehad over haar begaafdheid? Je wilt een kind niet belasten met een label, maar de impact van het niet begrijpen en weten is soms heel groot. In hoeverre is ze ‘uitgegaan’ doordat haar interesses nooit in lijn lagen met die van leeftijdsgenootjes? En in hoeverre gaat haar brein in het schoolse zo ‘uit’ door een slecht passend aanbod, dat het haar niet lukt hem in een privé-setting weer ‘aan’ te krijgen? Mogelijk heeft ze ondersteuning nodig om hierin te leren schakelen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/02/26/mijn-hoogbegaafde-dochter-9-verveelt-zich-a4191313</guid>
      <pubDate>Mon, 26 Feb 2024 07:11:36 +00:00</pubDate>
    </item>
    <item>
      <title><![CDATA[
		Mijn zoon hangt racistische ideeën aan
	]]></title>
      <description><![CDATA[<p>Moeder: „Mijn puberzoon van 15, bijna 16 hangt racistische en rechts-conservatieve ideeën aan. Hij zit op een witte school met slechts enkele biculturele kinderen. Zijn vrienden vinden Thierry Baudet een coole gast vanwege diens TikTokfilmpjes en zijn fan van Andrew Tate. Ook werkt mijn zoon met een ouder iemand die racistisch is en hem allerlei memes stuurt en ‘hersenspoelt’. Zowel mijn ex (zijn vader) als ik stem links-progressief (GroenLinks-PvdA en D66), en ik neig naar het humanisme. U begrijpt dat deze zienswijzen op de wereld botsen. Hoe kan ik hier het beste mee omgaan zonder hem mijn mening op te dringen, maar wel met duidelijke grenzen en zonder mezelf op de kast te laten jagen? Racisme keur ik af en is niet toegestaan in mijn huis.” Hessel Nieuwelink: „Tot ongeveer de leeftijd van 14 jaar hebben ouders veel invloed op hun kinderen, daarna worden leeftijdgenoten en (social) media belangrijker. De generatie van uw zoon leeft in een maatschappelijke context waarin radicaal rechtse uitspraken over bijvoorbeeld migratie steeds normaler worden. Elke generatie heeft een eigen bandbreedte in opvattingen. Tot voor kort was een leus als „Nederland voor de Nederlanders” niet geaccepteerd. Nu worden dergelijke uitspraken mede door social media door veel jongeren normaal gevonden en worden ze zelfs door politici gedeeld. Probeer als ouder in die context maar eens racistische denkbeelden te bestrijden. „Probeer met uw zoon in gesprek te blijven zonder jullie relatie te beschadigen. U wilt niet door uw zoon gezien worden als representant van de ‘linkse elite’ die ervoor zorgt dat Nederland wordt ‘omgevolkt.’ „Stel vragen: ‘Hoe zie je dat?’ En ook: ‘Waar maak je je zorgen over?’ Want hij toont wel maatschappelijke betrokkenheid. Liever niet op agressieve toon, daarmee verwijder je iemand al snel van je. „Ga uit van de kracht van uw eigen maatschappijvisie. Verdiep u in de grondbeginselen van wat u zelf vindt, sla er boeken op na, probeer die gedachten die voor uw generatie zo vanzelfsprekend zijn krachtig te verwoorden. Daarmee kunt u terugduwen, daarmee biedt u uw zoon wat we noemen ‘een wenkend alternatief’. Want dat extreemrechtse ideeën nu zo aanwezig zijn, heeft ook te maken met de ideologische leegte in onze samenleving.” Judi Mesman: „Het is belangrijk om kinderen van jongs af aan expliciet antiracistisch op te voeden, anders krijgt het gedachtegoed waarmee ze elders in contact komen te makkelijk voet aan de grond. Dat betekent in het dagelijks leven en in reactie op het nieuws racisme benoemen, uitleggen en afkeuren. „Probeer in ieder geval de communicatielijn met hem open te houden door ook nieuwsgierig te zijn: ‘Hoe kom je aan deze informatie?’ ‘Waarom vind je dit?’ U kunt hem vragen heel precies te zijn: wie en wat bedoelt hij als hij iets racistisch zegt? Kent hij de mensen over wie het gaat? Is hem zelf weleens iets overkomen of is het alleen van horen zeggen? Vertel dat hij gedrag van specifieke mensen of groepen best mag afwijzen, maar dat dat nooit mag leiden tot afwijzing van een hele populatie over wie hij waarschijnlijk niets weet. Dat heet racisme. „Misschien wil hij met u documentaires kijken als Verdacht over etnisch profileren om het eens van een andere kant te bekijken. „Uw zoon is op de leeftijd dat hij meer van zijn vrienden aanneemt dan van u, maar als uw zoon op een vervolgopleiding andere vrienden krijgt, kunnen zijn denkbeelden weer veranderen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/02/19/mijn-zoon-hangt-racistische-ideeen-aan-a4190584</guid>
      <pubDate>Mon, 19 Feb 2024 07:11:36 +00:00</pubDate>
    </item>
    <item>
      <title><![CDATA[
		Hoe geef ik mijn kinderen mee dat ze niet zo succesvol als hun ouders en grootouders hoeven te zijn?
	]]></title>
      <description><![CDATA[<p>Moeder: „Als psycholoog en moeder vraag ik mij af hoe ik mijn kinderen (14 en 18 jaar) kan meegeven dat ze niet zo succesvol hoeven te zijn als hun ouders en grootouders. Dat ik het echt meen wanneer ik zeg dat ze moeten doen wat hen gelukkig maakt, zoals dat bij mij psychologie is. Maar ik weet dat hetgeen ze non-verbaal meekrijgen niet opweegt tegen taal. Hun oma is als arts geridderd, hun beide opa’s zijn zeer succesvol. Ik heb er zelf jaren over gedaan om als dochter het gevoel te hebben dat goed ook goed genoeg is. Tegelijkertijd heb ik zelf een mooie carrière, het is voor mijn kinderen normaal dat ik in de media kom. Het is voor mij bevreemdend dat wanneer ik superblij ben met iets, zij mij schouderophalend aankijken. Beiden zeggen dat ze niet anders van mij verwachten, en dat ze soms denken dat ze dat later ook moeten presteren.” Jelle Jolles: „Ik zou wegblijven van de term ‘succesvol’. Wat in de toekomst ‘succesvol’ is, weten we niet; dat is tijd- en cultuurafhankelijk. En ‘doen wat je gelukkig maakt’ klinkt mooi, maar is voor de jongere een onmogelijke opdracht. Wie is er nou de hele tijd gelukkig? „Wat u wél kunt doen, is uw kinderen zo voorbereiden op de toekomst dat ze zich als persoon ontwikkelen en zich sociaal en emotioneel kunnen redden. Dat ze goed kunnen invoegen in de maatschappij die wij nu nog niet kennen. Daar hebben ze kennis en vaardigheden voor nodig, maar ook nieuwsgierigheid en een ondernemende houding. En vertrouwen: ‘het gaat me lukken’. „Naast omstandigheden creëren waarin ze zich breed ontplooien, is het belangrijk veel met ze te praten. Onze tieners hebben veel twijfels en zorgen, over hun toekomst, en die van de wereld. ‘Kan ik straks wel studeren?’ ‘Hoe moet het nou met het klimaat?’ „Praat over wat hen bezighoudt: stel open vragen. Vertel ook over uzelf, wat ervoor nodig was om uw plek te vinden. Praat over de mensen om hen heen, het nieuws: ‘Hebben jullie gehoord dat…’ ‘Wat vinden jullie daar nu van?’ ‘Wat is het meest interessante dat jullie gehoord hebben vandaag?’ Deze denkoefeningen en de articulatie daarvan zullen uw kinderen straks helpen om een goede weg te vinden.” Tischa Neve: „Behalve zéggen dat u prestaties niet belangrijk vindt, is het goed dat ook uit te stralen als u er niet rechtstreeks met ze over praat. Hoe reageert u bijvoorbeeld op de dingen die ze voor elkaar hebben gekregen? Bent u daar trots op, of zegt u juist iets over wat ze daarvoor gedaan hebben, over hun inzet en hun passie? „En hoe praat u over anderen? Benoemt u wat ze gepresteerd hebben, of zegt u ook weleens: ‘Wat mooi dat mensen iets doen waar ze van genieten.’ Kunt u waarderend spreken over de inspanningen van mensen ongeacht het niveau dat ze bereiken?’ „En als u over uzelf vertelt, bent u dan blij omdat u iets prestigieus in de wacht heeft gesleept, of omdat u iets heeft gedaan wat u heel leuk vindt, en daarmee het verschil hebt kunnen maken voor mensen? Dat zijn allemaal punten om in de gaten te houden. „Kijk ook in welk milieu u en uw kinderen verkeren, en of dat wat opleidingsniveaus en werkzaamheden betreft voldoende divers is.” Tischa Neve is psycholoog en opvoedkundige. Ze schrijft boeken en geeft trainingen over opvoeden. Ook heeft ze de opvoedpodcast Even over mijn kind. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/02/12/hoe-geef-ik-mijn-kinderen-mee-dat-ze-niet-zo-succesvol-als-hun-ouders-en-grootouders-hoeven-te-zijn-a4189869</guid>
      <pubDate>Mon, 12 Feb 2024 07:11:36 +00:00</pubDate>
    </item>
  </channel>
</rss>
