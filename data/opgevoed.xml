<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Hoe bescherm je een 12-jarige online?]]></title>
      <description><![CDATA[<p>Vader: „Mijn zoon (12) chat via games veel met vrienden en onbekenden. Games als Roblox hebben namelijk ook chatfuncties. Hij gaat naar een internationale school,  de klasgenoten wonen niet in de buurt. Toch vraag ik me af of er door dat online karakter niet iets waardevols wegvalt, zoals bij elkaar over de vloer komen, of samen de straat op gaan? En hoe kan ik hem beschermen tegen mensen met verkeerde bedoelingen? Zo belt hij nu via het platform Discord met een in Polen wonende Oekraïense jongen, is dit echt of fake? Het is moeilijk om controle te houden op wat hij online doet omdat alles zich op één of twee apparaten afspeelt. Zijn schoolwerk komt ook via Discord binnen. Huiswerk maken kan naadloos overgaan in voor mij onzichtbaar online verkeer met wie dan ook. Moet ik hier toezicht op willen houden, en hoe dan? Of moet ik hem juist gunnen onbespied zijn gang te kunnen gaan?” Patti Valkenburg : „Er is aardig wat onderzoek gedaan naar het effect van ‘social gaming’: gamen met vrienden via de game zelf of via sociale media als Discord. We zien dat dit het welbevinden verhoogt en geen sociale contacten verdringt. Op lichaamsbeweging kan het uiteraard wel een negatief effect hebben. Patti Valkenburg  is hoogleraar media, jeugd en samenleving aan de Universiteit van Amsterdam. „Roblox is een game met de leeftijdsindicatie 7+ en Discord krijgt de aanbeveling 12+. Uit ons onderzoek blijkt dat jongeren op sociale media negatieve ervaringen opdoen. Dickpics en onthoofdingen worden ook gezien door jongeren van 13 tot 17 jaar. Ze schrikken daarvan, maar lijken er in ons onderzoek adequaat mee om te gaan, bijvoorbeeld door snel weg te klikken. „Houd uw zoon niet weg van social gamen, maar let wel op. Jongeren hebben de neiging vooral positieve ervaringen op sociale media met hun ouders te delen, omdat ze bang zijn dat ze anders beperkt worden. Het is daarom belangrijk uw bezorgdheid niet al te veel te laten merken, maar de relatie met uw zoon wel zo te houden dat hij negatieve ervaringen met u deelt of blijft delen. Zodat u kunt ingrijpen, mocht dat nodig zijn. En uiteraard geen telefoon mee naar bed.” Peter Nikken : „In de leeftijdsfase van 12 tot 14 jaar is het ontzettend belangrijk om relaties op te bouwen met vrienden en vriendinnen. Dat gebeurt op school onder leeftijdgenoten. Als uw kind geen klasgenoten in de buurt heeft, zijn sociale platforms daar een goed alternatief voor.  Peter Nikken  is lector jeugd en media aan hogeschool Windesheim. Hij schreef met Dian de Vies  De schermwijzer . „Probeer bij uw zoon in open gesprekken, op een niet-paniekerige manier, oplettendheid aan te wakkeren. Hij kan zichzelf kritische vragen leren stellen, bijvoorbeeld: wat weet hij van de persoon met wie hij informatie uitwisselt? Wat is dat voor iemand? Hoeveel volgers heeft die persoon, staat er een profielfoto, wat laat hij of zij over zichzelf zien?  „Een andere kritische vraag is: hoe zou hij het vinden als de vragen die hij online krijgt in het echte leven zouden worden gesteld: stel dat iemand in McDonald’s naast hem kwam zitten met die vraag, zou hij dat normaal vinden?  „Verbieden zou ik inderdaad niet aanraden. Het is belangrijk dat kinderen hier zelf ervaring in opdoen, en dat ze zich thuis veilig genoeg voelen om over gekke online ervaringen te praten, zonder de sanctie van afpakken. „Maak de afspraak dat uw kind naar u toe komt als hij zijn huiswerk af heeft. Dat helpt hem overmatig social gamen te weerstaan.”</p>]]></description>
      <guid>https://www.nrc.nl/nieuws/2022/05/02/hoe-bescherm-je-een-12-jarige-online-a4119325</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[Je rijbewijs halen op je zeventiende,  is dat niet te vroeg?]]></title>
      <description><![CDATA[<p>Moeder: „Mijn zoon is bijna 16 en begint over zijn rijbewijs halen. We zien in onze buurt dat de kinderen sneller met een rijbewijs beginnen, wellicht omdat we buitenaf wonen. Is het zinvol om mijn kind zo snel mogelijk te laten beginnen met rijlessen? Wat zijn daar de plus- en minpunten van ten opzichte van vroeger toen je pas met 18 jaar kon beginnen?” Rob Stomphorst:  „Tegenwoordig mag je vanaf 16,5  jaar starten met het volgen van autorijlessen. Je rijbewijs kun je halen vanaf 17-jarige leeftijd. Dan mag je tot je achttiende  autorijden met een coach naast je, vaak een van de ouders.  Rob Stomphorst  is woordvoerder van Veilig Verkeer Nederland. „Of dat verstandig is, hangt af van het kind. Is het een verstandig type of een  daredevil ? Heeft-ie al vier keer een fiets of scooter in de prak gereden, of is hij oplettend en verantwoordelijk? „Tieners zitten op deze leeftijd volop in de experimenteerfase, je wilt niet dat ze achter het stuur plaatsnemen met lachgas of een pil op. Bovendien is het verkeerslandschap veel drukker geworden door de toename van auto’s, elektrische fietsen en e-steps. Alles rijdt door elkaar heen. Dat maakt het nóg belangrijker om over een goed inschattingsvermogen te beschikken. Dus u kunt wachten tot het speelse ervanaf is, en dan de instructeur het werk laten doen vanaf zijn achttiende. „Mocht hij wel verantwoordelijk zijn, zou u het kunnen overwegen. Het enige voordeel van jonger beginnen, is dat je als ouder kunt meekijken. Tot een jongere achttien jaar  is, moet een van de ouders ernaast zitten. Zo kan samen rijden een onderdeel worden van de verkeersopvoeding waarmee ouders eigenlijk al beginnen zodra kinderen leren lopen.” Jelle Jolles:  „Het antwoord is ‘nee’, tenzij het kind een opvallende voorsprong heeft op zijn leeftijdgenoten op gebied van zelfinzicht, zelfregulatie, inschattingsvermogen en impulsremming.  Jelle Jolles  is hoogleraar neuropsychologie en auteur van Het tienerbrein en  Leer je kind kennen . „Jongeren tussen 15 en 25 jaar zijn naar verhouding veel meer betrokken bij verkeersongelukken, al dan niet met dodelijke afloop. Dat hangt samen met nog niet volledig ontwikkelde neuropsychologische vaardigheden die voor autorijden noodzakelijk zijn. „Om op verantwoorde wijze deel te kunnen nemen aan het verkeer moet de automobilist niet alleen technisch vaardig zijn, maar ook snel kunnen waarnemen, in korte tijd oordelen over een complexe verkeerssituatie en op grond daarvan kunnen handelen. Daar hoort ook bij: weerstand kunnen bieden aan het gebruik van de telefoon tijdens het rijden, en verstandig reageren op aansporingen van vrienden die zeggen: ‘Hee watje: rijd eens wat harder’.  „De leeftijd van achttien  jaar geeft het moment aan dat de jongere juridisch volwassen is. Maar vrijwel alle jongeren zijn dan, neuropsychologisch gezien, nog ‘in de groei’. Die duurt tot het 23ste à 25ste jaar. Oordelen en het kunnen overzien van consequenties, bijvoorbeeld over invoegen, zijn essentieel, en juist die vaardigheden ontwikkelen zich door de toenemende ervaring vooral na het achttiende jaar. „In de hersenrijping bestaan individuele verschillen. Er zijn adolescenten van 16 à 18 jaar die goed weten wat ze wel of niet kunnen. Mocht uw zoon in deze categorie vallen, is wat vroeger beginnen met rijden geen probleem. Maar de meeste jongeren van die leeftijd zijn op dat gebied nog speels, impulsief en overschatten zichzelf: ‘dat kan ik allang’.  „Laat uw zoon een gedeelte van de lessen zelf betalen, mocht u dat al niet van plan zijn. De bijbaan die daarvoor vereist is, zal helpen bij de ontwikkeling van het verantwoordelijkheidsgevoel en de vaardigheden die nodig zijn om een goede automobilist te worden.”</p>]]></description>
      <guid>https://www.nrc.nl/nieuws/2022/04/25/je-rijbewijs-halen-op-je-zestiende-is-dat-niet-te-vroeg-a4118243</guid>
      <pubDate>Mon, 25 Apr 2022 00:00:00 +00:00</pubDate>
    </item>
    <item>
      <title><![CDATA[Mogen onze 18-plussers  kosteloos mee op vakantie?]]></title>
      <description><![CDATA[<p>Moeder: „Wij hebben vier dochters, drie van hen 18-plussers, die het volstrekt vanzelfsprekend vinden dat zij twee keer per jaar geheel op onze kosten mee mogen op vakanties naar het buitenland en dat alles voor hen geregeld wordt. Wij zijn in de geprivilegieerde positie dat we dit kunnen betalen. Maar nu de oudste ook nog haar vriend meeneemt, vraag ik me soms af: wordt het geen tijd dat ze meebetalen? En voor welk deel dan? En wat nou als we zeggen: we gaan dit jaar zonder jullie? Is dat asociaal?” Marga Akkerman:  „Kennelijk vinden de kinderen het nog steeds prettig om met u op vakantie te gaan. Vergelijk dit met al die kinderen die op hun 15de zonder ouders op vakantie willen, dan zou het toch ook een groot compliment voor u kunnen zijn dat ze nog steeds graag meegaan.  Marga Akkerman  is klinisch jeugd- en kinderpsycholoog. „Maar is het voor u ook waardevol? Of bent u vooral de reisleider met de portemonnee? Het klinkt alsof er met u weinig rekening wordt gehouden. Breng daarom uw eigen wensen naar voren. Samen met uw man op reis willen, is helemaal niet asociaal. Eén vakantie per jaar met uw volwassen kinderen kan heel speciaal zijn. Iedereen kan meedenken over waar en hoe en u geeft aan hoeveel u wilt investeren. Uw kinderen denken mee, en profiteren zo meteen van de ervaringen van hun ouders op reisgebied. „Willen ze vaker op reis, dan kunnen ze dat zelf regelen, op eigen kosten. Dan wordt op vakantie gaan voor hen ook een manier om meer van de wereld te ontdekken.  „Het is ook niet vanzelfsprekend dat een van de dochters ook haar vriend meeneemt. Heeft u hier grenzen over? Is het een relatie die al langer bestaat? Is dat hij meegaat  met de anderen besproken? U zou als voorwaarde kunnen stellen dat een relatie al minimaal een half jaar duurt voordat meegaan op vakantie aan de orde is.” Ad Kil:  „Het is raadzaam om ruim voor een volgende vakantie, voor er ook maar iets gepland staat, om de tafel te gaan zitten en gezamenlijk te overleggen over de vakantiewensen. De drie oudsten zijn op een leeftijd gekomen waarop ze niet meer klakkeloos mogen of moeten aanhaken. Soms voelen kinderen zich verplicht mee te gaan.  Ad Kil  is pedagoog en hoogleraar business research aan  Nyenrode Business Universiteit. Hij is mede-auteur van  De gouden rugzak, handboek voor vermogende families . „Als uw kinderen voor deze vakantie kiezen, kunt u ze vragen een deeltje ervan te verzorgen: bijvoorbeeld door een keer een dagprogramma samen te stellen, transport te regelen of de boodschappen te doen en te koken. Zo hoeft u zelf niet steeds alles te organiseren, en leren zij regelen.  „Op deze manier geeft u hun meteen meer eigen territorium. Aan zo’n gezinsvakantie waarbij ouders alles betalen kan voor kinderen iets verplichtends zitten. Ze móéten mee naar dat zogenaamd leuke restaurantje of dat leuke haventje,  want de volwassenen betalen. Ze moeten ook steeds dankjewel zeggen. Als ze zelf een deel gaan regelen, gaan ze op een meer volwassen manier mee.  „Dit is de leeftijd waarop kinderen moeten begrijpen dat ook hun ouders werken voor het geld. Zeker bij een tweede vakantie zouden kinderen zelf iets kunnen meebetalen, al is het iets kleins. Dat geldt ook voor het vriendje dat meekomt. Betaalt u wel, dan kunt u de betreffende dochter en haar vriend vragen als tegenprestatie iets leuks te verzorgen tijdens of na de vakantie.”</p>]]></description>
      <guid>https://www.nrc.nl/nieuws/2022/04/19/mogen-onze-18-plussers-kosteloos-mee-op-vakantie-a4114902</guid>
      <pubDate>Tue, 19 Apr 2022 00:00:00 +00:00</pubDate>
    </item>
    <item>
      <title><![CDATA[Hoe help je kinderen  hun eigen weg kiezen?]]></title>
      <description><![CDATA[<p>Zoon (19): „Hoe zorg je dat een kind zijn eigen pad kiest en niet dat van zijn ouders? Studies, werk, hobby’s en sport: ouders hebben een grote invloed op wat kinderen doen. Ik vraag me zelf ook weleens af in hoeverre ik me laat leiden door wat mijn ouders van waarde vinden. Hoe kun je kinderen zo opvoeden dat ze echt kiezen voor wat ze zelf leuk en belangrijk vinden, en niet voor wat hun ouders leuk en belangrijk vinden?”  Stijn Sieckelinck:  „Ouders geven hun kinderen vanzelfsprekend morele waarden mee en daar hangen verwachtingen mee samen. Die vinden ze voor zichzelf belangrijk en ook voor hun kinderen. De voorkeuren van een kind kunnen dus nooit in een vacuüm ontstaan, maar zijn gebaseerd op de bodem die in de kinderjaren is gelegd. Stijn Sieckelinck  is opvoedfilosoof en lector jongerenwerk aan de Hogeschool van Amsterdam. „Ouders kunnen met kinderen van jongs af aan oefenen in keuzes maken, waardoor er zelfvertrouwen ontstaat. Ook helpt het de pogingen van tieners om iets zelf te bepalen niet met een ‘nee’ af te kappen, maar samen te overleggen. Verder kunnen ouders niet veel meer doen dan goed kijken naar hun kinderen en door gesprekken achterhalen hoe hun belangstelling zich ontwikkelt. Enige reflectie op hun eigen waarden is aan te bevelen. „Dat we voortborduren op wat we van huis uit hebben meegekregen, hoeft niet ten koste te gaan van onze autonomie. Ook verderop in het leven kunnen we ons niet aan alles en iedereen onttrekken, en toch zelfstandig keuzes maken.” „Wat jongvolwassenen leuk vinden, is nog in ontwikkeling. Ze gaan weliswaar met de verwachtingen van thuis de wereld in, maar betrekken daar gaandeweg allerlei andere invloeden bij. Er blijken veel meer schakeringen te bestaan in levensbeschouwing, levensstijl en politieke voorkeur dan ze gewend zijn. Die verbreding van de wereld, verbreedt ook hun voorkeuren. „Er zijn veel wegen naar een vervuld leven. Ouders kunnen studenten helpen reflecteren op de gekozen weg, zonder oordeel, maar met oprechte betrokkenheid.” Jelle Jolles:  „Hoe kunnen ouders kinderen helpen om een geheel eigen route te maken naar ‘de wereld van straks’? Anders dan vaak wordt gedacht is dat niet door opgroeiende tieners alles zelf maar te laten beslissen. Tot een jaar of 25 hebben kinderen volwassen begeleiding nodig in keuzes maken, omdat het hun zelf aan ervaring en perspectief ontbreekt.  Jelle Jolles  is hoogleraar neuropsychologie en auteur van  Het tienerbrein  en  Leer je kind kennen . „Dat wat je als jongere belangrijk vindt, is een momentopname – het kan over twee weken weer anders zijn en over twee jaar wéér anders. Je voorkeuren worden bepaald door eerdere leef- en leerervaringen. Als er opties zijn die je niet kent, hoe kun je dan écht weten wat je leuk en belangrijk vindt? Als je op je 17de gamen het leukst vindt, wil dat nog niet zeggen dat je dat op je 24ste of je 41ste nog steeds vindt. Daarom mag wat ‘leuk en belangrijk is’ veranderbaar blijven, en daarom is het verstandig als de student gebruik kan maken van het levensperspectief van ouders of andere volwassenen.  „Van ouders wordt geduld gevraagd voor onbeholpen stapjes naar zelfstandigheid, die horen erbij. En ze moeten hun nieuwe rol helder hebben. Naarmate een kind zich meer losmaakt van thuis, wordt het ouderlijk gedrag idealiter meer adviserend dan sturend. Het is raadzaam om die veranderde positie tegenover je jongvolwassen kinderen te verduidelijken: vertel ze dat je ziet dat ze keuzes aan het maken zijn voor de toekomst. Dat je input kan geven die kan helpen, en dat je graag feedback geeft. En vraag gerust: ‘Hoe zie jij mijn rol hierin? Wat verwacht jij van mij?’”</p>]]></description>
      <guid>https://www.nrc.nl/nieuws/2022/04/11/hoe-help-je-kinderen-hun-eigen-weg-kiezen-a4110927</guid>
      <pubDate>Mon, 11 Apr 2022 00:00:00 +00:00</pubDate>
    </item>
    <item>
      <title><![CDATA[Grijp ik in als mijn kinderen ruziemaken?]]></title>
      <description><![CDATA[<p>Vader: „Ik ben een alleenstaande vader van een dochter van 16 en een zoon van 18. Twee kinderen zijn al het huis uit. Toen mijn vrouw nog leefde was het duidelijker welke rol we hadden als de kinderen ruzie hadden. Als alleenstaande ouder vind ik dat moeilijker, omdat het al snel lijkt of ik partij kies. Wanneer moet ik me met de ruzies tussen de kinderen bemoeien, en hoe doe ik dat dan? En hoe leer ik ze goed ruziemaken, en het conflict weer bijleggen?” Kirsten Buist:  „Goed leren ruziemaken is heel belangrijk. Bekijk eerst waar de ruzies over gaan en bespreek dat  met de kinderen. Puberruzies gaan vaak over persoonlijke ruimte; van die typische achterbankruzies als: ‘Je ademt op me!’ Het is voor pubers belangrijk dat hun ruimte en privacy gerespecteerd worden.  „In dit geval kunnen ook negatieve gevoelens  over het overlijden van hun moeder meespelen. De puberteit is een periode vol veranderingen. Het verlies van hun moeder kan ineens weer extra gevoeld worden omdat  ze deze veranderingen niet met haar kunnen delen, of zonder haar steun moeten doormaken. Kirsten Buis  is ontwikkelingspsycholoog en als universitair hoofddocent verbonden aan de Universiteit Utrecht. Ze doet onderzoek naar gezinsrelaties en psychosociale ontwikkeling van kinderen en adolescenten. „Het is goed om niet meteen in te grijpen, geef hun de kans om het zelf op te lossen. Stuur pas bij zodra het uit de hand dreigt te lopen, bijvoorbeeld als het fysiek wordt, of de opmerkingen te kwetsend zijn. Zeg: ‘Ik merk dat dit niet goed gaat. Ik stel voor dit gesprek te staken’, of: ‘Ik stel voor dat jullie je over het huis verspreiden, dan komen we er straks op terug.’ „Stimuleer het benoemen van emoties. ‘Als jij dit zegt of doet, voel ik mij zo.’ We moeten niet vergeten dat puberhersenen nog volop in ontwikkeling zijn en dat jongeren zich niet altijd helemaal realiseren wat woorden of daden teweegbrengen bij de ander. Door aan te geven wat het met je doet, vermijd je een welles-nietesdiscussie over de inhoud en leer je hun  de consequenties van hun handelen zien.” Inge Marit Wielinga:  „Goed met ruzies van je kinderen omgaan, begint bij jezelf. Het helpt om te weten wat jij vroeger zelf thuis hebt meegekregen over hoe je je hoort te gedragen. Dat heeft invloed op hoe jij met conflicten omgaat. Sommige ouders vinden ruzie spannend en willen de boel snel sussen. Terwijl het belangrijk is dat kinderen zelf hun grenzen constructief leren aangeven. Door kennis van je eigen triggers voorkom je ook dat je hun ruzies verergert met je eigen emoties. Inge Marit Wielinga-Pols  is kindercoach, ontwikkelt lesprogramma’s over ruzie en schreef het boek  Ruziemaken, een hele kunst . „Bemoei je niet met de ruzie tussen je kinderen, maar laat ze het zoveel mogelijk zelf oplossen. Ga niet redden, speel geen scheidsrechter. Tenzij het fysiek, manipulatief of vernederend wordt, dan las je een time-out in.  „Kom op een uit de hand gelopen ruzie terug, en doe dat pas als iedereen rustig is. Vraag de kinderen: ‘Wat gebeurde er nou precies? Wat voelde je? Wat had je nodig? Wat zou je nu willen, waarin zit voor jou de oplossing?’ Het is zo belangrijk dat kinderen leren praten over wat er achter ruzie schuilgaat.  „Kom ook terug op ruzies die ze zélf hebben opgelost. Vraag: ‘Hoe is het nu tussen jullie, hoe hebben jullie het goedgemaakt? Of speelt er toch nog iets?’ Zo krijg je niet alleen zicht op mogelijke wraakgevoelens, maar maak je jongeren er ook van bewust hoe een ruzie bijleggen  gaat.”</p>]]></description>
      <guid>https://www.nrc.nl/nieuws/2022/04/04/grijp-ik-in-als-mijn-kinderen-ruziemaken-a4107344</guid>
      <pubDate>Mon, 4 Apr 2022 00:00:00 +00:00</pubDate>
    </item>
    <item>
      <title><![CDATA[Wanneer vertel je een 6-jarige over haar biologische vader?]]></title>
      <description><![CDATA[<p>Zus: „Mijn zusje heeft een dochter van bijna 6 wier vader al voor haar eerste levensjaar uit beeld was. Hij heeft geen behoefte aan contact met zijn kind. De relatie was kortstondig en mijn ouders en zusje hebben een sterke mening over hem. Mijn nichtje groeit op in een gezin met een stiefvader, stiefzussen en een halfzusje. Ze denkt dat haar stiefvader haar biologische vader is.  Laatst spraken mijn man en ik met onze zoon over wat het leger is. De biologische vader van mijn nichtje is militair, maar mijn man en ik realiseerden ons dat we dat niet zomaar met hem konden delen.  We wachten uiteraard op mijn zusje maar ik zou haar graag helpen met een plan en timing en zo ook voorkomen dat iemand die op de hoogte is, het op een dag per ongeluk laat vallen. Mijn zusje wil er nog niet mee aan de slag.” Naam is bij de redactie bekend.  (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Romy Thomas  is pedagoog, oudercoach en speltherapeut. Romy Thomas:  „Hoe eerder dit aan uw nichtje wordt verteld, hoe makkelijker ze het kan meenemen in het plaatje dat ze van zichzelf vormt. Nu is ze nog veerkrachtig in de vorming van haar identiteit, over een paar jaar wordt het een pijnlijker proces omdat het beeld van zichzelf en haar jeugd dan wordt doorbroken. Hoe langer je wacht, hoe groter het risico dat iemand het eruit floept, dat zou haar basisveiligheid kunnen beschadigen.  „U kunt  tegen uw zus zeggen: ‘Ik snap dat je het liever voor je uitschuift, dat het pijn doet, maar door het nu te vertellen voorkom je veel ellende in de toekomst.’ „Uw zus en haar man kunnen op een rustig moment op een veilige plek vertellen dat er papa’s zijn die kinderen maken, en dat er papa’s zijn die voor kinderen zorgen. Dat ze door het zaadje van een andere man in mama’s buik is gegroeid. En dat er toen een nieuwe papa in beeld kwam, die dit kindje meteen heel lief vond en voor haar wilde zorgen. Vertel niks waar het kind nog niet om vraagt, dat komt vanzelf wel. „Het is raadzaam dat uw zus eerst bij de biologische vader probeert te informeren hoe hij er nu over denkt, misschien is hij van gedachten veranderd. Als hij inderdaad geen contact wil, moet ze daarover tegen haar dochter eerlijk zijn, en geen valse verwachtingen wekken. Maar wel pas zodra het kind zelf om contact vraagt, en met de verzekering dat het niks met haar te maken heeft.”  Renée Uittenbogaard   is GZ-psycholoog en directeur van zorgketen Basic Trust. Renée Uittenbogaard:  „Mooi dat u als tante de risico’s van deze situatie ziet. Het is begrijpelijk dat de moeder dit moeilijk vindt. Dat je biologische vader niets met je te maken wil hebben, is niet het soort nieuws dat je je dochter wilt brengen. Je wilt je kind behoeden voor groot verdriet. Maar dat kan in dit geval niet. Je kunt er wel voor je dochter zijn om dit grote verdriet te helpen dragen. Daarom is het raadzaam dit moeilijke nieuws toch zo snel mogelijk te brengen, want als haar dochter het ergens anders hoort, is zij niet in de buurt om haar op te vangen.  „Dit soort informatie moet eigenlijk zó vroeg verteld worden dat het kind zich niet meer kan herinneren wanneer het verteld werd, dat het leek alsof het er altijd al was.  „Als tante kunt u hier niet veel mee. Het is aan de moeder om dit te vertellen, misschien heeft uw zus zelf nog steun nodig om wat er gebeurd is te verwerken voor ze dat kan doen. „Zodra uw nichtje op de hoogte is, doet de familie er goed aan in haar bijzijn neutraal over haar biologische vader te praten, anders zal ze zich misschien onbewust afgekeurd voelen.”</p>]]></description>
      <guid>https://www.nrc.nl/nieuws/2022/03/28/wanneer-vertel-je-een-6-jarige-over-haar-biologische-vader-a4105479</guid>
      <pubDate>Mon, 28 Mar 2022 00:00:00 +00:00</pubDate>
    </item>
    <item>
      <title><![CDATA[Mag een 17-jarige alleen  door een bos fietsen?]]></title>
      <description><![CDATA[<p>Oma: „Onze kleindochter van 17 heeft een tussenjaar om uit te zoeken wat ze wil gaan studeren. Ze heeft met andere jongeren drie dagen per week studiekeuzebegeleiding. De opdracht was om een activiteit te verzinnen. Mijn kleindochter bedacht het plan iedere dag 50 kilometer te fietsen en te slapen bij mensen die zij en haar ouders kennen. Ze is tien dagen onderweg geweest. In haar onlinedagboek schreef zij over haar fietstocht door bossen en langs weilanden. Vrijwel niemand kwam zij tegen, het is ook koud in februari. Ik vond het onverantwoord om haar alleen door de bossen te laten fietsen. Mijn dochter, haar moeder, zag het niet als probleem. Wij hebben onze dochters veel vrijheid gegeven, maar wel  altijd op de gevaren gewezen om niet alleen in het donker door bossen of afgelegen gebieden te fietsen. Ik zie alsmaar het gezicht voor me van een jonge vrouw die niet lang geleden in een bos vermoord werd.” Marga Akkerman:  „Uw kleindochter is een avontuurlijke meid. Met haar opdracht verkende ze de wereld op veilige afstand van haar ouderlijk huis, maar ver genoeg om heel andere belevenissen te kunnen hebben buiten haar ‘bebouwde kom’. De keuze van vertrouwde slaapplaatsen zou mij als oma een goed gevoel geven. Marga Akkerman  is klinisch jeugd- en kinderpsycholoog. „Ouderen hebben door hun levenservaring meer kennis van wat er allemaal mis kan gaan, toch is het niet goed om jongeren daarmee op te zadelen. Kinderen moeten leren vertrouwen op hun eigen inschattingsvermogen, en dat kan alleen maar als ze buitenshuis avonturen beleven. „Daarbij moet u kritisch kijken of de bezorgdheid rationeel is. Een bos is door sprookjes als Roodkapje de archetypische plek van gevaar, maar in de massa kan net zo goed iets afschuwelijks gebeuren. Stel paal en perk aan uw bezorgdheid, anders dijt hij alleen maar verder uit. „We kunnen jongeren wel helpen met een rationele scenarioplanning, in dit geval: wat doet ze als ze een lekke band heeft? Haar telefoon wordt gestolen? Door een onbekende midden in het bos wordt aangesproken?” Bas Levering:  „Ongerustheid is het lot van ouderschap. Sommige grootouders lijden er extreem aan. Zij kennen de wereld in toenemende mate alleen uit de media. Daarin worden angstaanjagende incidenten voortdurend breed uitgemeten. Maar het aantal zedendelicten daalt nog altijd.    Bas Levering  is hoofdredacteur van  Pedagogiek in Praktijk. „Opvoeders moeten ervoor waken kinderen met hun ongerustheid te belasten, want dat kan kinderen echt belemmeren. Er zijn ouders die het zelfs als argument gebruiken: ‘Ik wil niet dat je dat doet want dan word ik ongerust.’ We worden steeds voorzichtiger. In de tentoonstelling 50 jaar NS-Tienertoer bleek dat volwassenen, die zelf als 12-jarige zelfstandig per trein het land doorkruisten, vermoedden dat ze dat hun eigen kinderen op die leeftijd niet zouden toestaan.    „Uw eigen dochter maakte er waarschijnlijk doordacht geen probleem van. Jongeren leren zelfstandig te worden door in het echte leven de vele schakeringen van onveiligheid te ervaren. U kunt ronduit blij zijn met zo’n ondernemende kleindochter. Er zijn veel jongeren met minder lef. Een extra probleem is dat die in de afgelopen tijd door corona helemaal niet hebben kunnen oefenen.    „Door kinderen uit angst grenzen op te leggen legitimeer je een gevaarlijke wereld. We moeten niet accepteren dat een jonge vrouw overdag niet door een bos zou kunnen fietsen, want dan gaan we het nog normaal vinden ook. Maar bepaalde plekken mijd je natuurlijk. Waar vaak uitgaansgeweld voorkomt is bekend. Maar tegen extreme pech moet je je niet willen beschermen. Dan doe je niets meer.”</p>]]></description>
      <guid>https://www.nrc.nl/nieuws/2022/03/21/mag-een-17-jarige-alleen-door-een-bos-fietsen-a4103110</guid>
      <pubDate>Mon, 21 Mar 2022 00:00:00 +00:00</pubDate>
    </item>
    <item>
      <title><![CDATA[Mijn ex heeft een streng stramien,  bij mij eisen de kinderen  Luilekkerland]]></title>
      <description><![CDATA[<p>‘Sinds een jaar hebben mijn ex en ik  co-ouderschap voor onze kinderen van 6 en 10. We hebben eerst een jaar ‘gebirdnest’: de kinderen woonden steeds in het huis, mijn ex en ik wisselden. Nu wonen de kinderen in twee verschillende huizen.  We wisselen elke woensdag en in het weekend. We hebben altijd 50/50 voor de kinderen gezorgd, mijn ex zette de lijnen uit, ik zorgde voor de positieve uitzondering. Daar is een disbalans door ontstaan. Als de kinderen bij hem zijn heeft hij een streng stramien van een vrijwel veganistisch, glutenvrij dieet zonder snoep. Hij bepaalt zonder overleg wat ze gaan doen en wat de kinderen mogen kijken, ook omdat het tijd scheelt naast een drukke baan. Zodra de kinderen bij mij zijn willen ze dat compenseren en eisen ze Luilekkerland. Ze zeuren over het eten, wat we gaan doen en wat ze willen kijken. Daar wil ik niet altijd in meegaan, dus dat gaat ten koste van onze rust en gezelligheid. Mijn ex houdt een gesprek af, we appen alleen. Als ik er iets over zeg, zegt hij dat het aan mijn opvoedtechnieken ligt: dat ik niet duidelijk genoeg ben. Hoe ga ik hiermee om? En is voor de kinderen twee keer per week zo moeten schakelen niet te vaak?” Liesbeth Groenhuijsen:  „Ik hoor een gescheiden vrouw maar nog geen gescheiden moeder. U ziet uzelf als complementair aan de sterke of zwakke punten van uw ex-partner. In gezinsverband kunt u inderdaad als ouder compenseren, maar nu heeft u de helft van de tijd de kinderen 100 procent. Dat vraagt om een eigen opvoedstijl. Liesbeth Groenhuijsen  is als klinisch pedagoog gespecialiseerd in scheidingskwesties. „Mensen die gaan scheiden gaan soms extremer gedrag vertonen om zich van de ander te onderscheiden. Doe vooral wat u altijd al goed deed, en probeer geen andere opvoeder te worden omdat u ziet dat de ander zo de andere kant op veranderd is.  „Ik raad u aan een gesprek met uw kinderen te voeren waarin u uitlegt dat u het nu alleen doet, en dat u heeft besloten weer de mama te worden die ze van vroeger kennen. Maar dat daar ook de regels van toen bijhoren, en dat u daarbij graag hun medewerking wil. Daarmee biedt u hun de broodnodige continuïteit nu er al zoveel verandert. „Wat de frequentie van wissels betreft: praat met uw kinderen. Kinderen van deze leeftijd kunnen al heel veel aangeven.” Zoë Rejaän : „Het is een uitdaging om na een scheiding je eigen opvoedmanier te vinden, zeker als de ander veel invulde. De balans die vader voorheen bracht, moet u nu zelf gaan vinden. Uw ex zal spontaniteit missen, u kunt wat meer structuur inbouwen.  Zoë Rejaän  is orthopedagoog en onderzoeker aan de Universiteit Utrecht en promoveert op het thuisgevoel van jongeren na een scheiding. „In dat gezamenlijke solo-ouderschap let je vooral op je eigen huishouden en accepteert de situatie bij de ander, mits de kinderen emotioneel en lichamelijk veilig zijn natuurlijk. Voor kinderen hoeven verschillen niet per definitie slecht te zijn.  „Omdat jullie aan het begin staan van dit co-ouderschap, is het belangrijk de kinderen al jong mee te nemen in beslissingen over de organisatie ervan. Wat zijn hun wensen en gevoelens? Ze moeten aangemoedigd worden te zeggen wat ze vinden, zonder daarop afgekeurd te worden omdat het niet in lijn zou zijn met de wensen van een van beide ouders. Ook kan het helpen anders te communiceren met uw ex-partner: in plaats van verwijten maken, open vragen stellen over zijn ervaringen met de kinderen: ‘Bij mij gebeurt er dit als ik zus en zo doe, hoe doe jij dat nou?’”</p>]]></description>
      <guid>https://www.nrc.nl/nieuws/2022/03/14/mijn-ex-heeft-een-streng-stramien-bij-mij-eisen-de-kinderen-luilekkerland-a4100880</guid>
      <pubDate>Mon, 14 Mar 2022 00:00:00 +00:00</pubDate>
    </item>
    <item>
      <title><![CDATA[Ruziën in bijzijn van je kind,  hoe doe je dat goed?]]></title>
      <description><![CDATA[<p>Moeder: „Hoe maak je goed ruzie met je partner ten overstaan van de kinderen? Ik weet dat het belangrijk is om als ouders samen goed met verschillen en conflicten te kunnen omgaan. Maar hoe doe je dat: constructief ruziemaken? Zonder de schone schijn op te houden, zonder lastige kwesties te vermijden, zonder het in geweld te laten escaleren?” Annelies Hendriks : „Het kan voor kinderen heel leerzaam zijn om thuis constructieve discussies mee te maken. Ruzie vermijden is geen goed idee. Van schone schijn raken kinderen in de war, want ze voelen de onderhuidse spanningen aan.  Annelies Hendriks  is als ontwikkelingspsycholoog gespecialiseerd in mediation. Zij werkte mee aan het boek  Ruziemaken, een hele kunst  van Inge-Marit Wielinga. „Spreek met je partner drie manieren af waarop jullie samen op mogelijke conflicten reageren. Of je bent het onmiddellijk met de ander eens, of je doet een tegenvoorstel, of je zegt: ‘Ik kan hiermee leven.’  „Stel dat de discussie gaat over de vakantiebestemming. Partner A zegt: ‘Ik wil graag naar Noorwegen.’ Partner B kan dan zeggen: ‘Helemaal mee eens.’ Of: ‘Ik wil een tegenvoorstel doen, ik zou graag een keer naar Italië.’ Of: ‘Goed, daar kan ik mee leven.’ Met die laatste reactie breng je het stille compromiswerk in relaties naar de oppervlakte, en je committeert je aan de uitkomst ervan. De aanvaarding van de medeverantwoordelijkheid voor het slagen ervan voorkomt het bekende chagrijn en de steken onder water waar kinderen zo’n last van kunnen hebben.  „De kinderen zien ondertussen de bereidheid om er samen uit te komen, en horen de toon rustiger worden. „Spreek af om een pauze in te lassen als de gevoelens heftig worden: ‘Ik merk dat ik te boos word, ik ga er een nachtje over slapen.’” Esther Kluwer : „Ouders hebben in ruziemaken een voorbeeldfunctie. Als je bij elk conflict tegen elkaar tekeergaat, moet je het niet gek vinden als je kinderen dat ook doen.  Esther Kluwer  is universitair hoofddocent aan de Universiteit Utrecht en bijzonder hoogleraar duurzame relaties en welzijn aan de Radboud Universiteit. Zij doet onderzoek naar de kwaliteit en duurzaamheid van partnerrelaties. „Schelden, beledigen, kleineren, en elke vorm van verbaal of fysiek geweld is voor kinderen bedreigend en schadelijk. Niet doen. Als je jezelf niet kan beheersen: stap uit de situatie. Ga even iets anders doen. Zeg: ‘Ik kan nu niet rustig praten, ik kom er straks op terug’. Ga pas in gesprek als je afgekoeld bent.  „Betrek je kinderen niet bij het conflict, zelfs niet als het over de kinderen gaat. Dus niet vragen: ‘Vind jij ook niet dat papa jullie vaker met huiswerk moet helpen?’ Kinderen willen niet kiezen tussen ouders.  „Ga met elkaar in gesprek en probeer uit te zoeken waar het echt om gaat. Ruzie over de afwas gaat niet over de afwas. Het gaat meestal om je niet gezien of gehoord voelen, hulp nodig hebben, je niet gewaardeerd voelen, of je gekwetst voelen. Als je dat kunt uitspreken en kunt aangeven waar je behoefte aan hebt, zonder je partner ergens van te beschuldigen, ben je een eind op weg naar de oplossing. „Maak het weer goed. Zeg sorry, geef elkaar een knuffel. Of meld de kinderen achteraf dat jullie er samen uit zijn gekomen. Het is niet erg dat kinderen zien dat ouders botsen, maar ze willen graag weten dat alles weer goed is.  „Kinderen voelen haarfijn aan of de kust echt veilig is, dus niet ondergronds een koude oorlog voeren. Dat is voor kinderen net zo erg als openlijke strijd.”</p>]]></description>
      <guid>https://www.nrc.nl/nieuws/2022/03/08/ruzien-in-bijzijn-van-je-kind-hoe-doe-je-dat-goed-a4098206</guid>
      <pubDate>Tue, 8 Mar 2022 00:00:00 +00:00</pubDate>
    </item>
    <item>
      <title><![CDATA[Hoe praat ik met een ‘woke’ 18-jarige over zijn privileges?]]></title>
      <description><![CDATA[<p>Moeder: „Mijn oudste zoon (18) en zijn studievrienden zijn maatschappelijk betrokken en helemaal thuis in het ‘woke’ taalgebruik. Ik vind het mooi dat zij zo betrokken zijn en zich uitspreken voor hun idealen. Tegelijkertijd hebben zij als studenten uit welgestelde en hoogopgeleide gezinnen een bevoorrechte positie waarvan ze zich niet altijd bewust zijn. Verder is hun strijdvaardigheid in mijn ogen ook iets te veel gericht op symbolen (de juiste termen, genderneutrale toiletten). Ze hebben nog niet veel oog voor de problemen van jongeren met een andere achtergrond, die misschien helemaal niet kunnen doorleren en die te maken hebben met problemen zoals woningnood en achterstelling op de arbeidsmarkt. Hoe verruim ik op een respectvolle manier hun blik buiten hun bubbel?” Bas Levering : „ Het is mooi dat u enthousiast bent over hun idealen want dat vergemakkelijkt het gesprek. Ik zou nieuwsgierig informeren  hoe hun discussies precies verlopen, en hoe ze denken met taal de werkelijkheid te kunnen veranderen.   Bas Levering  is hoofdredacteur van  Pedagogiek in Praktijk . „Woke taalgebruik is al snel controversieel en komt vaak krampachtig over. In de jaren zeventig stelde men voor om niet langer van ‘timmerman’ te spreken, maar simpelweg van ‘timmer’, om het beroep voor vrouwen toegankelijk te maken. In onze tijd kan de bevrijdende differentiatie in gendertypen, zoals ‘interseksueel’ of ‘panseksueel’ ertoe leiden dat individuen opnieuw in hokjes worden geplaatst.  Probeer daarover als een gelijkwaardige gesprekspartner zonder belerende toon van gedachten te wisselen. Hoe zien zij dat, en waar hebben ze het precies over?  „18-jarige studenten zijn niet alleen volwaardige gesprekspartners, zij vormen de generatie die dagelijks met kwesties als kansenongelijkheid en identiteitspolitiek te maken heeft. Zij hebben de studieschulden, zij treffen de non-binaire medestudenten op college. Onze generatie niet.  „Uw zoon en zijn vrienden hoeven niet eens uit hun bubbel te komen om zich over kansenongelijkheid te informeren. Recentelijk stellen Sander Schimmelpenninck en Joris Luyendijk met hun respectievelijke tv-serie en boek de vraag of zij en hun bubbelgenoten hun privileges moeten opgeven. Dat zou ook aan uw tafel een mooi gespreksonderwerp kunnen zijn. U zou een voorzet kunnen doen.”  Hessel Nieuwelink : „Het begint ermee u te realiseren dat uw invloed op jongeren van deze leeftijd beperkt is. Maar u kunt wel meedenken, door op gelijkwaardige toon te informeren hoeveel mensen ze kennen die in andere omstandigheden leven. Hebben ze zich, gezien het feit dat ze sociale rechtvaardigheid zo belangrijk vinden, weleens afgevraagd wat hun eigen bijdrage zou kunnen zijn om de drempel voor minderbevoorrechten te verlagen? Hoe belangrijk symbolen als genderneutrale toiletten ook zijn, je wilt niet alleen met symbolen bezig zijn.  Hessel Nieuwelink  is lector burgerschapsonderwijs, en programmadirecteur Centre of Expertise Urban Education aan de Hogeschool van Amsterdam. „Woorden zijn gratis, engagement schuilt uiteindelijk ook in ‘doen’. Zo kunnen ze bijvoorbeeld buddy worden voor eerstegeneratiestudenten die zich nog niet thuis voelen op een hogeschool of universiteit. Veel hogere onderwijsinstellingen hebben daar een eigen organisatievorm voor. Ze kunnen vrijwilliger worden bij een jeugdorganisatie als Stichting Studiezalen, waar minder geprivilegieerde jongeren huiswerkbegeleiding krijgen, stage lopen op een vmbo-school of vrijwilligerswerk doen bij de Voedselbank. Het is ook goed voor hun eigen emotionele ontwikkeling om stevig geworteld in de maatschappij te staan. „Er zijn ook mooie boeken en documentaires waarop u hen kunt wijzen, zoals Ron Meyers’  De onmisbaren ,  Wees onzichtbaar  van Murat Isik,  Mijn ontelbare identiteiten  van Sinan Çankaya en de Human-documentaire  Schuldig . Om andere werelden te leren kennen hoef je niet in een tussenjaar op reis naar Bangladesh.”</p>]]></description>
      <guid>https://www.nrc.nl/nieuws/2022/02/28/hoe-haal-ik-een-18-jarige-uit-zijn-bubbel-a4095089</guid>
      <pubDate>Mon, 28 Feb 2022 00:00:00 +00:00</pubDate>
    </item>
  </channel>
</rss>
