<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Hoe krijgen mijn kinderen meer aandacht voor oma?]]></title>
      <description><![CDATA[<p>Moeder: „Toen mijn dochters (nu 16 en 18) klein waren, hebben ze veel bij opa en oma gelogeerd. De kinderen én mijn moeder (mijn vader is inmiddels overleden) kijken met warme gevoelens terug op die periode. Inmiddels hebben de kinderen een druk leven, met baantjes, school en vrienden. Het is met het ov drie uur reizen om oma te bezoeken en daar hebben ze maar zelden zin in of tijd voor. Ook als mijn moeder ons bezoekt, hebben ze vaak andere dingen te doen. Ik begrijp mijn kinderen – zelf heb ik er ook niet altijd zin in – maar ik vind ook dat ze oma af en toe een plezier mogen doen met wat aandacht. Ze verplichten om (mee) te gaan, levert alleen maar chagrijnige gezichten op. Wat mag je redelijkerwijs verwachten van kinderen als het gaat om aandacht voor oma?” Susan Branje : „Het is inderdaad te begrijpen dat uw dochters iets anders aan hun hoofd hebben dan naar oma gaan. Vroeger konden ze nog iets meenemen om te spelen maar als pubers zitten ze al snel bij het gesprek en dat kan als heel lang voelen. Susan Branje  is hoogleraar ontwikkeling en socialisatie in de adolescentie aan de Universiteit Utrecht. „Bovendien zijn jongeren in deze leeftijdsfase echt erg druk en is het respectvol om rekening te houden met hun agenda en mening.  „Toch zou ik ze aanspreken om tijd voor oma te maken. Dit is belangrijk voor hun oma. En het is voor jongeren nuttig om te leren zich in een ander te verplaatsen, en rekening te houden met een ander. Daarbij is oma ook belangrijk voor uw dochters. Herinner ze er aan dat uw moeder niet het eeuwige leven heeft, en dat de tijd samen kostbaar is.  „Bespreek samen een paar mogelijkheden: kunnen ze er een uurtje bij zitten als oma op bezoek komt, bijvoorbeeld tijdens de maaltijd? Kunnen ze oma af en toe videobellen? Kunnen ze iets meenemen om zich mee te vermaken als jullie de lange reis naar oma ondernemen? Het is voor de autonomieontwikkeling van pubers goed om zelf te kunnen kiezen welke vorm ze aan de relatie geven. Vraag ook uw dochters hun agenda’s te raadplegen als er een bezoek van oma gepland moet worden, dan kunnen ze er rekening mee houden.” Tischa Neve : „Voor pubers worden leeftijdgenoten doorgaans belangrijker dan familie. Bovendien hebben ze volle agenda’s. Erbovenop gaan zitten werkt averechts. Als volwassenen moeten we helaas accepteren dat het gezamenlijk niet meer zo leuk is als toen ze klein waren.  Tischa Neve  is kinderpsycholoog, auteur van  Pubers zijn leuk!.  Ze geeft webinars over opvoedvragen. „Toch moet u ze aansporen tijd te maken voor oma. Begin met te zeggen dat u snapt dat ze hier nu niet op zitten te wachten, maar dat oma er altijd voor ze is geweest. Dat het leven van oma misschien wat minder ingevuld is dan vroeger en ze het daardoor extra fijn vindt om iets van haar kleinkinderen te horen.  „Ga dan samen kijken hoe die relatie past bij hun leven en leeftijd. Kunnen zij nadenken over de manieren waarop ze nog wel contact met haar kunnen hebben? Een appje, een kaartje? Welke vorm vinden zij wél leuk? Kunnen jullie oma af en toe videobellen als jullie toch gezamenlijk aan het eten zijn?  „Een paar momenten horen er nu eenmaal bij: oma’s verjaardag, Kerst misschien. Ook in het belang van uw dochters. Als oma er niet meer is, zijn ze verdrietig dat ze die momenten niet hebben meegepakt.”</p>]]></description>
      <guid>https://www.nrc.nl/nieuws/2022/06/07/hoe-krijgen-mijn-kinderen-meer-aandacht-voor-oma-a4132336</guid>
      <pubDate>Tue, 7 Jun 2022 00:00:00 +00:00</pubDate>
    </item>
    <item>
      <title><![CDATA[Trakteren in de klas: moet ik mijn kind de dupe laten worden van mijn eigen principes?]]></title>
      <description><![CDATA[<p>Onderaan dit artikel  kunnen abonnees reageren.  Hier leest u meer over reageren op NRC.nl . Moeder: „Mijn zoon wordt 9, en dat betekent uitdelen in de klas. Hoewel er op zijn school een antisuikerbeleid geldt, pakken ouders vaak met zoetigheden uit. Ook worden er  vaak plastic speeltjes uitgedeeld, zoals stuiterballen. Als leerkracht heb ik schoon genoeg van die traktaties, al die plastic rommel is weg of kapot aan het eind van de dag. Als moeder vind ik het een lastiger kwestie. Ik stelde mijn zoon voor om ijsrolletjes met fruit te vullen.  ’s Avonds vroeg mijn vriend: ‘Gaat hij nou akkoord met iets dat zijn klasgenoten maar zozo zullen vinden om jou tevreden te houden?’ Hij is de jongste in de klas en wordt een beetje gepest. Moet ik mijn kind de dupe laten worden van mijn eigen principes? Moeten we op scholen sowieso niet met trakteren ophouden?” Naam is bij de redactie bekend. (Deze rubriek is anoniem, omdat moeilijkheden in de opvoeding  gevoelig liggen.) Wilt u een dilemma in de opvoeding voorleggen?  Stuur uw vraag naar  opgevoed@nrc.nl Cordula Rooijendijk  is directeur van de 8ste Montessorischool in Amsterdam. Ze schreef  Een jaar in het leven van een basisschooldirecteur . Cordula Rooijendijk : „Ik zou zowel op uw  eigen school als op die van uw zoon om een  gesprek met de directie vragen over de duidelijke verwoording en handhaving van hun visie op traktaties. Juist omdat trakteren voor ouders dilemma’s met zich mee kan brengen, moet de school hierbij helpen.  „Voor een school kan het ingewikkeld zijn: een ‘antisuikerbeleid’ ontaardt in discussies over waar wel of geen suiker in zit. Ouders zeggen: ‘In fruit zit ook suiker.’ Of: ‘Een blokje kaas is ook niet gezond.’ Daarom hebben we op onze basisschool de regel dat een traktatie niet meer dan 75 calorieën mag zijn. We tellen het natuurlijk niet na, maar het is een aardige richtlijn. Denk aan een bakje popcorn, een banaan met oogjes van snoep, een stukje fruit met een staart van dropveter. Kinderen vinden het vooral leuk als iets er vrolijk uitziet. In onze lessen over gezonde voeding bespreken we wat kilocalorieën zijn. „Ook de opkomst van plastic dingetjes vraagt om helder schoolbeleid: alleen iets eetbaars trakteren, geen speelgoed. Plastic staat haaks op duurzaamheid en jaagt ouders op kosten. „Kinderen genieten enorm van trakteren, ze mogen langs de andere juffen en meesters, krijgen een sticker, iedereen feliciteert ze, het zou erg jammer zijn om daarmee op te houden. ” „Uw zoon zou om geen enkele reden gepest moeten worden. Vraag de schooldirectie ook naar hun pestbeleid.” Stijn Sieckelinck  is opvoedfilosoof en lector jongerenwerk aan de Hogeschool van Amsterdam. Stijn Sieckelinck : „Het zou jammer zijn om traktaties af te schaffen omdat ze uit de hand lopen. Het is zo’n mooi ritueel om een kind eens per jaar in de klas het middelpunt te maken. Uitdelen heeft ook pedagogische aspecten: je leert als kind samen met je ouders nadenken over iets weggeven aan anderen, en wat dat dan moet zijn, en waarom. Weggeven is atypisch voor jonge kinderen, omdat ze meestal iets krijgen – aandacht, spullen – en daarom een mooie oefening. „Een school kan met ouders afspreken dat traktaties eetbaar zijn en niets toevoegen aan de afvalberg. Dat kan een duidelijk schoolbeleid zijn, waarover ook met jonge kinderen al gesproken kan worden.  „Als een school duidelijke richtlijnen heeft over wat er in een gezonde lunchbox hoort te zitten, mag er mijns inziens met de traktaties losser worden omgegaan. Bij een verjaardag hoort zoetigheid. Als een kind zelf zegt dat het fruit belangrijk vindt, prima, maar ik vind het krampachtig om iets te trakteren dat klasgenoten ook in hun lunchtrommel hebben. Iets gematigd, bij wijze van een feestelijke uitzondering, toestaan kan juist helpen voorkomen dat kinderen zich buiten ons blikveld op ongematigde wijze aan dat regime proberen te onttrekken.”</p>]]></description>
      <guid>https://www.nrc.nl/nieuws/2022/05/30/moet-ik-mijn-principes-over-trakteren-in-de-klas-loslaten-a4130334</guid>
      <pubDate>Mon, 30 May 2022 00:00:00 +00:00</pubDate>
    </item>
    <item>
      <title><![CDATA[Waarom doen de kleinkinderen zo irritant  als ze worden opgehaald?]]></title>
      <description><![CDATA[<p>Opa: „Onze kleinkinderen worden vaak superirritant als de ouders hen komen ophalen na een oppasdag  of -week. Ze zijn 8, 9 en 11 jaar oud. Wij zijn iets strikter dan hun ouders, en dat gaat gedurende zo’n dag of week eigenlijk heel goed. Ze luisteren prima, staan open voor een normaal, redelijk gesprek. Maar als de ouders komen, en nog even blijven plakken, lijkt het of ze hun bewegingsruimte weer opgerekt zien. Dan gaan ze  enorm om aandacht vragen, reageren brutaal, praten  door de ouders en grootouders heen. Met enige  gêne zeg ik erbij dat we blij zijn als de ouders de kids weer meenemen. Wat gebeurt er op zo’n moment en hoe voorkomen we dat?” Louis Tavecchio : „Grootouders en kinderen behoren tot andere ‘opvoedgeneraties’: opa is waarschijnlijk nog grootgebracht in de bevelshuishouding van weleer, zijn kinderen hebben zich een toegeeflijker onderhandelingsopvoeding eigen gemaakt waarin gestuurd wordt op harmonie, en men het vervelend vindt ‘nee’ tegen de kinderen te zeggen.  Louis Tavecchio  is emeritus hoogleraar pedagogiek aan de Universiteit van Amsterdam en heeft zich verdiept in de rol en pedagogische betekenis van grootouders. „Het kan ook zijn dat opa zich als hij oppast genoodzaakt voelt iets strenger te zijn dan normaal. Hoezeer grootouders ook van kleinkinderen kunnen genieten, het kan doodvermoeiend zijn om als zeventigplusser dagenlang de entertainer te zijn, de boel te regelen, ruzietjes op te lossen. Dan kan er de neiging zijn strenger op te treden, en wat eerder paal en perk te stellen aan het gedrag van de kleinkinderen om op die manier de eigen irritatie te voorkomen of te onderdrukken.  „Die twee verschillende ‘opvoedingsculturen’ komen samen zodra de ouders bij de grootouders voor de deur staan. Nu gaat het gezag van opa en oma voor de kinderen niet meer op. Ze wachten hun beurt niet af, maar willen, mogelijk uit enthousiasme en blijdschap, beslist een rol spelen in het gesprek.  „Opa’s veerkracht heeft na al die dagen mogelijk al een deuk gekregen, bovendien wil hij graag even met de ouders praten. Het is allemaal heel begrijpelijk.  „De vraag doemt voorzichtig op of ouders van grootouders wel kunnen vragen om meerdere dagen, of zelfs een hele week op te passen op kinderen in deze leeftijd, zeker als het oppassen een structureel karakter heeft.” Liesbeth Groenhuijsen  is klinisch pedagoog. Liesbeth Groenhuijsen : „Zo’n overdracht is voor kinderen van deze leeftijd onrustig omdat het een overgangsmoment is tussen twee verschillende opvoedstijlen. Het is onduidelijk wiens regime er nu geldt: dat van hun ouders of van de grootouders. Daarnaast willen de kinderen waarschijnlijk graag even de aandacht van hun ouders, maar hebben de volwassenen mogelijk vooral oog voor elkaar. Ook vindt het ophalen vaak plaats aan de eind van de dag als de kinderen al moe zijn. „Maak van de overdracht een ritueeltje dat begint met een langere voorbereidingstijd. Zeg: ‘Straks komen jullie ouders weer, we gaan vast rustig jullie spulletjes pakken. We leggen jullie jassen en schoenen al klaar.’ Hiermee bereid je de kinderen voor op de opwinding als de ouders voor de deur staan. Je kunt er ook iets grappigs van maken met een ‘opvoedingshoed’: opa zet de hoed af, en een van de ouders zet die  op. „Houd het moment waarop de ouders de kinderen meenemen kort: even gedag zeggen, een paar woorden wisselen en dan afscheid nemen. Bewaar het bijpraten voor een gewone familievisite.  „Geneer u niet voor uw opluchting als u de kinderen weer uitzwaait. Het is begrijpelijk en normaal dat grootouders na een paar dagen met de kleinkinderen ‘opvoedingsvermoeidheid’ ervaren.”</p>]]></description>
      <guid>https://www.nrc.nl/nieuws/2022/05/23/waarom-doen-de-kleinkinderen-zo-irritant-als-ze-worden-opgehaald-a4125892</guid>
      <pubDate>Mon, 23 May 2022 00:00:00 +00:00</pubDate>
    </item>
    <item>
      <title><![CDATA[Wat is voor een 13-jarige redelijk qua kleedgeld?]]></title>
      <description><![CDATA[<p>Moeder: „Mijn dochter van bijna 13 jaar vraagt al een tijdje om kleedgeld. Wij als ouders zouden daar best in mee willen gaan, alleen weten we niet goed wat daarbij hoort. Welk bedrag geven we haar maandelijks, waaraan moet het uitgegeven worden, valt sportkleding daar ook onder (bij vriendinnen van mijn dochter bijvoorbeeld niet) en hoe gaat dat dan met de winterjas en de schoenen? Wat is redelijk?” Gabriëlla Bettonville:  „Het begint met kijken naar de eigen portemonnee. Kunt u een bedrag maandelijks missen? Er zijn ouders voor wie dit niet mogelijk is.  „Een goed moment om met kleedgeld te beginnen is als een kind naar de middelbare school gaat. Kleedgeld is leergeld: het is een goed middel om kinderen bewust te maken wat ze kiezen, en hoe ze daarin moeten plannen.  „Het gemiddelde bedrag voor kleedgeld ligt rond de 50 euro. Maar het begint met samen inventariseren wat een kind nodig heeft, en wat er van betaald moet worden. Zit de kapper daar bijvoorbeeld bij, of de mobiele telefoon? Als kinderen net met kleedgeld beginnen nemen ouders vaak schoenen, een winterjas en regen- en sportkleding voor hun rekening omdat ze het belangrijk vinden dat een kind voor activiteiten buitenshuis goed uitgerust is. Vanaf hun vijftiende kunnen kinderen dat meestal zelf beslissen. „Zet de afspraken op papier, en zet daar jullie handtekening onder. Hoe meer je afspreekt, hoe minder discussie onderweg. Geef uw dochter op het moment dat het kleedgeld ingaat een schriftje waarin ze haar uitgaven kan opschrijven, dat is een oefening waar een kind levenslang profijt van kan hebben. Het is ook de basis waarop later weer nieuwe afspraken kunnen worden gemaakt. Als uw kind zegt: het is te weinig, kunt u samen kijken waar de uitgaven aan besteed zijn. Evalueer jaarlijks samen opnieuw het bedrag, bijvoorbeeld op haar verjaardag of het begin van het schooljaar. „De financiële opvoeding is ook afhankelijk van het type kind. Het ene kind is gevoelig voor trends, het andere moet aangemoedigd worden iets nieuws te kopen. U kunt ook afwegen welke waarden en normen u wilt meegeven: misschien koopt u zelf uw mascara bij de voordeeldrogist en wil uw dochter er een van een duur merk. Dan is het goed uw dochter daarin haar eigen afweging te laten maken. Waar het om gaat is dat ze straks van haar eigen salaris rondkomt.” Marga Akkerman:  „Kleedgeld is voor tieners een belangrijk instrument naar meer zelfstandigheid. Leren plannen, spijt krijgen van een te snelle aankoop, kijken naar verschillen in prijs en aanbod, leren wat het geld waard is, het zijn essentiële aspecten in de financiële opvoeding. De hoogte van het bedrag zal per gezin verschillend zijn, afhankelijk van de levensstandaard van de ouders, maar overdrijf het niet.   Marga Akkerman  is klinisch jeugd- en kinderpsycholoog. „U zou onderscheid kunnen maken tussen meer en minder noodzakelijke kleding. Een paar nieuwe schoenen en sportkleding zijn noodzakelijk, een nieuwe jas ook. Die uitgaven houd je dan buiten het kleedgeld. Wil uw dochter meer jassen en schoenen, dan heeft ze daar kleedgeld voor.  „Kleedgeld helpt tieners ook een eigen identiteit ontwikkelen. Zodra uw dochter haar eigen geld heeft kan ze zonder ouders de stad in om kleding uit te zoeken. Zo ontwikkelt ze niet alleen haar eigen smaak ten opzichte van thuis, maar ook ten opzichte van haar leeftijdgenoten. Als ze vooral merkkleding wil dragen, zal ze merken dat ze daar óf lang voor moet sparen, óf op zoek kan gaan naar goedkopere alternatieven waarover ze ook enthousiast kan worden.”</p>]]></description>
      <guid>https://www.nrc.nl/nieuws/2022/05/16/wat-is-voor-een-13-jarige-redelijk-qua-kleedgeld-a4124557</guid>
      <pubDate>Mon, 16 May 2022 00:00:00 +00:00</pubDate>
    </item>
    <item>
      <title><![CDATA[Moet mijn dochter (10) uitdagender  onderwijs volgen?]]></title>
      <description><![CDATA[<p>Moeder: „Mijn dochter (10) werd vanuit school uitgenodigd om één dag in de week extern onderwijs te volgen voor kinderen die meer uitdaging nodig hebben. Een prachtige kans, waar ze zelf ook heel enthousiast over was. Ongeveer een maand na de start van dit programma gaf ze aan het niet leuk te vinden en ermee te willen stoppen. Ik krijg niet duidelijk waarom ze het niet leuk vond. Omdat ze in een klas met allemaal nieuwe mensen kwam, omdat ze opeens werd uitgedaagd en bang was dat ze het niet kon, wilde ze gewoon normaal meedraaien en geen uitzondering zijn? Wat te doen? Volhouden vanuit het idee dat het een prachtige kans is, of accepteren dat sommige keuzes nou eenmaal anders mogen uitpakken?” Jelle Jolles: „Ik zie in dit soort situaties vaak dat kinderen het enthousiasme van hun ouders volgen, en dan teleurgesteld raken omdat ze niet snappen wat de bedoeling is. We moeten uitleggen waaróm iets zinvol en leuk is. Ga niet meteen mee in de eerste reactie van uw dochter. Kinderen hoeven niet meteen iets leuk te vinden, ze moeten soms aan iets wennen voordat ze het kunnen waarderen. Waar knapt ze op af? Is dit onderwijs ‘uitdagend’ omdat leerlingen creatieve oplossingen moeten zoeken, en hun nieuwsgierigheid wordt gestimuleerd? Of ligt de ‘uitdaging’ in moeilijker versies van leerstof die ze al beheersen? In dat laatste geval snap ik haar teleurstelling.  „Stel dat ze het niet leuk vindt omdat ze bang is te falen, dan is dat een extra reden om met haar te praten en haar te inspireren. Er zullen meer uitdagingen komen, en het is waardevol daarmee te oefenen, en te ervaren dat het zinvol kan zijn om nieuwe kennis op te doen. „Uw feedback kan haar helpen verwoorden waaróm ze dit wel of niet wil. Ook daardoor kan ze groeien in haar overwegingen en beslissingen.” Bas Levering  is hoofdredacteur van  Pedagogiek in praktijk. Bas Levering : „Het Nederlandse onderwijs staat internationaal goed bekend om de zorg voor de achterblijvers, maar niet om de extra mogelijkheden die het voorlopers biedt. Daarom is het goed dat de school uw dochter dit voorstel doet. Het is jammer dat ze afhaakt, zeker als ze eerst zo enthousiast was, want dat is van het grootste belang hier: dat uw dochter het zelf wil. Maar ze moet dan wel kunnen uitleggen waarom ze het niet leuk vindt.  „U bent duidelijk geen moeder die koste wat het kost het allerhoogste voor uw kind wilt, en u stelt al de goede vragen, maar daar komt kennelijk geen antwoord op.  „Het verhaal doet vermoeden dat uw dochter geen aansluiting vindt, maar dat is wellicht eenvoudig te verhelpen als een leerkracht van de nieuwe school een leerling vraagt uw dochter een beetje onder zijn of haar hoede te nemen. Misschien vindt ze het niet interessant, dan is het een ander verhaal, maar dan kunt u nog steeds zeggen: ‘Houd in de gaten dat dit een bijzondere kans is, en dat je er spijt van kunt krijgen als je dit niet doet.’ „U zou samen met uw 10-jarige aan de groepsleerkracht kunnen vragen waarom dit voorstel is gedaan. Die zal niet alleen naar de cognitieve aspecten hebben gekeken maar ook de sociale hebben meegewogen, en in de veronderstelling zijn dat uw dochter dit aankon. Wellicht geeft deze argumentatie van haar leerkracht uw dochter een zetje in de rug. Het is uiteindelijk haar keus, want het is haar toekomst, maar een ‘nee’ behoeft wel een zorgvuldiger afweging.”</p>]]></description>
      <guid>https://www.nrc.nl/nieuws/2022/05/09/moet-mijn-dochter-10-uitdagender-onderwijs-volgen-a4123826</guid>
      <pubDate>Mon, 9 May 2022 00:00:00 +00:00</pubDate>
    </item>
    <item>
      <title><![CDATA[Hoe bescherm je een 12-jarige online?]]></title>
      <description><![CDATA[<p>Vader: „Mijn zoon (12) chat via games veel met vrienden en onbekenden. Games als Roblox hebben namelijk ook chatfuncties. Hij gaat naar een internationale school,  de klasgenoten wonen niet in de buurt. Toch vraag ik me af of er door dat online karakter niet iets waardevols wegvalt, zoals bij elkaar over de vloer komen, of samen de straat op gaan? En hoe kan ik hem beschermen tegen mensen met verkeerde bedoelingen? Zo belt hij nu via het platform Discord met een in Polen wonende Oekraïense jongen, is dit echt of fake? Het is moeilijk om controle te houden op wat hij online doet omdat alles zich op één of twee apparaten afspeelt. Zijn schoolwerk komt ook via Discord binnen. Huiswerk maken kan naadloos overgaan in voor mij onzichtbaar online verkeer met wie dan ook. Moet ik hier toezicht op willen houden, en hoe dan? Of moet ik hem juist gunnen onbespied zijn gang te kunnen gaan?” Patti Valkenburg : „Er is aardig wat onderzoek gedaan naar het effect van ‘social gaming’: gamen met vrienden via de game zelf of via sociale media als Discord. We zien dat dit het welbevinden verhoogt en geen sociale contacten verdringt. Op lichaamsbeweging kan het uiteraard wel een negatief effect hebben. Patti Valkenburg  is hoogleraar media, jeugd en samenleving aan de Universiteit van Amsterdam. „Roblox is een game met de leeftijdsindicatie 7+ en Discord krijgt de aanbeveling 12+. Uit ons onderzoek blijkt dat jongeren op sociale media negatieve ervaringen opdoen. Dickpics en onthoofdingen worden ook gezien door jongeren van 13 tot 17 jaar. Ze schrikken daarvan, maar lijken er in ons onderzoek adequaat mee om te gaan, bijvoorbeeld door snel weg te klikken. „Houd uw zoon niet weg van social gamen, maar let wel op. Jongeren hebben de neiging vooral positieve ervaringen op sociale media met hun ouders te delen, omdat ze bang zijn dat ze anders beperkt worden. Het is daarom belangrijk uw bezorgdheid niet al te veel te laten merken, maar de relatie met uw zoon wel zo te houden dat hij negatieve ervaringen met u deelt of blijft delen. Zodat u kunt ingrijpen, mocht dat nodig zijn. En uiteraard geen telefoon mee naar bed.” Peter Nikken : „In de leeftijdsfase van 12 tot 14 jaar is het ontzettend belangrijk om relaties op te bouwen met vrienden en vriendinnen. Dat gebeurt op school onder leeftijdgenoten. Als uw kind geen klasgenoten in de buurt heeft, zijn sociale platforms daar een goed alternatief voor.  Peter Nikken  is lector jeugd en media aan hogeschool Windesheim. Hij schreef met Dian de Vies  De schermwijzer . „Probeer bij uw zoon in open gesprekken, op een niet-paniekerige manier, oplettendheid aan te wakkeren. Hij kan zichzelf kritische vragen leren stellen, bijvoorbeeld: wat weet hij van de persoon met wie hij informatie uitwisselt? Wat is dat voor iemand? Hoeveel volgers heeft die persoon, staat er een profielfoto, wat laat hij of zij over zichzelf zien?  „Een andere kritische vraag is: hoe zou hij het vinden als de vragen die hij online krijgt in het echte leven zouden worden gesteld: stel dat iemand in McDonald’s naast hem kwam zitten met die vraag, zou hij dat normaal vinden?  „Verbieden zou ik inderdaad niet aanraden. Het is belangrijk dat kinderen hier zelf ervaring in opdoen, en dat ze zich thuis veilig genoeg voelen om over gekke online ervaringen te praten, zonder de sanctie van afpakken. „Maak de afspraak dat uw kind naar u toe komt als hij zijn huiswerk af heeft. Dat helpt hem overmatig social gamen te weerstaan.”</p>]]></description>
      <guid>https://www.nrc.nl/nieuws/2022/05/02/hoe-bescherm-je-een-12-jarige-online-a4119325</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[Je rijbewijs halen op je zeventiende,  is dat niet te vroeg?]]></title>
      <description><![CDATA[<p>Moeder: „Mijn zoon is bijna 16 en begint over zijn rijbewijs halen. We zien in onze buurt dat de kinderen sneller met een rijbewijs beginnen, wellicht omdat we buitenaf wonen. Is het zinvol om mijn kind zo snel mogelijk te laten beginnen met rijlessen? Wat zijn daar de plus- en minpunten van ten opzichte van vroeger toen je pas met 18 jaar kon beginnen?” Rob Stomphorst:  „Tegenwoordig mag je vanaf 16,5  jaar starten met het volgen van autorijlessen. Je rijbewijs kun je halen vanaf 17-jarige leeftijd. Dan mag je tot je achttiende  autorijden met een coach naast je, vaak een van de ouders.  Rob Stomphorst  is woordvoerder van Veilig Verkeer Nederland. „Of dat verstandig is, hangt af van het kind. Is het een verstandig type of een  daredevil ? Heeft-ie al vier keer een fiets of scooter in de prak gereden, of is hij oplettend en verantwoordelijk? „Tieners zitten op deze leeftijd volop in de experimenteerfase, je wilt niet dat ze achter het stuur plaatsnemen met lachgas of een pil op. Bovendien is het verkeerslandschap veel drukker geworden door de toename van auto’s, elektrische fietsen en e-steps. Alles rijdt door elkaar heen. Dat maakt het nóg belangrijker om over een goed inschattingsvermogen te beschikken. Dus u kunt wachten tot het speelse ervanaf is, en dan de instructeur het werk laten doen vanaf zijn achttiende. „Mocht hij wel verantwoordelijk zijn, zou u het kunnen overwegen. Het enige voordeel van jonger beginnen, is dat je als ouder kunt meekijken. Tot een jongere achttien jaar  is, moet een van de ouders ernaast zitten. Zo kan samen rijden een onderdeel worden van de verkeersopvoeding waarmee ouders eigenlijk al beginnen zodra kinderen leren lopen.” Jelle Jolles:  „Het antwoord is ‘nee’, tenzij het kind een opvallende voorsprong heeft op zijn leeftijdgenoten op gebied van zelfinzicht, zelfregulatie, inschattingsvermogen en impulsremming.  Jelle Jolles  is hoogleraar neuropsychologie en auteur van Het tienerbrein en  Leer je kind kennen . „Jongeren tussen 15 en 25 jaar zijn naar verhouding veel meer betrokken bij verkeersongelukken, al dan niet met dodelijke afloop. Dat hangt samen met nog niet volledig ontwikkelde neuropsychologische vaardigheden die voor autorijden noodzakelijk zijn. „Om op verantwoorde wijze deel te kunnen nemen aan het verkeer moet de automobilist niet alleen technisch vaardig zijn, maar ook snel kunnen waarnemen, in korte tijd oordelen over een complexe verkeerssituatie en op grond daarvan kunnen handelen. Daar hoort ook bij: weerstand kunnen bieden aan het gebruik van de telefoon tijdens het rijden, en verstandig reageren op aansporingen van vrienden die zeggen: ‘Hee watje: rijd eens wat harder’.  „De leeftijd van achttien  jaar geeft het moment aan dat de jongere juridisch volwassen is. Maar vrijwel alle jongeren zijn dan, neuropsychologisch gezien, nog ‘in de groei’. Die duurt tot het 23ste à 25ste jaar. Oordelen en het kunnen overzien van consequenties, bijvoorbeeld over invoegen, zijn essentieel, en juist die vaardigheden ontwikkelen zich door de toenemende ervaring vooral na het achttiende jaar. „In de hersenrijping bestaan individuele verschillen. Er zijn adolescenten van 16 à 18 jaar die goed weten wat ze wel of niet kunnen. Mocht uw zoon in deze categorie vallen, is wat vroeger beginnen met rijden geen probleem. Maar de meeste jongeren van die leeftijd zijn op dat gebied nog speels, impulsief en overschatten zichzelf: ‘dat kan ik allang’.  „Laat uw zoon een gedeelte van de lessen zelf betalen, mocht u dat al niet van plan zijn. De bijbaan die daarvoor vereist is, zal helpen bij de ontwikkeling van het verantwoordelijkheidsgevoel en de vaardigheden die nodig zijn om een goede automobilist te worden.”</p>]]></description>
      <guid>https://www.nrc.nl/nieuws/2022/04/25/je-rijbewijs-halen-op-je-zestiende-is-dat-niet-te-vroeg-a4118243</guid>
      <pubDate>Mon, 25 Apr 2022 00:00:00 +00:00</pubDate>
    </item>
    <item>
      <title><![CDATA[Mogen onze 18-plussers  kosteloos mee op vakantie?]]></title>
      <description><![CDATA[<p>Moeder: „Wij hebben vier dochters, drie van hen 18-plussers, die het volstrekt vanzelfsprekend vinden dat zij twee keer per jaar geheel op onze kosten mee mogen op vakanties naar het buitenland en dat alles voor hen geregeld wordt. Wij zijn in de geprivilegieerde positie dat we dit kunnen betalen. Maar nu de oudste ook nog haar vriend meeneemt, vraag ik me soms af: wordt het geen tijd dat ze meebetalen? En voor welk deel dan? En wat nou als we zeggen: we gaan dit jaar zonder jullie? Is dat asociaal?” Marga Akkerman:  „Kennelijk vinden de kinderen het nog steeds prettig om met u op vakantie te gaan. Vergelijk dit met al die kinderen die op hun 15de zonder ouders op vakantie willen, dan zou het toch ook een groot compliment voor u kunnen zijn dat ze nog steeds graag meegaan.  Marga Akkerman  is klinisch jeugd- en kinderpsycholoog. „Maar is het voor u ook waardevol? Of bent u vooral de reisleider met de portemonnee? Het klinkt alsof er met u weinig rekening wordt gehouden. Breng daarom uw eigen wensen naar voren. Samen met uw man op reis willen, is helemaal niet asociaal. Eén vakantie per jaar met uw volwassen kinderen kan heel speciaal zijn. Iedereen kan meedenken over waar en hoe en u geeft aan hoeveel u wilt investeren. Uw kinderen denken mee, en profiteren zo meteen van de ervaringen van hun ouders op reisgebied. „Willen ze vaker op reis, dan kunnen ze dat zelf regelen, op eigen kosten. Dan wordt op vakantie gaan voor hen ook een manier om meer van de wereld te ontdekken.  „Het is ook niet vanzelfsprekend dat een van de dochters ook haar vriend meeneemt. Heeft u hier grenzen over? Is het een relatie die al langer bestaat? Is dat hij meegaat  met de anderen besproken? U zou als voorwaarde kunnen stellen dat een relatie al minimaal een half jaar duurt voordat meegaan op vakantie aan de orde is.” Ad Kil:  „Het is raadzaam om ruim voor een volgende vakantie, voor er ook maar iets gepland staat, om de tafel te gaan zitten en gezamenlijk te overleggen over de vakantiewensen. De drie oudsten zijn op een leeftijd gekomen waarop ze niet meer klakkeloos mogen of moeten aanhaken. Soms voelen kinderen zich verplicht mee te gaan.  Ad Kil  is pedagoog en hoogleraar business research aan  Nyenrode Business Universiteit. Hij is mede-auteur van  De gouden rugzak, handboek voor vermogende families . „Als uw kinderen voor deze vakantie kiezen, kunt u ze vragen een deeltje ervan te verzorgen: bijvoorbeeld door een keer een dagprogramma samen te stellen, transport te regelen of de boodschappen te doen en te koken. Zo hoeft u zelf niet steeds alles te organiseren, en leren zij regelen.  „Op deze manier geeft u hun meteen meer eigen territorium. Aan zo’n gezinsvakantie waarbij ouders alles betalen kan voor kinderen iets verplichtends zitten. Ze móéten mee naar dat zogenaamd leuke restaurantje of dat leuke haventje,  want de volwassenen betalen. Ze moeten ook steeds dankjewel zeggen. Als ze zelf een deel gaan regelen, gaan ze op een meer volwassen manier mee.  „Dit is de leeftijd waarop kinderen moeten begrijpen dat ook hun ouders werken voor het geld. Zeker bij een tweede vakantie zouden kinderen zelf iets kunnen meebetalen, al is het iets kleins. Dat geldt ook voor het vriendje dat meekomt. Betaalt u wel, dan kunt u de betreffende dochter en haar vriend vragen als tegenprestatie iets leuks te verzorgen tijdens of na de vakantie.”</p>]]></description>
      <guid>https://www.nrc.nl/nieuws/2022/04/19/mogen-onze-18-plussers-kosteloos-mee-op-vakantie-a4114902</guid>
      <pubDate>Tue, 19 Apr 2022 00:00:00 +00:00</pubDate>
    </item>
    <item>
      <title><![CDATA[Hoe help je kinderen  hun eigen weg kiezen?]]></title>
      <description><![CDATA[<p>Zoon (19): „Hoe zorg je dat een kind zijn eigen pad kiest en niet dat van zijn ouders? Studies, werk, hobby’s en sport: ouders hebben een grote invloed op wat kinderen doen. Ik vraag me zelf ook weleens af in hoeverre ik me laat leiden door wat mijn ouders van waarde vinden. Hoe kun je kinderen zo opvoeden dat ze echt kiezen voor wat ze zelf leuk en belangrijk vinden, en niet voor wat hun ouders leuk en belangrijk vinden?”  Stijn Sieckelinck:  „Ouders geven hun kinderen vanzelfsprekend morele waarden mee en daar hangen verwachtingen mee samen. Die vinden ze voor zichzelf belangrijk en ook voor hun kinderen. De voorkeuren van een kind kunnen dus nooit in een vacuüm ontstaan, maar zijn gebaseerd op de bodem die in de kinderjaren is gelegd. Stijn Sieckelinck  is opvoedfilosoof en lector jongerenwerk aan de Hogeschool van Amsterdam. „Ouders kunnen met kinderen van jongs af aan oefenen in keuzes maken, waardoor er zelfvertrouwen ontstaat. Ook helpt het de pogingen van tieners om iets zelf te bepalen niet met een ‘nee’ af te kappen, maar samen te overleggen. Verder kunnen ouders niet veel meer doen dan goed kijken naar hun kinderen en door gesprekken achterhalen hoe hun belangstelling zich ontwikkelt. Enige reflectie op hun eigen waarden is aan te bevelen. „Dat we voortborduren op wat we van huis uit hebben meegekregen, hoeft niet ten koste te gaan van onze autonomie. Ook verderop in het leven kunnen we ons niet aan alles en iedereen onttrekken, en toch zelfstandig keuzes maken.” „Wat jongvolwassenen leuk vinden, is nog in ontwikkeling. Ze gaan weliswaar met de verwachtingen van thuis de wereld in, maar betrekken daar gaandeweg allerlei andere invloeden bij. Er blijken veel meer schakeringen te bestaan in levensbeschouwing, levensstijl en politieke voorkeur dan ze gewend zijn. Die verbreding van de wereld, verbreedt ook hun voorkeuren. „Er zijn veel wegen naar een vervuld leven. Ouders kunnen studenten helpen reflecteren op de gekozen weg, zonder oordeel, maar met oprechte betrokkenheid.” Jelle Jolles:  „Hoe kunnen ouders kinderen helpen om een geheel eigen route te maken naar ‘de wereld van straks’? Anders dan vaak wordt gedacht is dat niet door opgroeiende tieners alles zelf maar te laten beslissen. Tot een jaar of 25 hebben kinderen volwassen begeleiding nodig in keuzes maken, omdat het hun zelf aan ervaring en perspectief ontbreekt.  Jelle Jolles  is hoogleraar neuropsychologie en auteur van  Het tienerbrein  en  Leer je kind kennen . „Dat wat je als jongere belangrijk vindt, is een momentopname – het kan over twee weken weer anders zijn en over twee jaar wéér anders. Je voorkeuren worden bepaald door eerdere leef- en leerervaringen. Als er opties zijn die je niet kent, hoe kun je dan écht weten wat je leuk en belangrijk vindt? Als je op je 17de gamen het leukst vindt, wil dat nog niet zeggen dat je dat op je 24ste of je 41ste nog steeds vindt. Daarom mag wat ‘leuk en belangrijk is’ veranderbaar blijven, en daarom is het verstandig als de student gebruik kan maken van het levensperspectief van ouders of andere volwassenen.  „Van ouders wordt geduld gevraagd voor onbeholpen stapjes naar zelfstandigheid, die horen erbij. En ze moeten hun nieuwe rol helder hebben. Naarmate een kind zich meer losmaakt van thuis, wordt het ouderlijk gedrag idealiter meer adviserend dan sturend. Het is raadzaam om die veranderde positie tegenover je jongvolwassen kinderen te verduidelijken: vertel ze dat je ziet dat ze keuzes aan het maken zijn voor de toekomst. Dat je input kan geven die kan helpen, en dat je graag feedback geeft. En vraag gerust: ‘Hoe zie jij mijn rol hierin? Wat verwacht jij van mij?’”</p>]]></description>
      <guid>https://www.nrc.nl/nieuws/2022/04/11/hoe-help-je-kinderen-hun-eigen-weg-kiezen-a4110927</guid>
      <pubDate>Mon, 11 Apr 2022 00:00:00 +00:00</pubDate>
    </item>
    <item>
      <title><![CDATA[Grijp ik in als mijn kinderen ruziemaken?]]></title>
      <description><![CDATA[<p>Vader: „Ik ben een alleenstaande vader van een dochter van 16 en een zoon van 18. Twee kinderen zijn al het huis uit. Toen mijn vrouw nog leefde was het duidelijker welke rol we hadden als de kinderen ruzie hadden. Als alleenstaande ouder vind ik dat moeilijker, omdat het al snel lijkt of ik partij kies. Wanneer moet ik me met de ruzies tussen de kinderen bemoeien, en hoe doe ik dat dan? En hoe leer ik ze goed ruziemaken, en het conflict weer bijleggen?” Kirsten Buist:  „Goed leren ruziemaken is heel belangrijk. Bekijk eerst waar de ruzies over gaan en bespreek dat  met de kinderen. Puberruzies gaan vaak over persoonlijke ruimte; van die typische achterbankruzies als: ‘Je ademt op me!’ Het is voor pubers belangrijk dat hun ruimte en privacy gerespecteerd worden.  „In dit geval kunnen ook negatieve gevoelens  over het overlijden van hun moeder meespelen. De puberteit is een periode vol veranderingen. Het verlies van hun moeder kan ineens weer extra gevoeld worden omdat  ze deze veranderingen niet met haar kunnen delen, of zonder haar steun moeten doormaken. Kirsten Buis  is ontwikkelingspsycholoog en als universitair hoofddocent verbonden aan de Universiteit Utrecht. Ze doet onderzoek naar gezinsrelaties en psychosociale ontwikkeling van kinderen en adolescenten. „Het is goed om niet meteen in te grijpen, geef hun de kans om het zelf op te lossen. Stuur pas bij zodra het uit de hand dreigt te lopen, bijvoorbeeld als het fysiek wordt, of de opmerkingen te kwetsend zijn. Zeg: ‘Ik merk dat dit niet goed gaat. Ik stel voor dit gesprek te staken’, of: ‘Ik stel voor dat jullie je over het huis verspreiden, dan komen we er straks op terug.’ „Stimuleer het benoemen van emoties. ‘Als jij dit zegt of doet, voel ik mij zo.’ We moeten niet vergeten dat puberhersenen nog volop in ontwikkeling zijn en dat jongeren zich niet altijd helemaal realiseren wat woorden of daden teweegbrengen bij de ander. Door aan te geven wat het met je doet, vermijd je een welles-nietesdiscussie over de inhoud en leer je hun  de consequenties van hun handelen zien.” Inge Marit Wielinga:  „Goed met ruzies van je kinderen omgaan, begint bij jezelf. Het helpt om te weten wat jij vroeger zelf thuis hebt meegekregen over hoe je je hoort te gedragen. Dat heeft invloed op hoe jij met conflicten omgaat. Sommige ouders vinden ruzie spannend en willen de boel snel sussen. Terwijl het belangrijk is dat kinderen zelf hun grenzen constructief leren aangeven. Door kennis van je eigen triggers voorkom je ook dat je hun ruzies verergert met je eigen emoties. Inge Marit Wielinga-Pols  is kindercoach, ontwikkelt lesprogramma’s over ruzie en schreef het boek  Ruziemaken, een hele kunst . „Bemoei je niet met de ruzie tussen je kinderen, maar laat ze het zoveel mogelijk zelf oplossen. Ga niet redden, speel geen scheidsrechter. Tenzij het fysiek, manipulatief of vernederend wordt, dan las je een time-out in.  „Kom op een uit de hand gelopen ruzie terug, en doe dat pas als iedereen rustig is. Vraag de kinderen: ‘Wat gebeurde er nou precies? Wat voelde je? Wat had je nodig? Wat zou je nu willen, waarin zit voor jou de oplossing?’ Het is zo belangrijk dat kinderen leren praten over wat er achter ruzie schuilgaat.  „Kom ook terug op ruzies die ze zélf hebben opgelost. Vraag: ‘Hoe is het nu tussen jullie, hoe hebben jullie het goedgemaakt? Of speelt er toch nog iets?’ Zo krijg je niet alleen zicht op mogelijke wraakgevoelens, maar maak je jongeren er ook van bewust hoe een ruzie bijleggen  gaat.”</p>]]></description>
      <guid>https://www.nrc.nl/nieuws/2022/04/04/grijp-ik-in-als-mijn-kinderen-ruziemaken-a4107344</guid>
      <pubDate>Mon, 4 Apr 2022 00:00:00 +00:00</pubDate>
    </item>
  </channel>
</rss>
