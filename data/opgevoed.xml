<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Hoe leer je jonge kinderen wat geld is? &#8216;We doen kinderen geen plezier met wennen aan contant geld&#8217;]]></title>
      <description><![CDATA[<p>Vader: „Hoe leer je kinderen jonger dan 10 jaar wat geld precies is, nu bijna alles digitaal gaat? Vroeger spaarde je contant, en als je spaarpot vol was, wist je of je genoeg had om iets te kopen. Je kreeg een muntje en kon iets kopen bij de supermarkt. Tegenwoordig zien kinderen die duidelijke relatie tussen wat je hebt en kunt uitgeven nauwelijks meer. Ze zien ook haast nooit volwassenen cash geld uitgeven. Ik geef mijn pasje en neem een wagen vol boodschappen mee naar huis. Hoe kun je het abstracte fenomeen wat geld tegenwoordig is voor jonge kinderen toch zo tastbaar maken dat ze al jong een gevoel krijgen in welke verhouding welk bedrag tot welke spullen staat? En of er genoeg van is om uit te geven? En is zakgeld contant geven voldoende om straks succesvol die overgang te kunnen maken naar digitaal bankieren?” Stijn Sieckelinck: „Het lijkt me belangrijk dat vader bij zichzelf te rade gaat in hoeverre zijn zorg wordt ingegeven door eigen nostalgie naar de omgekeerde spaarpot. Hoe spijtig ook, het spaarvarkentje wacht hetzelfde lot als de bakelieten telefoon. We doen kinderen geen plezier met wennen aan contant geld. De situatie is nu eenmaal dat ook zij veel meer bedreven moeten raken met ‘onzichtbare transacties’ zoals met pasjes in het ov bijvoorbeeld. Een financiële opvoeding moet er dus op gericht zijn dat kinderen vaardigheden aangeleerd krijgen waardoor ze straks veilig en spaarzaam online kunnen betalen en bankieren. „Voor kinderen in de basisschoolleeftijd moet nog inzichtelijk worden gemaakt wat geld betekent, en wat je tegen elkaar ruilt. Door de afwezigheid van de tastbare muntjes vraagt dit nu veel meer van ouders. We moeten vaker van de mogelijkheden gebruik maken om, zodra we een uitgave doen, met kinderen te bespreken wat iets kost. Leg bij de aanschaf van verjaardagscadeautjes voor vriendjes uit wat hier precies tegen elkaar wordt ingeruild.  „Om de overgang naar zelfstandig online bankieren te maken zou het mooi zijn als de banksector voor kinderen en jongeren een bankpas zou bedenken die van kleur verschiet zodra de bodem van de rekening in zicht komt.” Karin Radstaak: „Bij digitaal financieel opvoeden zonder zichtbaar geld lijkt het ons noodzakelijk dat er een bankapp wordt ontwikkeld die visueel geschikt is voor kinderen vanaf een jaar of 6, 7. Die app kan dan eerst nog op de telefoon van de ouders. Op de een of andere manier moet immers inzichtelijk worden dat je minder geld hebt nadat je met je pasje ergens contactloos iets hebt afgerekend. Als je 10 euro hebt en je geeft de helft uit, moet een op kinderen toegesneden bankapp hetzelfde gevoel kunnen geven dat andere generaties hadden bij een halflege portemonnee.  „Digitaal zakgeld heeft een belangrijke leerfunctie. Om te kunnen leren hoe digitaal geld werkt, zul je geld nodig hebben dat je zelf mag uitgeven, zodat je op die bankapp kunt zien dat je er meer en minder van kunt hebben. Doe dat vanaf groep 3, dan leren kinderen rekenen en kunnen ze dat meteen toepassen. „Ouders spelen een belangrijke rol in het wegwijs maken: meegaan als er iets gekocht wordt, samen regelmatig de app checken, zorgen dat zakgeld op een vast moment wordt overgemaakt. Ook veiligheid is essentieel, zoals een laag maximumbedrag instellen voor contactloos betalen, en leren om persoonlijke gegevens zoals een pincode en een inlog voor de bankapp niet met anderen te delen.”</p>]]></description>
      <guid>https://nrc.nl/nieuws/2023/02/06/hoe-leer-je-jonge-kinderen-wat-geld-is-a4156301</guid>
      <pubDate>Mon, 6 Feb 2023 07:11:34 +00:00</pubDate>
    </item>
    <item>
      <title><![CDATA[Kunnen gemene  fantasievriendjes kwaad? ]]></title>
      <description><![CDATA[<p>Moeder: „Onze oudste dochter (4) heeft sinds kort onzichtbare vriendjes. Ze heeft veel fantasie en het verbaast ons dan ook niet. Alleen zijn deze vriendjes niet leuk, maar gemeen. Onze dochter vertelt dat ‘ze’ haar baby noemen, wat ze niet fijn vindt. Ook zeggen de vriendjes dat ze ‘van de trap moet rollen’. In gesprek met onze dochter kijken we wat we kunnen doen. Zoals op het kinderdagverblijf geleerd, zeggen ‘Stop, houd op!’ Dat lukt soms, maar vaak durft ze niet. Dan doe ik het wel eens namens haar. Dat werkt tijdelijk. We vragen ook of het wel vriendjes zijn als ze gemeen zijn. Voor zover we weten wordt ze niet gepest. Ze is wel halverwege het jaar op school begonnen, wat ze nu leuk vindt. Ze heeft een zusje van 2 met wie ze soms leuk speelt, soms ruzie maakt. Wat kunnen we doen om haar te helpen? Hoe gaan we met deze gemene onzichtbare schepsels om?” Heddeke Snoek: „Imaginaire vriendjes horen bij deze leeftijd, veel kinderen hebben die. In deze ontwikkelingsfase kunnen ze nog niet precies het onderscheid maken tussen fantasie en werkelijkheid. Daarom herkennen zij zelfs vaak hun eigen vader niet als deze Sinterklaas speelt. „Uw dochter krijgt te maken met aardige en mindere aardige mensen. Ze ziet op het kinderdagverblijf en school van alles gebeuren, en neemt die ervaringen in haar fantasiewereld mee. Het is een gezonde en veilige manier om te experimenteren met sociale situaties, en te oefenen met het leren omgaan met wat anderen zeggen en doen. Het is mooi als dat oefenen met fantasievriendjes vanaf het vijfde of zesde jaar wordt overgenomen door echte vriendjes.  „Het horen van stemmen of het ‘hebben’ van imaginaire vriendjes is op deze leeftijd eigenlijk nooit een reden voor professionele hulp. Mocht uw kind somber worden, geen aansluiting vinden bij leeftijdgenootjes en zich niet ontwikkelen, deel uw zorgen dan met de leerkracht.” Maretha de Jonge: „De rijke fantasie van kinderen is prachtig. Ouders genieten met kinderen in deze leeftijdsfase van prentenboeken over pratende dieren en knuffels op avontuur. Zodra de kennis over de wereld toeneemt, neemt het ‘magisch denken’ af. Kinderen snappen beter wat echt is en wat fantasie. „Fantasievriendjes kunnen gewoon leuk zijn, maar ook een manier om controle te krijgen op wat ze meemaken. Kinderen doen op school veel indrukken op. Ze ontwikkelen sociale vaardigheden en oefenen met goed en kwaad. Fantasievriendjes kunnen vertolkers worden van stoute gedachten of vage angsten en pesterige fantasievriendjes kunnen een manier zijn om situaties te verwerken waarin kinderen elkaar uitdagen. Ze kunnen ook staan voor ‘stoute gedachten’ van een kind zelf. Kinderen doen soms dingen waarvan ze weten dat het niet mag. Een fantasievriendje als schuldige kan een verklaring zijn als ze zelf eigenlijk ook niet begrijpen waarom ze het toch deden. Dat is onderdeel van gewetensvorming en grip krijgen op gedachten en gedrag. „Zolang het leuk is kunt u meespelen: ‘Eet jouw vriendje mee? Wil die een eigen bordje?’ Als fantasie griezelig wordt, kunt u het begrenzen. We lezen kinderen fantasievolle verhalen voor, maar vertellen ook dat een krokodil onder het bed niet kan.  „Met nare fantasievriendjes kunt u uw dochter helpen zoals u dat ook in echte situaties zou doen. ‘Laten we vertellen dat ze mogen komen spelen, maar alleen als ze aardige dingen zeggen. Pesten mag niet.’ Ik zou dat niet namens uw dochter doen, maar  samen met haar. Zo durft ze steeds beter weerbaar te reageren als kinderen onvriendelijk zijn, of haar vragen iets onveiligs te doen.”</p>]]></description>
      <guid>https://nrc.nl/nieuws/2023/01/30/kunnen-gemene-fantasievriendjes-kwaad-a4155697</guid>
      <pubDate>Mon, 30 Jan 2023 07:11:35 +00:00</pubDate>
    </item>
    <item>
      <title><![CDATA[Bij anderen  krijgen mijn  kinderen te veel snoep]]></title>
      <description><![CDATA[<p>Moeder: „Hoe moet ik omgaan met de hoeveelheden snoep die mijn kinderen bij anderen krijgen? Ik ben een suikerbewuste moeder. Mijn kinderen krijgen geen zoet beleg op brood, en mogen een snoepje per dag. Dat heb ik tot ze naar school gingen aardig in eigen hand kunnen houden, maar nu ze 5 en 7 zijn is het een stuk moeilijker. Soms krijgen ze op school drie zoete traktaties per dag, en  op de bso nog iets zoets erachteraan. Of ze krijgen op een speelafspraak als middageten pannenkoeken, en daarna nog een donut en een lolly. Zelfs op de hockeytraining delen teamgenoten snoep uit. Op partijtjes hetzelfde verhaal: in plaats van gewoon een tosti krijgen ze cupcakes, taart, snoep en limonade. Ik wil daar tegen mijn kinderen niet negatief over doen, en geef ze hierover ook geen instructies mee, maar ik vind het niet prettig. Zo blijft er voor mijn gevoel weinig over voor ons als ouders om ze af en toe te verwennen. Als ze net ergens pannenkoeken hebben gegeten, zeg ik niet: ‘Zullen we gezellig een ijsje halen?’ Minke Eilander: „We leven in een ‘obesogene omgeving’, waarin we worden verleid veel ongezond te eten en weinig te bewegen. Kinderen moeten leren om hun weg te vinden in die wereld. Ze zullen altijd en overal ongezonde verleidingen op hun pad vinden. Nu zijn het speelafspraakjes en partijtjes, straks is het de supermarkt waar ze in de pauze naartoe gaan. „Het zou al helpen als we als samenleving verwennen, beloning en gezelligheid minder associëren met ongezond eten. Verwennen kan ook met een leuke activiteit, zoals een spelletje doen. En een banaan vinden kinderen ook lekker. „Het gaat erom dat u zelf het goede voorbeeld blijft geven. U leert uw kinderen al een gezonde verstandhouding met eten, en dat is voldoende. Daar zullen ze een leven lang profijt van hebben. „Blijf souplesse tonen voor wat er buitenshuis wordt aangeboden. Als u het verbiedt, maakt u de relatie met zoetigheid te gespannen. Zolang u thuis uw gezonde beleid voortzet, gaat het de kinderen vanzelf opvallen hoe het bij anderen gaat.” Carry Renders: „U heeft goede regels en routines, en als u daar thuis aan vasthoudt, bent u met uw eetopvoeding al een heel eind. Wat leefstijl betreft is voor kinderen het voorbeeld van de ouders erg belangrijk, zowel wat ze doen als wat ze zeggen. Het helpt daarbij om de kinderen goed uit te leggen waarom u voor iets kiest, bijvoorbeeld dat u suiker wilt beperken omdat te veel suiker slecht is voor het lichaam en het gebit. Daarmee brengt u kennis en vaardigheden over en stimuleert u uiteindelijk hun autonomie om in verleidelijke situaties een gezondere keuze te maken. „Probeer de juiste balans te houden. Te weinig controle op wat uw kinderen eten is niet goed, maar te veel evenmin. Als gezond eten te dwangmatig wordt, kan dat hun relatie met eten verstoren. „Het is niet zo erg dat uw kinderen buitenshuis andere voorbeelden zien en ongezonde verleidingen tegenkomen. Door gedoseerd in aanraking te komen met andere regels en routines leren ze uiteindelijk hun eigen maat vinden. U kunt uw verwenmomenten thuis eventueel anders invullen, bijvoorbeeld door iets te doen dat jullie allemaal leuk vinden. „Als het de spuigaten uit loopt, kunt u het traktatiebeleid eens bij de medezeggenschapsraad op school of het hockeyteam aankaarten.”</p>]]></description>
      <guid>https://nrc.nl/nieuws/2023/01/23/bij-anderen-krijgen-mijn-kinderen-te-veel-snoep-a4155077</guid>
      <pubDate>Mon, 23 Jan 2023 07:11:35 +00:00</pubDate>
    </item>
    <item>
      <title><![CDATA[Te vaak ruziën met onze dochter erbij]]></title>
      <description><![CDATA[<p>Vader: „Mijn vrouw en ik hebben een dochtertje van 4 jaar. Helaas onstaan er regelmatig ruzies tussen mijn vrouw en mij, vaak onverwacht als mijn vrouw spanningen op mij afreageert. Of ik nu meega in de redenering, tegenargumenten geef, niets zeg, naar een andere kamer ga, er is geen mogelijkheid om de ruzie te vermijden. Mijn vrouw vindt het op zo’n moment niet erg om ruzie te maken met ons kind erbij, ik wel. Ik verlaat dan het huis omdat ik mijn dochter dit niet wil aandoen. Thuisblijven is geen optie, de druk wordt groter en de ruzies intenser. Mijn dochter wordt ook in de ruzie meegenomen, mijn vrouw maakt mij bij haar zwart. Meestal probeer ik na een paar uur weer thuis te komen, maar als het een erge ruzie is, blijf ik dagen weg, tot het weer rustig is. Is er een andere manier om dit op te lossen? Ik ben erg bezorgd over deze situatie en hoe dit mijn dochter vormt in deze belangrijke levensfase.” Liesbeth Groenhuijsen: „Er is een verschil tussen een constructief conflict waarbij ouders samen naar een oplossing zoeken, en een destructief conflict dat steeds terugkeert, verstopt wordt, en nooit echt wordt opgelost. Anders dan veel ouders denken heeft ontkennen van een ruzie negatieve gevolgen. Het kind hoort in de avond, vanuit bed, de stemverheffing, het slaan met deuren, het merkt de spanning. Als ouders dan zeggen: ‘Nee, hoor, niks aan de hand’ leert het kind haar eigen ogen en oren niet meer te vertrouwen. Dan gaat er echt iets kapot. „Maar de ruzies laten voortbestaan in bijzijn van uw dochter levert ook schade op. Het is goed dat u probeert geen ruzie te maken waar zij bij is, maar met weggaan houdt u onbedoeld het patroon in stand van vermijden, spanning in huis en onopgeloste conflicten. Ga niet lang weg, hoe lastig ook. „Ik zou jullie, mede voor jullie dochter, echt aanraden om in gesprekken met een therapeut erachter te komen waarom dit steeds opnieuw gebeurt. Uw dochter kan door deze conflicten in een permanente staat van alertheid komen die haar ontwikkeling negatief kan beïnvloeden.” Esther Kluwer: „Dat ouders conflicten hebben komt vaak voor. We hebben allemaal zo onze pijnpunten, en nemen stress mee naar huis. Dat hoeft niet schadelijk te zijn voor kinderen, als er goed over gepraat wordt en de ruzie wordt goedgemaakt.  „De veelvoorkomende heftige ruzies die u beschrijft, kunnen schadelijk zijn voor uw dochtertje. Ze ziet geen verzoening, en wordt er ook nog eens bij betrokken. Dat maakt de situatie onveilig: kinderen willen niet kiezen tussen ouders. Lang wegblijven kan dat gevoel van angstigheid vergroten. „Ik zou adviseren om een gekwalificeerde relatietherapeut te zoeken met wie u beiden een klik heeft. U zou kunnen zoeken naar een systeemtherapeut die naar het hele gezin kijkt, of een therapeut die is getraind in ‘emotionally focused therapy’ (EFT), waarbij omgangspatronen tussen partners en de dieperliggende oorzaken onder de loep worden genomen. Hoe langer u wacht, hoe lastiger het wordt om patronen te doorbreken.  „Daarnaast zou u op een rustig moment met uw vrouw regels kunnen afspreken over de ruzies, bijvoorbeeld om jullie dochter erbuiten te laten. „Een time-out nemen tijdens een conflict kan verdere escalatie voorkomen, maar ga niet langer weg dan een uurtje. Zeg dat ook tegen uw dochter: ‘Ik ga even een uurtje weg, en dan ben ik er weer.’”</p>]]></description>
      <guid>https://nrc.nl/nieuws/2023/01/16/te-vaak-ruzien-met-onze-dochter-erbij-a4154346</guid>
      <pubDate>Mon, 16 Jan 2023 07:11:36 +00:00</pubDate>
    </item>
    <item>
      <title><![CDATA[Geef ik mijn zoons het goede voorbeeld?]]></title>
      <description><![CDATA[<p>Moeder: „Mijn zoons zijn 9 en 11. Ik ben een paar jaar geleden gestopt met werken omdat mijn partner voor zijn werk veel weg was. Ik heb mezelf omgeschoold, maar ben nu thuis en zorg dat de boel hier draait. Mijn man kookt elke avond. De keuken ruimen we samen op, als ik in de avond te moe ben doet hij het. Verder doe ik eigenlijk de rest. Ik heb geen spijt van die keuze. Ik vind het fijn dat ik niet in een spagaat sta als een van de kinderen ziek is. Daarbij vind ik het leuk om ze veel te zien. Maar soms vraag ik me af of ik er goed aan doe. Dan heb ik lang opgeruimd, ga even weg, en vind ik de benedenverdieping ‘ontploft’ terug. Ik vind dat respectloos en word boos. Op die momenten vraag ik me af of ik mijn kinderen geen verkeerd beeld geef, dat ik hier als vrouw met twee hbo-opleidingen alles maar opvang. Hoe leer ik ze rekening houden met mij, en met vrouwen in het algemeen, als het mijn eigen keus is geweest thuis te blijven? Zonder te klagen of preken?” Sabine Meulenbeld: „Hoe staat uw partner in het streven naar gendergelijkheid? Jongens kijken naar hun vader om te zien hoe je met vrouwen omgaat. Hij kan in gesprek en gedrag zijn zoons het goede voorbeeld geven, bijvoorbeeld door consequent ’s avonds samen met ze op te ruimen. Dan is hij een rolmodel en voelt u zich als opvoeder gesteund. „Probeer samen met hem te anticiperen hoe te reageren als er aan de keukentafel of in de media stereotype of vrouwonvriendelijke boodschappen klinken. Tips hierbij zijn het boek Parenting beyond pink and blue en de documentaire No more girls and boys. „Kijk ook hoe de school met gendergelijkheid omgaat, want buitenshuis worden kinderen nog in die traditionele rollen gemarineerd. De stichting Emancipator heeft hierover een lesaanbod. „Deze vraag gaat ook over empathie ontwikkelen bij kinderen. U zou hen kunnen vertellen dat u het belangrijk vindt dat ze rekening leren houden met anderen. Als uw man structureel zijn waardering uitspreekt voor uw rol in het gezin, en u voor de zijne, zullen uw kinderen hiervan leren. Essentieel is dat ‘de toko runnen’ even belangrijk wordt genoemd als geld in het laatje brengen.” Henny Bos: „Moeder vraagt zich haast schuldig af wat zij verkeerd doet, terwijl de bal eerder bij de vader ligt: hoe kan hij een rolmodel van gendergelijkheid zijn? Uit onderzoek weten we dat er een verband is tussen tevredenheid over een relatie en de mate waarin afspraken over de rolverdeling worden nagekomen, welke die ook zijn. Moeder zou met haar partner goed over die verdeling en de voorbeeldfunctie daarvan kunnen praten. Hoe kunnen ze óók in deze verdeling de gendergelijkheid voorleven, hoe ziet haar man dat? „Moeder zegt uit vrije wil deze rol op zich te hebben genomen, dus in plaats van schuldbewust zou ze assertiever kunnen zijn, en meer zelfvertrouwen kunnen tonen. Bovendien hoef je als moeder niet alles perfect te doen. „Zie de rommel in huis niet alleen als aanleiding voor een gesprek over geëmancipeerd gedrag, maar ook om uw kinderen nog beter te leren kennen. Wat laten uw zoons slingeren en waarom? Hoe zien ze hun eigen taak in huis? Communiceer vooral met alle leden van uw gezin, liefst vanuit een gevoel van zelfvertrouwen.”</p>]]></description>
      <guid>https://nrc.nl/nieuws/2023/01/09/geef-ik-mijn-zoons-het-goede-voorbeeld-a4153681</guid>
      <pubDate>Mon, 9 Jan 2023 07:11:36 +00:00</pubDate>
    </item>
    <item>
      <title><![CDATA[Hoe stoppen we haar zelfdestructie?]]></title>
      <description><![CDATA[<p>Partner: „De 17-jarige dochter van mijn geliefde is depressief en snijdt zichzelf. Ze heeft een paar keer geprobeerd om zichzelf met haar antidepressiva van het leven te beroven. Ze is een paar keer opgenomen in een ggz-instelling, maar weer naar huis gestuurd. Haar psychiater was bang voor de invloed van andere patiënten op haar gedrag. Daarnaast zei hij dat moeder, en de gescheiden vader, zich niet moeten laten ‘gijzelen’, dat hun dochter communiceert door zich te snijden, en dat niet moeten belonen met aandacht. Zij moet een andere manier van communicatie ontwikkelen. Begin 2022 is bij haar autisme geconstateerd. Het meisje is bovengemiddeld intelligent maar gaat niet meer naar school. In plaats daarvan gaat ze naar een deeltijdopvang. Daar wil ze ook mee doorgaan, geeft ze aan. Maar ze doet daar haar mond nooit open. Het team kan er niks mee. Hoe haalt haar moeder haar uit deze neerwaartse spiraal van zelfdestructie?” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek Andere ouders doen ook maar wat, een bundeling van de eerste jaargangen van de rubriek.  Marga Akkerman: „Een optie is het accent te verleggen naar het autisme. Voor mensen met autisme zijn sociale situaties moeilijk te doorgronden. Bij meisjes valt autisme vaak minder op, en wordt daarom nogal eens pas in de puberteit geconstateerd. Als je lang niet begrepen wordt, is het niet gek dat je een depressie ontwikkelt. Bovendien kunnen intelligente meisjes hun beperkte sociale inzicht ook nog eens goed verhullen.  „Problemen in de communicatie zijn een belangrijk kenmerk, met geïsoleerd raken als mogelijk gevolg. Dat vraagt om deskundigen op het gebied van autisme, die met haar uitzoeken wat haar sterke en haar zwakke kanten in sociaal opzicht zijn. Op een andere manier leren communiceren dan jezelf snijden, is zeker wenselijk maar hoe dat aan te pakken, moet uw vriendin en haar dochter wel geleerd worden.  „De opvoeding van een kind met autisme vraagt om gespecialiseerde en jarenlange begeleiding, met als extra complicatie dat vaak één van beide ouders ook autisme heeft. De Nederlandse Vereniging voor Autisme geeft voorlichting, en kent experts.” Susan Bögels: „Moeder kan het niet alleen, dus ik ben blij dat u betrokken bent. Het gezinssysteem moet elkaar in zo’n zware situatie dragen, ook de vader van het meisje. Mensen met autisme hebben meer dan anderen een veilige, voorspelbare basis nodig, een thuis waarop ze kunnen terugvallen als het leven onvoorspelbaar en overprikkelend is. Ze hebben belang bij continue begeleiding, hun hele leven lang, liefst van dezelfde persoon, als het klikt. „De woorden van de psychiater stemmen me verdrietig. Snijden en suïcidepogingen zijn geen manieren om aandacht te trekken maar uitroepen van pijn. Als de pijn en stress te groot worden, kunnen jongeren zich gaan snijden, omdat de lichamelijke pijn beter te hanteren is dan de emotionele. Een goede begeleiding leert een jongere niet-zelfdestructieve alternatieven voor het moment waarop de spanning te groot wordt, bijvoorbeeld de handen in ijs leggen.  „Maar nu is het crisis en daarom tijd voor veiligheid, voorspelbaarheid en rust. Haar neurologische systeem is overprikkeld. Er mag haar niets gevraagd worden wat haar overbelast. Daarnaast pleit ik voor in autisme gespecialiseerde zorg om het meisje en haar gezin te helpen de omgeving zo in te richten dat ze minder onvoorspelbaarheid en overprikkeling ervaart. Denk bijvoorbeeld aan thuisonderwijs. „Ik raad alle volwassenen die om dit meisje heen staan, ook de psychiater, om de eigen stress en pijn proberen te reguleren, bijvoorbeeld door na te gaan wat de zorgen om dit meisje met hen doen. Er is zo vaak schuldgevoel, machteloosheid, woede. Heb compassie met uzelf. Vergeef uzelf. Die zelfzorg komt ook de dochter ten goede.” Marga Akkerman is klinisch jeugd- en kinderpsycholoog. Susan Bögels is hoogleraar Family Mental Health &amp; Mindfulness aan de Universiteit van Amsterdam. Praten over zelfdoding kan bij de landelijke hulplijn 113 Zelfmoordpreventie.
		Telefoon 0800-0113 of www.113.nl</p>]]></description>
      <guid>https://nrc.nl/nieuws/2023/01/02/hoe-stoppen-we-haar-zelfdestructie-a4153097</guid>
      <pubDate>Mon, 2 Jan 2023 07:11:37 +00:00</pubDate>
    </item>
    <item>
      <title><![CDATA[Mijn dochter vertoont verwend gedrag. Wat nu?]]></title>
      <description><![CDATA[<p>Moeder: „Voor mijn dochter van vijf is het niet snel (goed) genoeg. Laatst hadden we samen een dag vrij en mocht ze kiezen wat ze wilde doen. Ze wilde naar de dierentuin. Onderweg kwamen we langs een leuk tentje waar we eerst samen wat dronken. In de dierentuin wilde ze liever naar de speeltuin ernaast en was ze aan het stampvoeten toen ik zei: ‘We hebben net kaartjes gekocht voor de dierentuin.’ Hij zou ook niet meer zo lang openblijven. Toen we naar huis moesten, was ze alleen maar aan het mopperen. Ik vond het een beetje verwend gedrag. Ze heeft dat ook met eten, het is niet snel genoeg. Ze laat dat gedrag overigens alleen thuis zien, niet op school en bij familie. Hoe ga ik daarmee om?” Liesbeth Groenhuijsen: „Wat geweldig dat dit kind zo gretig is om alle fijne dingen van het leven mee te willen maken. Kleuters hebben dat gulzige, dat zo vol verwachtingen zijn. Bij anderen kan uw dochter dat zo te horen al goed reguleren, maar bij u durft ze haar teleurstelling dat het niet állemaal kan te tonen. „Het helpt om de wereld op zo’n moment meer door haar ogen te zien. Probeer vóór jullie iets gaan doen duidelijke verwachtingen te scheppen. Vraag: ‘Wat zullen we doen vandaag?’, en noem meteen een paar opties. Zeg: ‘Ik snap dat je alles tegelijk wilt doen, maar dat gaat niet. Deze keer kiezen we voor dit, en dan de volgende keer weer voor iets anders.’ Op het moment dat ze dan wat anders wil, kunt u zeggen: ‘Ik snap het helemaal, stampvoet het er maar even flink uit. Maar we hebben afgesproken dat we naar de dierentuin gaan, dus dat gaan we dan even doen.’ Zo leert u haar op een vriendelijke en begripvolle manier omgaan met een wereld van overvloed. „Als u dit gedrag ‘verwend’ noemt, labelt u het als iets negatiefs, terwijl het juist mooi is dat het kind van alles wil. Het moet niet afgeleerd worden, maar in goede banen worden geleid, en daar heeft ze u voor nodig. Als u zich ergert, haalt u eigenlijk de glans van de dag.” Tischa Neve: „Een kind van vijf kan de wereld nog niet goed overzien. Ze leeft in het moment. Een speeltuin is ineens zo verleidelijk, dat ze de dierentuin kan vergeten. Ze heeft een volwassene nodig om dat tomeloze te helpen reguleren. „Verplaats u in haar positie, en geef woorden aan haar gevoelens: ‘Het ziet er ook allemaal zo leuk uit, hè!? Als je de speeltuin ziet, wil je daar ook heel graag heen! Vandaag gaan we echt naar de dierentuin want dat hebben we afgesproken. De speeltuin kunnen we een andere keer doen.’ Na vijf giraffen is ze de speeltuin vast weer vergeten.  „Toon ook begrip als ze het leuke nog niet wil laten gaan, en niet naar huis wil: ‘Moeilijk hè!? Dat is best even balen dat we nu weg moeten. Eigenlijk zou je nog heel graag willen blijven. Maar het is echt tijd om naar huis te gaan.’ Als u te vaak toegeeft, wordt het moeilijk voor uw dochter om haar gedrag te veranderen, want dan heeft ze gemerkt dat het werkt.  „Met ondankbaarheid heeft dit gedrag niets te maken. Het zou jammer zijn om het zo te zien, omdat dan ook uw reactie anders wordt, en daar reageert uw kind dan ook weer op.” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek Andere ouders doen ook maar wat, een bundeling van de eerste jaargangen van de rubriek.</p>]]></description>
      <guid>https://nrc.nl/nieuws/2022/12/23/mijn-dochter-vertoont-verwend-gedrag-a4152485</guid>
      <pubDate>Fri, 23 Dec 2022 07:11:37 +00:00</pubDate>
    </item>
    <item>
      <title><![CDATA[Mag je andermans kind corrigeren?]]></title>
      <description><![CDATA[<p>Treinreizigster: „In hoeverre mag je andermans kinderen corrigeren? Onlangs reisde ik in de eersteklascoupé naar huis. Alle forenzen zaten stil te werken met hun laptop op schoot. Er was een ouder stel, waarschijnlijk de opa en oma, met een tweetal kinderen van ongeveer zes en acht jaar. Die kinderen liepen te donderjagen door het gangpad: gillen en springen. Het oudere stel zei er niets van. Ik kon niet naar een andere coupé, de trein zat stampvol. Ik had wel willen zeggen: ‘Joh, kan het iets rustiger, ik probeer iets af te maken’,  maar wist niet of ik me rechtstreeks tot de kinderen kon wenden. Misschien zouden opa en oma dat als een motie van afkeuring zien. Als ik zelf kinderen had gehad, had ik mogelijk beter begrepen waarom ouders in de trein wel vaker niet ingrijpen bij groot lawaai. Misschien  onderschat ik hoe moeilijk het is?” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek Andere ouders doen ook maar wat, een bundeling van de eerste jaargangen van de rubriek.  Marga Akkerman: „Kinderen hollen en springen op deze leeftijd van nature. Zeker in een opwindende situatie zoals een drukke trein. Ze gaan door de coupé hollen om erachter te komen wat daar allemaal gebeurt.  „Die opwinding die ze ervaren valt niet makkelijk te remmen. Ook voor ouders en grootouders is dat lastig. Je kunt een kind niet opdragen te kalmeren, net zoals het weinig effectief is om tegen een  kind te zeggen: ‘Ga slapen’ of ‘Stop met huilen’. Het zenuwstelsel neemt de overhand.  „Wat wel goed werkt, is om de spanning in de situatie zoveel mogelijk te beperken. Zo verdienen jonge kinderen een zitplaats in trein of tram omdat ze van daaruit kunnen bekijken waarin ze terechtgekomen zijn. „De vraag voor u is: wat kan ik doen om zo min mogelijk spanning aan de situatie toe te voegen? Kinderen of grootouders aanspreken zorgt mogelijk juist voor een toename aan stress. Misschien kunt u net als de andere reizigers toch proberen stil en geconcentreerd te werken, dat zorgt voor iedereen voor meer rust.” Stijn Sieckelinck: „Mooi dat deze reizigster meer uit verwondering dan irritatie kijkt. Voor kinderen in deze leeftijd is de trein een belevenis. Het is een ruimte waar de regels niet helemaal helder zijn. Iedereen zit op een huiselijke manier bijeen, maar is vaak toch stil. Dat nodigt uit tot verkennen. „De treincoupé een mooi symbool voor een publieke ruimte waarin je niet helemaal aan elkaar ontkomt, hoewel we daar met behulp van koptelefoons en beeldschermen wel ons uiterste best voor doen.  „Ik zou in dit geval aanraden de kinderen speels aan te spreken op de herrie, bijvoorbeeld door een slagboompje te maken, en te zeggen: ‘Hé luister eens, ik probeer iets af te maken. Zouden jullie wat rustiger willen zijn?’ „Het kind zal ogenblikkelijk naar de opvoeder kijken, in dit geval opa of oma. Zo kom je indirect bij de volwassenen terecht, die of begrip vragen voor het attractiegehalte van de trein, of hun kleinkinderen manen rustiger aan te doen.  „Het is goed als kinderen leren dat ze ook toegesproken kunnen worden door andere mensen dan ouders en familie. Als we dat niet meer durven, ontstaat er anonimiteit. Het is ook een signaal aan   andere mensen in de coupé dat we betrokken zijn bij elkaar en niet alleen anonieme forenzen. „Mits het geen officiële stiltecoupé is, is het wel verfrissend als er af en toe een kind door de gangen rent. Ik waardeer een dergelijke omgang met elkaar meer dan privacy en stilte. Dat contact draagt ook meer bij aan de samenleving.” Marga Akkerman is klinisch jeugd- en kinder- psycholoog. Stijn Sieckelinck is opvoedfilosoof en lector  jongerenwerk aan de Hogeschool van Amsterdam.</p>]]></description>
      <guid>https://nrc.nl/nieuws/2022/12/19/mag-je-andermans-kind-corrigeren-a4151959</guid>
      <pubDate>Mon, 19 Dec 2022 07:11:38 +00:00</pubDate>
    </item>
    <item>
      <title><![CDATA[Wat te doen met de ‘foute vriend’ van mijn zoon?]]></title>
      <description><![CDATA[<p>Moeder: „De beste vriend van onze zoon van 15 is al een paar keer wegens vandalisme in aanraking gekomen met de politie. Eén keer was onze zoon daar ook bij. Moeten wij de vriendschap (tijdelijk) gaan ontmoedigen of heeft dat geen zin? Met mijn zoon zelf gaat het goed, op school en daarbuiten.” Jelle Jolles: „Veel jongens in deze leeftijdsfase houden van spanning. Ze zijn ‘sensation seekers’, maar hebben nog weinig zicht op mogelijke consequenties. U wilt uiteraard voorkomen dat uw zoon betrokken raakt bij grensoverschrijdend gedrag, of een strafblad krijgt.  „Ga op een geïnteresseerde manier met hem in gesprek. Als u het gedrag van zijn vriend sterk afkeurt, of de vriendschap verbiedt, bestaat het gevaar dat uw zoon het contact doorzet maar u er niet over vertelt.  „Creëer een situatie waarin uw zoon makkelijk kan beschrijven wat er is gebeurd, en hoe hij daartegenaan kijkt. Het is mogelijk dat ook hij het gedrag van zijn vriend als een probleem ziet maar niet weet hoe daar met hem over te praten. Midden-adolescenten zitten vaak vast in een sociale groep of in een vriendschap waarin ze zich niet lekker voelen maar nog niet weten hoe ze daar mee om kunnen gaan. „Dat de politie het gedrag afkeurt is voor sommige jongens van deze leeftijd geen drijfveer om het niet te doen, integendeel. Wellicht dat uw zoon de achting van zijn vriend nodig heeft, en erbij wil horen. „Laat zien dat u begrip heeft voor uw zoon. Pols wat zijn eigen ideeën zijn hoe hier voor-taan mee om te gaan. Vraag wat het met hem doet dat zijn vriend nu meerdere malen in aanraking is gekomen met de politie. En hoe vinden andere vrienden dat?  „Door dit gezamenlijke ‘verwoorden’ ontwikkelt uw zoon de vaardigheid om genuanceerder over zijn eigen positie tegenover zijn vriend en diens gedrag na te denken. Daardoor kan hij ook makkelijker met deze jongen het gesprek aangaan. Zo creëert u weerbaarheid bij uw kind.”  Loes Keijsers: „Probeer in te schatten hoe ernstig het gedrag van de vriend van uw zoon is. Bij crimineel gedrag onder jongeren onderscheiden we twee vormen: je hebt de serieuze variant, waarbij kinderen vaak van jongs af aan in de problemen komen. Daardoor missen ze een normale schoolcarrière en groeien ze door naar een zwaardere vorm van criminaliteit.  „De andere vorm is onschuldiger, en hoort bij experimenterend opgroeien: een winkeldiefstal, een fikkie stoken, te veel drank op. Hier groeien de meeste kinderen overheen.  „Zorg dat u uw kind goed informeert over de consequenties. In aanraking komen met de politie kan ingrijpende consequenties hebben. Wie een strafblad heeft, mag bijvoorbeeld soms geen stage lopen. U kunt zeggen: ‘Doe dat soort dingen een beetje met verstand. Zorg dat mensen er geen last van hebben.’ Spreek scenario’s door: ‘Stel dat het voor jou te ver gaat, heb je dan een smoesje klaar om weg te lopen?’ „De vriendschap verbieden werkt mogelijk averechts. Kinderen kunnen goed accepteren dat ouders regels stellen over bijvoorbeeld drank- en drugsgebruik, want dat hoort bij ouderlijke zorgzaamheid. Vrienden verbieden is een ander verhaal: dat gaat over de persoonlijkheid van jongeren, en daarin laten ze zich niet dwarsbomen. „Nodig in plaats daarvan deze jongen en de rest van de vriendengroep thuis uit. Zet een beamer neer, een PlayStation. Dan hebben ze iets te doen, en kunt u een beetje meekijken.”</p>]]></description>
      <guid>https://nrc.nl/nieuws/2022/12/12/wat-te-doen-met-de-foute-vriend-van-mijn-zoon-a4151212</guid>
      <pubDate>Mon, 12 Dec 2022 07:11:38 +00:00</pubDate>
    </item>
    <item>
      <title><![CDATA[Hoever mag je als oom en tante de opvoedregels oprekken?]]></title>
      <description><![CDATA[<p>Tante: „Regelmatig hebben wij neefjes, nichtjes en kinderen van vrienden over de vloer en te logeren. Dat vinden we, zelf bewust kinderloos, onwijs leuk. Bij ons mogen ze dingen die thuis niet mogen. Maar hoever kunnen we dat doortrekken? Mag je als oom en tante alle pedagogische ‘regels’ die thuis gelden aan je laars lappen? Mijn man is bijvoorbeeld van mening dat als het logeerkind niet wil slapen tussen de middag, dat niet hoeft, terwijl dat thuis wel moet. Zelf vind ik dat niet netjes. Ik wil een kind een leuke ervaring geven, maar ook zo voorbeeldig mogelijk teruggeven aan zijn of haar ouders. Hoever mag je de rol van leuke oom en tante oprekken?” Dave Niks: „We kunnen het tante en oom makkelijk maken: de basisregels stel je niet ter discussie. Kleine kinderen moeten voldoende slapen, voldoende gezond eten en een duidelijke structuur kunnen volgen. Die regels zijn er niet voor niks.  „Jonge kinderen kunnen nog niet de consequenties overzien van hun gedrag, ze verwachten van ons dat we verder kunnen kijken. Dus als kinderen komen logeren, overleg je met de ouders wat de basisregels zijn. Als je principieel tegen een van die regels bent, kun je zeggen: hier gaan we niet aan beginnen.  „U rekt de wereld van uw logeetjes sowieso al op omdat u een andere omgeving biedt dan thuis. Het kan voor kinderen een enorm avontuur zijn om een paar dagen in een stad door te brengen als ze zelf op het platteland wonen en andersom. Door dingen te doen die ze anders nooit doen, spelletjes bijvoorbeeld, naar een bos of een museum. Kinderen vinden het geweldig om een keer mee te mogen naar het werk van een oom of tante.  „Als tante en oom kunt u de tradities meegeven van het familiesysteem. Het zal u, als de kinderen ouder zijn, positief verbazen hoezeer ze dat met terugwerkende kracht gaan waarderen. Als vrienden van de ouders kleurt u hun opvatting van wat vriendschap kan betekenen. Door uw gastvrijheid wordt hun wereld groter.” Bas Levering: „Mooi dat u zo geniet van het bezoek van andermans kinderen. Voor de kinderen is het verblijf bij u beiden ook aantrekkelijk, juist omdat het anders is dan thuis.  „In de tijd van de verzuiling werd gedacht dat kinderen in de war zouden raken als ze op verschillende plaatsen met verschillende regels zouden worden geconfronteerd. De verschillende werelden sloten destijds wat dat betreft ook feitelijk nog nauw op elkaar aan. Maar kinderen blijken al heel jong verrassend flexibel. Het feit dat in een andere context andere regels gelden, wordt zonder moeite geaccepteerd. Het zich anders gedragen op andere plaatsen gaat eigenlijk vanzelf. „Ooms en tantes die de regels van de ouders aan hun laars lappen is natuurlijk weer een ander verhaal. Je houdt er als oom en tante natuurlijk juist wel rekening mee. Kinderen van ouders met strikte ideeën over gezonde voeding ga je niet volstoppen met snoep. Als kinderen thuis gewend zijn om te bidden voor het eten besteed je daar aandacht aan als het zover is. De houding van uw man komt op mij onnodig recalcitrant over. „Als oom en tante bent u de ouders niet. Geniet vooral van die comfortabele positie, wel de lusten en niet de lasten. Maar de kinderen moeten wel op u als volwassenen kunnen rekenen. En kinderen die slaap nodig hebben slaap ‘onthouden’, lijkt op pesterij. Van de kinderen en de ouders.”</p>]]></description>
      <guid>https://nrc.nl/nieuws/2022/12/05/hoever-mag-je-als-oom-en-tante-de-opvoedregels-oprekken-2-a4150459</guid>
      <pubDate>Mon, 5 Dec 2022 07:11:38 +00:00</pubDate>
    </item>
  </channel>
</rss>
