<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Moeten we onze puberdochters volgen met een app?]]></title>
      <description><![CDATA[<p>Vader: „Wij hebben twee dochters van 15 en 18, op wie we zuinig zijn. Om te weten dat ze veilig zijn, volgen we graag waar ze uithangen. Daarom delen we een app waarin we hun live locaties zien. Als er iets is, kunnen ze bellen, en weten we waar ze zijn. Onze zoon van 20 wil niet in die app, hij hecht aan een eigen levenssfeer. Onze dochters vinden het prima, en ergens ook wel prettig. Hoewel die van 18 laatst wel grapte dat ze me overbeschermend vond. Zij gaat straks een paar maanden in Midden-Amerika studeren. Laten we die app dan ‘aan’? Ik hoor van andere ouders dat zij hun kinderen ook live volgen als die in het buitenland zijn. Is dat verantwoord? Of maken we zo toch inbreuk op haar privacy?” Naam is bij de redactie bekend. (Deze rubriek is anoniem, omdat moeilijkheden in de opvoeding gevoelig liggen.) Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Loes Keijsers: „Op korte termijn kan het geruststellend zijn om jongeren live te volgen, maar op langere termijn pak je ze daarmee ontwikkelingskansen af. Jongeren moeten zich praktisch en emotioneel zelfstandig kunnen ontwikkelen. Het gevoel dat ze op zichzelf kunnen vertrouwen is voor de rest van hun leven heel belangrijk. „Dat kunnen ze alleen oefenen als ze leren hun problemen zelf op te lossen, en ze onbespied van alles kunnen uitproberen, ook enge dingen. Als ze ervaren: ik dacht dat ik dit niet kon, maar het lukt me toch! Voor de meeste kinderen draagt live gevolgd worden door ouders niet aan die autonomie-ontwikkeling bij. „Vraag u af waarom u uw dochters wil volgen. Als het uw eigen angst is, leer uw zorgen dan te tolereren in belang van de ontwikkeling van uw kind. Als het uw dochters zijn die het fijn vinden, probeer dan uit te stralen: ‘Jullie hebben me helemaal niet nodig, jullie kunnen dat prima zelf af. En als er iets is, kunnen jullie me altijd bellen.’ „Het gevaar bestaat namelijk ook dat u onbewust angstig makende boodschappen meegeeft, zoals ‘Ik denk dat jij het niet redt zonder mij’ en ‘De wereld is niet te vertrouwen.” Peter Nikken: „Veel jongeren hebben een snapchat app waarin zij precies zien waar hun vrienden en gezinsleden zijn. Ze ervaren dat delen van hun gegevens met bekenden minder snel als een inbreuk op hun privacy. En hoewel de oudere generatie het vroeger niet zou doen, gaan zij nu ook mee met de sociale norm dat we alles met apps en camera’s moeten kunnen controleren. „Dat wil nog niet zeggen dat het een goed idee is als ouders tieners en jongvolwassen kinderen op die manier volgen. Het is belangrijk dat jongeren een vrije ruimte kunnen verkennen, en leren oplossen wat ze daar aantreffen. Jongeren moeten leren wat het is om hun neus te stoten, om dingen te proberen. Zelfs als ze met dat volgen instemmen missen ze die vrije ruimte om volledig zelfredzaam te worden. „Bij ouders creëert die technologie alleen maar meer onzekerheid. Want wat voegt dat volgen aan de veiligheid van kinderen toe? Als er iets heel ergs gebeurt, ben je alsnog te laat. Hooguit kan de politie sneller in actie komen. „Probeer andere manieren om uw kinderen te ondersteunen in hun zelfstandigheid, zoals ze bevragen op mogelijke scenario’s. Bijvoorbeeld: ‘Wat zou je doen als je telefoon geen bereik of batterij meer heeft?’ Of laat ze eens zelfstandig op pad gaan zonder app. Zo kan iedereen evalueren of dat volgen noodzakelijk is.” Loes Keijsers is als hoogleraar pedagogiek verbonden aan de Erasmus School of Social and Behavioural Sciences in Rotterdam. Peter Nikken is lector jeugd &amp; media aan Hogeschool Windesheim in Zwolle.</p>]]></description>
      <guid>https://nrc.nl/nieuws/2024/05/20/moeten-we-onze-puberdochters-volgen-met-een-app-a4199226</guid>
      <pubDate>Mon, 20 May 2024 07:12:31 +00:00</pubDate>
    </item>
    <item>
      <title><![CDATA[Mag ik krijsende kinderen afleiden?]]></title>
      <description><![CDATA[<p>Oma: „Soms zie ik in trein, supermarkt, restaurant of theater jengelende, huilende of driftige kinderen. Als geen van de ouders iets doet, en het gegil maar doorgaat zodat de hele omgeving er last van heeft, mag ik dan bijvoorbeeld met een grapje of afleidingsmanoeuvre proberen de situatie te veranderen? Of ben ik dan grensoverschrijdend bezig, of een bemoeizuchtige boomer? Ik zie op dergelijke momenten namelijk vaak dat ouders het zelf ook niet meer weten en dat iedereen zich behoorlijk ongemakkelijk voelt, ook de kinderen zelf. „Toen mijn eigen kinderen klein waren, heb ik een tijd in het buitenland (Oost-Afrika) gewoond. Als we met jonge ouderstellen bij elkaar waren, vond niemand het een probleem als je andermans kinderen tot de orde riep. Zeker als gastvrouw was je gerechtigd dat te doen. Maar dat ligt nu veel gevoeliger, lijkt het.” Micha de Winter: „Opvoeden is per definitie geen taak die ouders alleen moeten dragen. Dat hebben wij er in een geïndividualiseerde samenleving van gemaakt, maar dat wil nog niet zeggen dat dit ‘normaal’ of zelfs maar gewenst is. Zeker in een gecompliceerde maatschappij zoals de onze heb je een netwerk van mensen nodig die zich, liefst in positieve termen, over kinderen ontfermt. Al wordt dat tegenwoordig vaak negatief gezien als ‘bemoeizucht’. „Er is veel wetenschappelijk onderzoek dat laat zien dat kinderen beter gedijen door betrokkenheid van meerdere volwassenen dan de ouders alleen. Het Afrikaanse gezegde It takes a village to raise a child blijkt dus wetenschappelijk gezien op waarheid te berusten. „Dat neemt niet weg dat er een groot taboe rust op die ‘bemoeienis’. Misschien heeft dat wel te maken met de enorme botheid die mensen soms aan de dag leggen, maar ook aan de overgevoeligheid van ouders die zich gecorrigeerd voelen. En dat terwijl ze in onderzoek aangeven het zeer op prijs te stellen als andere volwassenen in de publieke ruimte een oogje in het zeil houden. Het helpt vooral als mensen elkaar kennen: dan wordt pedagogische bemoeienis vaker als ondersteuning gezien. „Ik denk dat u gelijk heeft. Maak een grapje, humor helpt enorm!” Maartje Luijk: „Ouders hebben het tegenwoordig zwaar door eenzaamheid, perfectionisme en een informatie-overload over wat goed opvoeden is. Maar de individualisering van de opvoeding maakt het ook moeilijk om hulp van anderen te verdragen. Het ligt gevoelig, ouders hebben snel het gevoel dat ze falen. „Het maakt ook nog uit waar en wanneer u inspringt. Bij u thuis is dat heel anders dan in de metro of in een vol restaurant. Ook de toon is belangrijk. Het kan allemaal snel verkeerd overkomen. „Wat u kunt doen, is om, afhankelijk van de situatie en het soort ouder dat u voor zich heeft, onopzichtig te vragen: ‘Kan ik iets voor je doen?’ En soms is het gewoon beter om te doen of u er geen erg in heeft. Gebruik daarvoor uw eigen geoefende antennes.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/05/06/mag-ik-krijsende-kinderen-afleiden-a4198062</guid>
      <pubDate>Mon, 6 May 2024 07:12:32 +00:00</pubDate>
    </item>
    <item>
      <title><![CDATA[Onze zoon met autisme wil niet naar school]]></title>
      <description><![CDATA[<p>Vader: „Onze jongste (14) is gediagnosticeerd met autisme (ASS). Hij zit op het voortgezet speciaal onderwijs en volgt daar vmbo-theoretische leerweg. Hij vindt school niet leuk en ervaart te veel prikkels. Hij komt elke dag moe thuis en heeft dan moeite met huiswerk maken. Op school doet hij alsof alles goed gaat. Hij haalt met weinig inspanning goede cijfers, maar zegt: ‘Straf me niet door me naar de havo te sturen.’ Hij vraagt vaak: ‘Willen jullie van mij nou een leerrobot maken of mag ik een vrolijke tienertijd hebben, met veel meer tijd voor mijn hobby’s?’ Hij verlangt naar rust, zegt hij. Wil het liefst ontwerpen, is met fantasiewerelden bezig, de game Minecraft. School kan weinig voor ons doen, stelt het curriculum centraal, waar wij liever inzetten op zijn talenten. Hoe gaan we hier mee om?” Suzanne Rouwhorst: „Er is een mismatch tussen wat jongeren met een autismediagnose nodig hebben en wat de maatschappij van hen vraagt. Dat kan bij jongeren veel stress opleveren. Uw zoon is waarschijnlijk zo hard bezig met de aanpassing aan zijn schoolomgeving, dat hij thuis geen energie meer over heeft. „Het kan hem helpen om meer te leren over zijn eigen vorm van autisme. Ga samen op zoek wat voor hem de juiste omstandigheden zijn om zich goed te voelen. Wanneer laadt hij zich op? Wanneer kan hij rustig leren? Wanneer wordt het hem te veel? Ook voor zijn toekomst is het belangrijk dat hij dat door middel van psycho-educatie leert toepassen. De school kan uw zoon dan tegemoetkomen door hem bijvoorbeeld vaker een pauze te gunnen. „Geef hem inzicht in de relatie tussen school en zijn interesses. Stel dat hij programmeur wil worden, dan is wiskunde nu belangrijk. Of misschien wil hij ooit reclame maken voor games, dan is Nederlands handig. Gebruik zijn intrinsieke interesse voor design en games om zich naast school verder te ontwikkelen. Zo bestaat er ‘Minecraft Education’, een didactisch programma van Microsoft dat uw zoon mogelijk interessant vindt.” Jelle Jolles: „Ook al is uw zoon gediagnosticeerd met autisme, hij is ook gewoon tiener. En hij wil net als andere tieners liever gamen en chillen dan huiswerk maken. Bespreek daarom met hem op een niet belerende manier de consequenties van zijn nog naïeve denken. Ook een tiener met een autismediagnose heeft groeipotentie, en het is belangrijk zijn ambitie te blijven prikkelen. Wie weet hoe uw zoon zich nog kan ontwikkelen. „Zeg: ‘Ik snap heel goed dat je meer tijd wilt voor je hobby’s. Hoe ziet je leven er dan over een jaar uit? En over vier jaar, of tien jaar?’ We moeten tieners vanwege hun nog onontwikkelde brein helpen met de verbeelding van dergelijke toekomstscenario’s, inzicht geven waarom er nu op school werk van hen wordt gevraagd. „Alle leerlingen in het voortgezet onderwijs ervaren druk en stress. Daarom is lummeltijd zo belangrijk, en zeker voor kinderen die gevoelig voor prikkels zijn. Vraag uw zoon hoe u en school hem kunnen helpen meer rust te ervaren en help hem met het beter verdelen van tijd. „U kunt zijn hobby’s gebruiken om een bredere belangstelling bij hem te kweken. Vraag hem naar zijn gedachten over ontwikkelingen op het gebied van technologie en design. Daarmee versterkt u het taal- en leervermogen vanuit de eigen belangstelling van het kind.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/29/onze-zoon-met-autisme-wil-niet-naar-school-a4197400</guid>
      <pubDate>Mon, 29 Apr 2024 07:12:32 +00:00</pubDate>
    </item>
    <item>
      <title><![CDATA[Hoe hou je je kind bij drugs weg?]]></title>
      <description><![CDATA[<p>Moeder: „Mijn partner en ik vinden het heel belangrijk dat onze kinderen van acht en tien later geen drugs of tabak gaan gebruiken. Wij hebben al een aantal dingen gedaan waarvan wij vermoeden dat dat helpt, bijvoorbeeld uitleg geven over groepsdruk, vertellen dat drugs en tabak ziek maken, dat ze verslavend zijn. Mijn man heeft nooit gerookt of drugs gebruikt, en ik als tiener sporadisch. In onze familie roken alleen twee halfbroers, voor de rest niet. We vragen ons af of er meer is dat we kunnen doen.” Marielle Balledux: „In omgaan met verdovende middelen is het belangrijk dat ouders zowel warme betrokkenheid tonen als heldere grenzen stellen. Kinderen mogen volgens de wet geen drugs, tabak of alcohol gebruiken tot hun achttiende en daar zijn goede redenen voor. Van softdrugs en alcohol kunnen de hersenen voor het achttiende jaar beschadigd raken, en dat herstelt niet meer. Daarom zou ik uw kinderen, als ze in de puberteit komen, daar geen ruimte in geven. Ook omdat hun brein dan nog te weinig ontwikkeld is om altijd goede keuzes te kunnen maken. „Heldere grenzen stellen over verdovende middelen heeft een veel positievere invloed op kinderen dan ouders weleens denken. Uit onderzoek blijkt dat kinderen het op prijs stellen als ouders hier duidelijk in zijn. Ze zeggen dat ze dat zelf ook zouden zijn als zíj de ouders waren! Kinderen slaan het advies op, en wegen het mee, ook al doen ze alsof ze er geen oren naar hebben. „Daarnaast is het allerbelangrijkste dat ze altijd bij u terechtkunnen. Ook als het een keer fout is gegaan. Pubers gaan nu eenmaal experimenteren. Dit vraagt om een warme, betrokken houding met echte belangstelling voor wat uw kind meemaakt. „U kunt nu al met uw kinderen over verslaving praten, maar doe dat alleen zodra er iets voorbijkomt dat daartoe aanleiding geeft. Zoals een item in het Jeugdjournaal. Ik zou er nog niet speciaal met ze voor om de tafel gaan zitten.” Bas Levering: „Uw pogingen om het gebruik van drugs en tabak bij uw kinderen te ontmoedigen doen ertoe. Prima om er nu al over te beginnen want op deze leeftijd zijn kinderen nog gezeglijk en geïnteresseerd. Maar kennis van de gevaren werkt inderdaad alleen maar als u in uw gedrag het goede voorbeeld geeft. „Het echte werk komt natuurlijk pas later, zodra ze rokende en drugs gebruikende kinderen om zich heen zien, en zij zelf aan het experimenteren slaan. „Ooit was er de belofte van een rijbewijs als een kind voor zijn of haar achttiende niet dronk of rookte. Het sparen voor die prijzige beloning kan nu beginnen. „De Nederlandse overheid loopt niet voorop met beperkende maatregelen. Pas sinds 2004 geldt hier een verbod op roken in de openbare ruimte. Daarvoor werd echt overal gerookt. De tabaksindustrie heeft inmiddels het verslavende vapen bedacht. „Drugs en tabak zijn niet de enige verleidingen die op kinderen afkomen. We hebben ook het online gokken en het achteraf mogen betalen voor aankopen, waardoor veel jongeren in de schulden komen. Praat daarover als uw kinderen in de puberleeftijd komen met de ouders van hun vriendjes en vriendinnetjes. Hoe gaan zij thuis om met verslavingen die op de loer liggen? En haal de vrienden van uw kinderen in huis, zodat u goed kunt meekijken met wat er speelt.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/22/hoe-hou-je-je-kind-bij-drugs-weg-a4196763</guid>
      <pubDate>Mon, 22 Apr 2024 07:12:33 +00:00</pubDate>
    </item>
    <item>
      <title><![CDATA[Hoe kan deze vader contact blijven houden met zijn kinderen?]]></title>
      <description><![CDATA[<p>Opa: „Onze twee kleinkinderen van nu tien en acht jaar oud hebben hun vader al tweeënhalf jaar niet gezien. Ze zijn zonder zijn toestemming door hun moeder naar de andere kant van het land verhuisd. Ook heeft moeder getracht de onttrekking van de kinderen aan zijn gezag door een valse aangifte te rechtvaardigen. Moeder en kinderen zijn onder toezicht van Jeugdzorg geplaatst. De kinderen willen hun papa, oma en opa niet zien door wat ze van hun moeder over ons horen. Daarvoor was er fijn en bijna dagelijks contact. Mijn vrouw stuurt kaartjes via Jeugdzorg maar die blijken door de kinderen boos te worden verknipt. Mijn zoon wil zijn kinderen een brief schrijven met zijn verhaal over wat dit met hem doet. Onze vraag: wat zou hij wel en wat niet moeten schrijven aan zijn kinderen?” Elisabeth de Zeeuw-van der Heide: „Ik ken deze specifieke casus natuurlijk niet, maar zou in het algemeen aanraden om op een niet-dwingende manier regelmatig contact te blijven zoeken. Uit onderzoek blijkt dat kinderen die het contact met een ouder verliezen op langere termijn problemen ontwikkelen op het gebied van identiteit, zelfbeeld en relaties. „Contact zoeken kan door bijvoorbeeld appjes, mailtjes en video’s te sturen naar een neutraal persoon die door kinderen en moeder vertrouwd wordt, of naar hun contact bij Jeugdzorg. Brieven en kaarten kunnen soms ook helpen. Vaak is er bij het kind, naast negatieve gedachten en gevoelens, toch sprake van nieuwsgierigheid naar de ouder op afstand. „Inhoudelijk is het belangrijk dat vader vanuit een ouderrol communiceert met de kinderen. Dat betekent dat hij niet zozeer aandacht vraagt voor zijn eigen pijn, maar vooral belangstelling voor de kinderen toont. Veel kinderen zijn er gevoelig voor of de afwezige ouder zich werkelijk voor hen interesseert, en zich in hen verdiept. Vraag hoe het nu staat met hun hobby’s, haal een leuke herinnering op. „Ook is het essentieel dat vader de boodschap geeft dat hij niet boos is op de kinderen, en ze niks verwijt. Dat hij ziet dat het nu te moeilijk is om contact met hem te zoeken, maar dat hij van ze houdt, dat ze altijd in zijn gedachten zijn.” „Mocht vader fouten hebben gemaakt, dan is het voor de kinderen en de moeder belangrijk dat hij die erkent.” Liesbeth Groenhuijsen: „Mijn advies aan vader is: schrijf voorzichtig, zorgvuldig, eventueel in overleg met een hulpverlener, een brief aan de kinderen. Doe dit zonder de andere ouder in diskrediet te brengen, en zonder de kinderen aan jouw kant te willen krijgen. Hoe harder je gaat trekken, hoe harder het verzet van de kinderen. „Heftig en langdurig conflict leidt tot ontwikkelingsschade bij kinderen. Daarom is er soms geen andere weg dan dat een van beide ouders zich tijdelijk terugtrekt, en juist stilte betracht. Ook daarin kan een brief van essentieel belang zijn: de ouder legt uit hoe en waarom hij of zij dit doet: uit liefde voor het kind, en met de hoop dat het op enig moment weer goed zal komen. Daarmee staat de deur naar herstel vanaf het begin open. „Stuur die brief naar de hulpverlener in kwestie, maar ook naar iemand die toezegt dat de brief als belangrijk levensdocument bewaard zal blijven. Zodat de kinderen, ook al hebben ze geen toestemming van de ouder die hen nu bij zich houdt, zelf ooit deze brief kunnen lezen.” Liesbeth Groenhuijsen is klinisch pedagoog, echtscheidingsdeskundige, en auteur van Rechtspraak-Kromspraak. Beslissen over kinderen na de scheiding. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/15/hoe-kan-deze-vader-contact-blijven-houden-met-zijn-kinderen-a4196115</guid>
      <pubDate>Mon, 15 Apr 2024 07:12:34 +00:00</pubDate>
    </item>
    <item>
      <title><![CDATA[Hoe bereiden we onze driejarige voor op school?]]></title>
      <description><![CDATA[<p>Moeder: „Onze oudste zoon is net drie geworden en wij zijn ons aan het oriënteren op het onderwijs voor als hij vier jaar is. De overgang van twee dagen gastouderopvang en verder thuis naar vijf dagen school lijkt ons best heftig. Hij heeft altijd veel moeite met afscheid nemen van ons. Gedag zeggen bij de gastouder valt hem elke keer zwaar. We vinden het moeilijk hem zo verdrietig te zien, ook al weten we dat hij het daar erg naar z’n zin heeft. Dit zien we ook als hij logeert bij opa en oma. Verder is het een vrolijk ventje, dat de kat uit de boom kijkt in nieuwe situaties. Als hij eenmaal gewend is, zie je een vrij en ondernemend kind. Zelf proberen we hem altijd goed voor te bereiden op nieuwe dingen, wetende dat dit hem kan helpen. Hoe maken we de overgang van thuis naar school gemakkelijker voor hem?” Tischa Neve: „Goed dat u zich vast oriënteert op passend onderwijs voor uw kind. Zo te horen is bijvoorbeeld een al te massale school voor uw kind niet zo geschikt. „Neem in die zoektocht vooral nog niet uw zoon mee, en begin ook niet te vaak over ‘als je straks naar school gaat.’ Een jaar is lang voor zo’n jong kind. Uw zoon kan de tijd nog niet overzien, hij weet niet wanneer hij vier wordt. Nu steeds over school beginnen brengt alleen maar spanning mee. Een kind te vroeg voorbereiden kan extra onrust geven. „Zodra hij naar school gaat, is er alle tijd om rustig te wennen. Een vierjarige valt niet onder de leerplicht. Geef aan bij de leerkracht dat uw kind mogelijk wat meer tijd nodig heeft. „Voor veel kinderen is het prettig om van tevoren samen te bespreken hoe het afscheid nemen zal gaan. Bijvoorbeeld: ‘Zullen we twee knuffels geven en een kus en dan nog twee keer zwaaien?’ Samen zo’n afscheidsritueeltje doornemen geeft kinderen meer grip op de situatie. Ook hebben ze nodig dat de volwassenen zich niet te veel inleven in het ‘moeilijke’ van het achterlaten, maar vooral ontspanning en vertrouwen uitstralen. „Een dergelijke afscheidsroutine kan uw zoon helpen als hij naar de gastouder gaat en straks ook als de basisschoolleeftijd aanbreekt.” Kimberley Roerdink: „Dit is inderdaad het moment om te gaan onderzoeken welke school passend is. Ga kijken als er kinderen in de klas zitten en er les wordt gegeven. Zo ervaren jullie de sfeer. Jullie moeten je als ouders goed voelen over de plek waar jullie je kind straks achterlaten. „Betrek uw zoon daar pas in als het zover is. Begin met één, twee of drie wen-ochtenden per week. Als het nodig is, kunt u de leerkracht vragen om er wat langer bij te blijven, dat kan fijn zijn voor een kat-uit-de-boomkijker. Maak ook zelf goed kennis met de leerkacht, zodat uw kind voelt: papa en mama kennen deze mevrouw of meneer en hebben vertrouwen in hem of haar. „Er wordt vaak gezegd dat kinderen vóór hun vierde flink buitenshuis moeten oefenen om goed op school te kunnen instromen. Ik denk dat een goede voorbereiding op onafhankelijkheid ligt in een rustig samenzijn met ouders en niet in een geforceerde gooi de wereld in. „Geniet van de tijd met uw kind thuis. Heb vertrouwen dat hij straks op school zijn plek zal vinden en laat hem zoveel mogelijk zijn eigen tempo volgen.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/08/hoe-bereiden-we-onze-driejarige-voor-op-school-a4195420</guid>
      <pubDate>Mon, 8 Apr 2024 07:12:34 +00:00</pubDate>
    </item>
    <item>
      <title><![CDATA[Mijn dochtertje is niet zindelijk meer]]></title>
      <description><![CDATA[<p>Moeder: „Onze dochter van 2 jaar en 9 maanden was vroeg zindelijk. We zijn vijf maanden geleden in één keer geswitcht van luier naar onderbroek en na vijf dagen had ze het onder de knie. Ze had weleens een ongelukje, maar meestal ging het goed. Bij de gastouder is ze nooit zindelijk geweest, daar draagt ze een optrekbroekje, net als op de peuterspeelzaal. Nu lijkt het gedaan met de zindelijkheid. Als we haar op vaste momenten op de wc zetten, plast en poept ze wel regelmatig, maar ze geeft het uit zichzelf niet meer aan. Thuis draagt ze nu wasbare optrekbroekjes, daardoor gaf ze het eerder nog aan als ze ging plassen en plaste ze op de wc, maar ook dat doet ze niet meer. Sterker: als ik zie dat ze moet en het aan haar vraag, reageert ze ontkennend, en zegt ze dat ze niet naar de wc wil. Ze heeft een tijdje pijn gehad bij het plassen, dat is nu over. Mijn man wil terug naar luiers, want dit werkt niet. En haar tegen haar zin op de wc zetten is ook niet fijn.” Rozemarijn van Pagée: „Het is normaal dat kinderen op deze leeftijd een terugval in zindelijkheid hebben. Mogelijk heeft de pijn bij het plassen de leercurve verstoord. Probeer in kleine stapjes, op een ongedwongen manier, de routine weer op te bouwen. Maak er een ontspannen en gezellig momentje van, met een liedje, een boekje en veel complimenten voor het proberen.” „Laat uw dochter op de peuterspeelzaal en bij de gastouder in vaste plasrondes meegaan. Peuters leren in deze fase door andere kinderen te imiteren. Als uw dochter groepsgenootjes ziet plassen kan dat stimulerend werken. „De zindelijkheidsfase in het leven van een kind vraagt veel rust en geduld. Mochten jullie daar thuis de tijd voor hebben, blijf dan met het onderbroekje oefenen. Dat maakt dat uw dochter de aandrang beter kan voelen, en voorkomt luieruitslag. Zo niet, wacht daar dan mee tot bijvoorbeeld een vakantie.” Annemarie Wilkens-Kruiter: „Een kind is zindelijk als het zelf aangeeft wanneer het moet plassen of poepen en dit dan ook op de wc of het potje kan doen. Uw dochter was supergoed aan het oefenen, thuis ging het gemakkelijker dan op de peuterspeelzaal en bij de gastouder. „In die zindelijkheidstraining is nu een knikje gekomen, waarschijnlijk omdat ze bij het plassen pijn heeft gehad. Pijn wil je niet voelen, en als je dan pijn met plassen associeert, wil je daar bij weg. „Misschien waren jullie als ouders zo gemotiveerd om de draad weer op te pakken, dat er onbewust wat spanning op de zindelijkheid is ontstaan. Die druk geeft stress in het lijfje en dus ook in de bekkenbodemspier, die cruciaal is bij zindelijk worden. „Het is goed om weer ontspanning in de training te brengen. Die zorgt voor een betere regulatie in het blaas- en darmgebied, waardoor kinderen hun aandrang beter leren voelen. „Doe uw dochter de luier weer om. Als u haar in de luier ziet plassen, geef daar dan positieve woorden aan, vergroot de opluchting uit: ‘Lekker, de plas is uit je buik!’ „Als u en uw partner vertrouwen voelen en de tijd hebben om verder met haar te oefenen op de wc, kunt u de onderbroek weer introduceren. Het helpt om een brilverkleiner en een voetenbankje te gebruiken, om uw dochter ontspannen te laten plassen.” Rozemarijn van Pagée is orthopedagoog-generalist en infant mental health-specialist. Annemarie Wilkens-Kruiter is kinderurotherapeut, en auteur bij zomaarzindelijk.nl Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/01/mijn-dochtertje-is-niet-zindelijk-meer-a4194650</guid>
      <pubDate>Mon, 1 Apr 2024 07:12:35 +00:00</pubDate>
    </item>
    <item>
      <title><![CDATA[Hoe verberg ik mijn bitterheid?]]></title>
      <description><![CDATA[<p>Moeder: „Ik heb lang in de buitenlandse-noodhulpsector gewerkt. Dit klinkt als heel belonend werk, maar ik heb ook veel nare dingen meegemaakt. Hierdoor heb ik veel last gehad van PTSS en kan ik erg verbitterd zijn. Ik heb hiervoor behandeling gehad en kan het inmiddels allemaal wat beter plaatsen. Met wat er nu aan de hand is in Gaza, komt er heel veel terug. Ik vind het moeilijk die bitterheid en dat pessimisme over wat mensen elkaar aandoen niet bewust of onbewust aan mijn kinderen door te geven. Ze zijn nog geen 1 en 3 jaar, maar toch sijpelt het soms door in wat ik denk of zeg. Als we tijdens het slaapritueel voor het raam staan, en samen zeggen: ‘Dag lieve mensen’, denk ik: mensen zijn niet zo lief. Als in hun bijzijn mijn vroegere werk ter sprake komt, vind ik het moeilijk niet zwartgallig te zijn. Ook vraag ik me af hoe ik in de toekomst op een constructieve manier met ze over de gebeurtenissen in de wereld kan praten.” Ruth Van der Hallen: „Wat mooi dat u opmerkt wat uw worstelingen zijn, en dat u uw kinderen daarmee niet wilt belasten. Ik raad u aan voldoende tijd en ruimte voor zelfzorg te nemen. U zou opnieuw professionele ondersteuning kunnen zoeken. Dat kan ook in de vorm zijn van een lotgenotengroep met mensen die in de noodhulp gewerkt hebben. „Uw kinderen zijn nog jong, maar u kunt ze geleidelijk aan op een leeftijdsadequate manier een eerlijke kijk op de wereld geven. Dit kan bijvoorbeeld door middel van voorleesboeken die dergelijke thema’s belichten. Geschikte titels zijn onder meer Het kleurenmonster van Anna Llenas, Wat is goed, wat is kwaad van Oscar Brenifier, en Het onwijs grote filosofie doeboek over liefde, vriendschap en haat van Sabine Wassenberg. „Ook kunt u op termijn met uw kinderen overwegen om een kindsponsoring te starten zoals via Plan International, waardoor u hun blik op de wereld verruimt en samen iets positiefs bijdraagt. Op deze manieren kunt u uw kinderen bewust maken dat het niet overal ter wereld goed loopt, zonder dat de negatieve toon de overhand krijgt.” Renée Uittenbogaard: „U bent niet zomaar in de buitenlandse noodhulp gaan werken. U had een missie en u bent teleurgesteld geraakt door wat u gezien heeft, en mogelijk uw eigen nietigheid daarin. Dat mensen, organisaties, regeringen en overheden niet goed voor anderen zorgen, dat het vaak gaat om macht, politiek en geld. „Wat u beschrijft staat onder psychologen bekend als ‘moral injury’: psychische klachten die mensen kunnen ontwikkelen wanneer zij gebeurtenissen hebben meegemaakt waarbij hun morele verwachtingen en overtuigingen zijn beschadigd. En welke nieuwskijker ervaart dat momenteel niet in zekere mate? „Ik denk dat u baat zult hebben als u daar verder bij begeleid zou worden. Het kan onderdeel zijn van uw eerdere PTSS-klachten. Door verdere behandeling kan er weer een ander perspectief ontstaan. U bent nu zo teleurgesteld dat u de nuance niet meer ziet. Er zijn ook goede mensen met goede intenties. En er gebeuren echt ook goede en mooie dingen, ook al zijn het soms druppels op een gloeiende plaat. „Waar het om gaat is om weer ambivalentie te kunnen verdragen. Dat er tegelijkertijd verschrikkelijke dingen gebeuren én mooie. Als u dat weer kunt zien, kunt u voor het raam staan met uw kinderen en de lieve mensen groeten zonder u hypocriet te voelen, omdat u weer weet dat ook die echt bestaan.” Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/03/25/hoe-verberg-ik-mijn-bitterheid-a4194143</guid>
      <pubDate>Mon, 25 Mar 2024 07:12:36 +00:00</pubDate>
    </item>
    <item>
      <title><![CDATA[Onze dochter treuzelt zo]]></title>
      <description><![CDATA[<p>Moeder: „Hoe kan ik als ongeduldige moeder die altijd en overal op tijd of te vroeg wil komen, omgaan met een treuzelende dochter die alles perfect wil doen? Wij laten onze dochters van 5 en 7 veel zelfstandig doen, zoals ’s ochtends hun tas pakken voor school en hun brood smeren. De oudste is heel zorgvuldig en dat kost ontzettend veel tijd. De kaas moet heel netjes op haar boterham liggen, de boter moet heel netjes langs de rand worden gestreken en ze snijdt de appel in acht perfecte partjes. Het opruimen ’s avonds doet ze al even zorgvuldig. De jongste smijt het speelgoed in de bak, maar die van 7 doet de Kapla plankje voor plankje in de doos. Het is een mooie eigenschap, maar het duurt allemaal zo lang! Straks komen we te laat op school. Ik probeer me echt in te houden om niet voortdurend te zeggen: schiet ’s op! We gaan nooit eens gezellig de deur uit.” Kimberley Roerdink: „Ga op een rustig moment met uw dochter in gesprek. Zeg dat de ochtenden nu niet altijd zo fijn verlopen. U wilt graag op tijd komen, en uw dochter wil graag alles heel netjes doen, waarvoor u haar ook graag de ruimte wilt geven. Vraag aan haar: ‘Wat zouden we kunnen doen om een manier te vinden die voor ons allebei werkt?’ Jonge kinderen kunnen daarover al heel goed meepraten. „Neem het voortouw in oplossingen zoeken: wat moet er allemaal gebeuren in de ochtend en kunnen jullie daar een schemaatje van maken? Zou een deel van die taken de avond ervoor kunnen, zoals de broodtrommel vast klaarmaken? Probeer dat een tijdje uit, en kom er na een paar weken nog eens op terug, om samen te evalueren. „Vraag uw dochter liever niet om haar taken sneller te doen, want dan drukt u iets negatiefs op het zelfstandig opereren. We vragen al zoveel van kinderen wat betreft het meegaan in het tempo en ritme van volwassenen. Bovendien kan het geen kwaad als uw dochter een keer te laat komt, want zo leert ze wat dat is en hoe dat voelt. „Als u de tijd heeft, néém die dan ook, en verwonder u over het precieze van uw kind. Haar nauwgezette manier van doen is een heel mooie uitnodiging aan u om te vertragen.” Tamara Luijer: „Ik zou u aanraden eerst te onderzoeken wat perfectionisme voor uzelf betekent. We weten dat de omgeving van grote invloed is op het gedrag van kinderen. Dat wat voor ons als ouders belangrijk is, geven we vaak onbewust en indirect door. Ik lees in uw vraag dat u zelf de dingen ook graag heel goed doet en de lat voor uzelf hoog legt, door bijvoorbeeld nooit te laat te willen komen en uw kinderen al jong zelfstandig te maken. „Voor uw oudste bent u daarin mogelijk een rolmodel, ook zij wil alles heel goed doen. U prijst enerzijds haar zorgvuldigheid, maar de tijd die ze daarvoor uittrekt, irriteert u ook. Dat lijkt me voor haar best verwarrend. „Probeer uw dochter in uw handelingen en opmerkingen het voorbeeld te geven dat niet alles perfect hoeft te gaan, dat het ook een keer fout mag gaan. Probeer haar rigiditeit een beetje los te schudden. Bijvoorbeeld door een wedstrijdje te doen wie het snelst kan opruimen. Of door uw dochter te vragen om eerst een heel mooi poppetje te tekenen en dan een wedstrijdje te doen wie het lelijkste kan maken. Vraag haar welke manier ze het leukst vond. Zo haalt u haar spelenderwijs uit haar comfortzone.”</p>]]></description>
      <guid>https://nrc.nl/nieuws/2024/03/18/onze-dochter-treuzelt-zo-a4193410</guid>
      <pubDate>Mon, 18 Mar 2024 07:12:36 +00:00</pubDate>
    </item>
    <item>
      <title><![CDATA[Onze zoon praat negatief over anderen]]></title>
      <description><![CDATA[<p>Moeder: „Wat doe ik als mijn kind (8) elke dag negatief praat over andere kinderen, maar nooit zijn eigen aandeel ziet? Volgens hem doen of zeggen anderen, vooral vriendjes en vriendinnetjes, voortdurend onlogische, rare of irritante dingen. Hij haalt vaak de ander naar beneden door diens negatieve eigenschappen te benadrukken. Of hij vertelt dingen die hem irriteren. Bijvoorbeeld: ‘Ik wil nóg verder van M. af zitten. Nu kijk ik hem recht aan. Hij is altijd zo druk in de klas, dat is echt vervelend. Ik wil niet bij hem in de klas zitten eigenlijk.’ Of na de voetbalwedstrijd vertellen welke fouten de ander heeft gemaakt en van zichzelf vertellen wat er allemaal goed is gegaan. Wat we al doen: zelf proberen niet negatief te praten over anderen, elke dag met hem opschrijven waar hij dankbaar voor is om een andere energie te creëren. Reflecteren op onze eigen gedrag en dat van hem wanneer nodig. Gesprekjes over dat iedereen anders is en weleens iets doet wat niet zo leuk is voor een ander.” Anouk van Dijk: „Kinderen die negatief praten over anderen doen dat meestal niet zomaar. Misschien wordt uw zoon weleens buitengesloten? Of hij heeft hij een andere nare ervaring gehad waardoor hij wantrouwend is geworden tegenover anderen? Of misschien begrijpt hij het sociale verkeer nog niet helemaal, dat zie je bijvoorbeeld soms bij vroege leerlingen. „In zulke gevallen is het negatieve praten een afspiegeling van zijn ervaring. Het mooie is: hij vindt bij u de veiligheid om dit te uiten. Het is dan zinvoller om de achterliggende oorzaak te zoeken, in plaats van het negatieve praten te bestrijden. „Ga op onderzoek uit. Sinds wanneer vertoont hij dit gedrag? Is er een verandering opgetreden op school of op de sportclub? Wat ziet de leerkracht? „Uw huidige aanpak kan hierop aansluiten. Direct ingaan tegen zijn interpretaties werkt minder goed, omdat uw zoon het nu eenmaal zo ervaart. Probeer met hem te praten: waarom denkt hij zo over die kinderen? Kan hij het ook anders zien? Soms wordt zo’n gesprekje minder beladen met behulp van een boekje over omgaan met vriendjes en vriendinnetjes.” Stijn Sieckelinck: „Misschien heeft uw zoon het momenteel nodig om zich tegen vriendjes en vriendinnetjes af te zetten om tot een scherpere eigen identiteit te komen. Mogelijk wil hij zijn individualiteit manifesteren en gebruikt hij de ander als contrapunt voor zijn ontwikkeling. Het is natuurlijk niet leuk om een kind alleen maar negativiteit te horen spuien. Maar daarmee is niet gezegd dat hij buitenshuis helemaal geen leuke ervaringen heeft. Misschien is hij nog op zoek naar gepaste taal om zijn beleving uit te drukken. „Kinderen komen tot gedragsverandering als ze alternatief voorbeeldgedrag aangereikt krijgen. De manier waarop u dit doet, laat grote betrokkenheid zien, maar ook bezorgdheid. Die bezorgdheid kan omslaan in het niet accepteren van een moeilijker aspect in uw zoons ontwikkeling en een wens om het daaruit voortvloeiende gedrag te willen repareren. Die houding staat wellicht niet los van hoe uw kind naar zijn eigen omgeving kijkt, namelijk dat alles beter kan. „Soms is het raadzaam om te kiezen voor de strategie van verwondering. Zolang uw zoon andere kinderen geen pijn doet, kunt u zijn gedragingen met nieuwsgierigheid gadeslaan, in het vertrouwen dat het een voorbijgaande fase is. Spiegel zijn gedrag met een lichte toets, stel vooral vragen, toon verbazing maar gebruik ook humor wanneer de eigen lof bezongen wordt.”</p>]]></description>
      <guid>https://nrc.nl/nieuws/2024/03/11/onze-zoon-praat-negatief-over-anderen-a4192689</guid>
      <pubDate>Mon, 11 Mar 2024 07:12:37 +00:00</pubDate>
    </item>
  </channel>
</rss>
