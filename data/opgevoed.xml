<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Mijn neefje van tweeënhalf wil niet delen. Is dat normaal?]]></title>
      <description><![CDATA[<p>Tante: „Mijn neefje is tweeënhalf jaar oud en heeft pas een zusje gekregen (wat lastig voor hem is). Hij groeit op in een welvarende omgeving, met ouders die weinig begrenzen. Hij krijgt iedere keer dat hij bij zijn opa en oma is nieuw speelgoed, soms ook van mij. Hij kan en wil zijn speelgoed niet delen. Hij wordt boos, rent weg met zijn speelgoedauto’s als je iets aanraakt en begint na een paar keer te duwen of te slaan.” „Een paar maanden terug kon ik af en toe nog wel een knuffel krijgen. Inmiddels is dat er niet meer bij vanwege het bezitterige gedrag over zijn speelgoed. Misschien vind ik dat nog wel het vervelendste. Hij bijt en slaat kinderen op de opvang als ze ergens aankomen waar hij mee speelt. Is dit gedrag normaal voor de leeftijd? Is hij slachtoffer van de welvaart? Of kijk ik te streng?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Amaranta de Haan: „Dit gedrag heeft niet met welvaart te maken, het zijn dé kenmerken van deze leeftijdsfase. Uw neefje heeft nog niet de vaardigheden met al deze overweldigende gevoelens om te gaan en heeft er ook nog geen taal voor. De geboorte van zijn zusje kan zijn reacties wat heftiger maken.” „Het is belangrijk dat jullie daar als betrokken volwassenen goed op reageren. Heldere regels zijn voor kinderen belangrijk, dan weten ze waar ze aan toe zijn. Niet uitgebreid uitleggen waarom het agressieve gedrag niet gewenst is, maar meteen kort en to the point zeggen: ‘Ik weet dat je boos bent, maar dit vind ik niet leuk. Je mag een ander kind (of mij) geen pijn doen.’ Door grenzen te stellen help je kinderen met hun emoties om te gaan. Je brengt er structuur door aan.’” „Te veel speelgoed geeft onrust. Kinderen leren minder goed spelen als ze steeds wisselen. Een tijdje met hetzelfde bezig zijn, bereidt ze ook voor op het schoolse leren. Dus rouleer het speelgoed, dan voelt het ook weer nieuw. Vraag aan uw neefje: ‘Wat zullen we als eerste kiezen om mee te spelen?’” „Geef hem liever een uitstapje dan speelgoed, bijvoorbeeld samen naar de kinderboerderij. Daarmee geeft u hem meteen de een-op-een aandacht die hij mogelijk mist na de geboorte van zijn zusje.” Jacqueline Schenk: „Niet willen delen hoort bij deze ontwikkelingsfase, waarin het kind gaat beseffen dat het iets bezit. Een dreigend verlies ervan kan leiden tot agressief gedrag als slaan en duwen.” „Studies laten zien dat dergelijk gedrag kan toenemen in de eerste maanden na de geboorte van een tweede kind. De komst van zijn zusje bedreigt de exclusieve band met zijn ouders. Ouders geven vaak wat minder gezamenlijke aandacht, spelen wat minder met hem, misschien zijn ze ook iets strenger. Dat kan bij uw neefje tot jaloersheid leiden.” „Waarschijnlijk is het allemaal tijdelijk. Het is belangrijk dat de eigen ouders, de grootouders en u elkaar ondersteunen hoe met het gedrag van uw neefje om te gaan. We noemen dat ‘supportive co-parenting’. Dat betekent geen kritiek hebben op elkaar als mede-opvoeders, samenwerken in de opvoeding, warmte bieden. Dat geeft hem veiligheid.” „Beperkt het aantal speeltjes. Een overvloed aan speelgoed is niet aan te raden voor een kind op deze leeftijd. Het voelt overweldigend en versterkt de dreiging van dat bezitsverlies. Daardoor wordt er snel ‘gehopt’ van het ene naar het andere en minder lang en fantasierijk met elk stuk speelgoed gespeeld.” Orthopedagoog Amaranta de Haan is als bijzonder hoogleraar Versterking van de pedagogische basis verbonden aan het Nederlands Jeugdinstituut en de Rijksuniversiteit Groningen. Jacqueline Schenk is als ontwikkelingspsycholoog verbonden aan de Erasmus Universiteit. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/29/mijn-neefje-van-tweeenhalf-wil-niet-delen-is-dat-normaal-a4916210</guid>
      <pubDate>Mon, 29 Dec 2025 07:17:23 +0000</pubDate>
    </item>
    <item>
      <title><![CDATA[Mijn dochter noemt iedereen ‘hij’]]></title>
      <description><![CDATA[<p>Moeder: „Mijn dochter (3) noemt iedereen ‘hij’ en ziet het verschil niet tussen jongens en meisjes, mannen en vrouwen. Laat staan alles wat daar tussenin valt. En als ik het haar wil leren kom ik zelf niet verder dan lange of korte haren, piemel of vagina. Maar dat is natuurlijk heel achterhaald. Hoe leer ik haar wie mensen zijn, zonder haar brein meteen te laten wennen aan aannames op basis van uiterlijk, of klein te denken in piemel dus man, vagina dus vrouw?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Joyce Endendijk: „De meeste kinderen kunnen vanaf ongeveer twee jaar oud onderscheid maken tussen een ‘hij’ en een ‘zij’. Als kinderen in een omgeving opgroeien waar daar weinig nadruk op wordt gelegd, maken ze dat onderscheid wat later.” „In de Nederlands taal is een ‘mannelijke vooringenomenheid’ zichtbaar waarbij de woorden ‘hij’ en ‘zijn’ vaak gebruikt worden als we verwijzen naar iets of iemand van wie het geslacht niet direct duidelijk is. ‘Male bias’ noemen we dat: de vaak onbewuste voorkeur om mannen als standaard te zien.” „Als een personage in een kinderboek voorkomt waarvan niet helder is of het een man of een vrouw is, bijvoorbeeld een beer, wordt er eerder ‘hij’ dan ‘zij’ gebruikt. Klinken de termen ‘arts’ of ‘architect’, wordt er snel gezegd ‘hij’. Die voorkeur draagt bij aan het in stand houden van genderongelijkheid. Onderzoek toont dat kinderen hieruit opmaken dat bepaalde activiteiten of rollen niet voor hen zijn weggelegd.” „Uw dochter laat in haar taal een vroege vorm van deze male bias zien. Om die te verminderen kunt u proberen zo neutraal mogelijk te zijn in uw taalgebruik. Bijvoorbeeld door genderneutrale woorden te gebruiken als ‘de beer die’. Of te zeggen ‘iemand’ in plaats van ‘man’ of ‘vrouw’, ‘die persoon’, ‘dat kindje’.” „Ook kunt u als ze wat ouder is uitleggen dat er een verschil is tussen het biologische geslacht, onderdeel daarvan is wat er tussen de benen zit, en genderidentiteit, dat wil zeggen: hoe mensen zichzelf ervaren. U kunt hiervoor gebruikmaken van de website de ‘Genderbread Person’.” Stefan Ramaekers: „‘Hoe leer ik mijn dochter wie mensen zijn?’ Wat een fantastische en grote vraag. Het is niet zo dat als u maar het juiste zegt, uw dochter het juiste over mensen zal leren. Ze maakt deel uit van de wereld. Opa’s en oma’s, school, sociale media zullen allemaal invloed uitoefenen op hoe zij mensen leert zien. U hoeft het gelukkig niet te vernauwen tot de een-op-een-relatie die u met haar heeft.” „We weten niet wat uw dochter bedoelt met ‘hij’. Ze moet zich de nuances van de taal nog eigen maken. Kinderen op die leeftijd noemen soms elke viervoeter nog een poes of een hond.” „U bent gevoelig voor het hedendaagse genderdebat en vindt het belangrijk niet in strakke heteronormatieve denkbeelden te blijven hangen. Maar als u niet goed weet wat te zeggen, hoeft dit niet het moment te zijn om dat allemaal uit te leggen, dat kan ook later nog.” „Als ouder kunt u alleen maar voorleven waar u zelf voor staat. Wie er poetst, kookt, hoe mensen zich kleden, dat kunt u allemaal genderneutraal voordoen. U kunt zoeken naar woorden die passen bij wat u hier over wilt zeggen, want u komt nog woorden tekort.” „Maar de greep die dit op de vorming van uw dochter heeft zal beperkt blijken, gezien de grotere context waarin zij vertoeft. We nodigen kinderen uit onze blik op het leven te delen, maar ze zal daarin zelf wegen wat voor haar van waarde is.” Joyce Endendijk doet als universitair hoofddocent aan de Universiteit Utrecht onderzoek naar genderontwikkeling van kinderen. Stefan Ramaekers is hoogleraar wijsgerige pedagogiek aan de Katholieke Universiteit Leuven. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/22/mijn-dochter-noemt-iedereen-hij-a4915844</guid>
      <pubDate>Mon, 22 Dec 2025 07:17:24 +0000</pubDate>
    </item>
    <item>
      <title><![CDATA[Had onze zoon toch een extra jaar moeten kleuteren?]]></title>
      <description><![CDATA[<p>Moeder: „Onze oudste zoon werd eind september 6 jaar. Wij twijfelden enorm of hij naar groep 3 moest. Hij leert graag nieuwe dingen en onthoudt ze goed. Cognitief zit hij goed op niveau, zoals de school ons vertelde. Maar wij vonden hem ook nog heel speels, enthousiast als een kleuter, en beweeglijk. Alle ‘voorwaarden om geconcentreerd te kunnen leren’ zagen wij minder. En we gunden hem ook om vanuit zelfvertrouwen en kracht naar groep 3 te gaan.” „School vond cognitieve uitdaging belangrijker en had zorgen over eventuele verveling bij nog een jaar kleuteren. Nu vertellen de juffen van groep 3 dat concentratie en luisteren moeilijk voor hem zijn. Zoon zelf vindt het leren leuk en moeilijk tegelijk, en de juf vooral streng en saai. Hij mist zijn vrijheid. Volgens school zit hij nog altijd op de goede plek. Wij blijven ons toch afvragen: hadden we niet moeten strijden voor dat extra jaar kleuteren?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Mariette Dietz: „We willen als ouders de beste keuzes maken voor ons kind, maar het hoeft niet allemaal perfect: welk pad je kind ook beloopt, het leert er weer van. Een kind met een leergierig brein in de kleuterklas houden, had ook nadelen met zich meegebracht.” „De overgang naar groep 3 is groot voor veel kinderen. Ze zijn vaak nog zo beweeglijk en moeten leren concentreren in de praktijk.” „Toon begrip voor de klachten van uw zoon: ‘Ja ik snap het wel. Het is ook zo anders dan vorig jaar. Het ene jaar heb je een lievere juf en het andere jaar een strengere, het hoort allemaal bij opgroeien.’” „Misschien helpt het als de juffen hem meer het gevoel geven dat hij gezien wordt? Een extra knipoog of een aai over zijn bol kunnen mogelijk al helpen hem er meer bij te halen.” „Mocht uw zoon in essentie dat gevoel van vrijheid missen, geef hem dan de ruimte in de middagen of weekenden.” „Kijk ook of zijn onrust niet veroorzaakt wordt omdat hij cognitief juist te weinig uitdaging krijgt. Dat kan ook een oorzaak zijn van een lagere concentratie.” Cordula Rooijendijk: „U heeft de juiste keuze gemaakt. Onderzoek laat zien dat het eigenlijk altijd een goed idee is om een kind door te laten stromen en niet ‘te laten zitten’. Zowel vanuit cognitief oogpunt als om sociaal-emotionele redenen. De enige goede reden om dat niet te doen, zo blijkt uit datzelfde onderzoek, is als het kind bijvoorbeeld lang ziek is geweest en daardoor onderwijstijd heeft gemist.” „Voldoende uitdaging is voor een cognitief sterk kind essentieel. En een kind moet vanaf de kleuterklas momenten hebben waarop het tegen dingen aanloopt en frustratie ervaart. Dat is belangrijk voor de verdere ontwikkeling, schoolcarrière en loopbaan.” „Geconcentreerd kunnen leren, en alle andere vaardigheden die een kind nodig heeft om taken te volbrengen, is iets wat kinderen nog moeten leren op de basisschool, tot en met groep 8. Dat moeten leerlingen onderwezen krijgen van leraren, net als bijvoorbeeld rekenen. Dat leer je doorgaans ook niet vanzelf.” „Bespreek uw zorgen met de leerkrachten en vraag hoe jullie dit samen met school kunnen oppakken. U kunt die concentratie ook thuis oefenen met spelletjes en puzzeltjes. En dan buiten schooltijd die vrijheid opzoeken: lekker buiten ravotten, speelafspraakjes met oud-kleuterklasgenootjes.” „Het is altijd moeilijk om achteraf een beslissing te wegen. U weet niet hoe het geweest was als hij nog in een kleuterklas zou zitten en zich stierlijk verveeld zou hebben. Dan zou luisteren waarschijnlijk ook een aandachtspunt zijn geweest.” Mariette Dietz helpt als kindercoach bij leerproblemen. Cordula Rooijendijk is basisschoolonderwijzer en bestuurder van 20 scholen in de Gooi- en Vechtstreek en Amsterdam. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/15/had-onze-zoon-toch-een-extra-jaar-moeten-kleuteren-a4915206</guid>
      <pubDate>Mon, 15 Dec 2025 07:17:24 +0000</pubDate>
    </item>
    <item>
      <title><![CDATA[Wat moeten we met de schaamte van onze zesjarige?]]></title>
      <description><![CDATA[<p>Moeder: „Onze dochter van zes schaamt zich geregeld. Ze heeft veel fantasie en kan lang spelen met Playmobil of Duplo-bouwsels die ze maakt. Maar als er kinderen komen spelen, wil ze dat speelgoed naar zolder hebben, want ze denkt dat het kinderachtig is. Ze stuurt ons ook snel de klas uit als we haar naar school brengen. Zeker als we bijvoorbeeld wat aanwezig zijn en kletsen met andere kinderen. Ook dan voelt het alsof ze zich een beetje geneert.” „Onze dochter is van nature introvert, geen kind dat honderduit praat tegen de juf bijvoorbeeld. Maar we hebben wel het idee dat ze goed in haar vel zit en dat ze het naar haar zin heeft op school. Moeten we iets met deze schaamte? En zo ja: hoe ga je daar als ouder dan mee om? Of is het niks bijzonders?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Kimberley Roerdink: „Rond deze leeftijd beginnen kinderen zich bewuster te worden van zichzelf en wat anderen van hen vinden. Misschien heeft uw dochter een ouder kind wel horen zeggen: ‘Duplo is echt kinderachtig’. Ze is zich bewust dat er een discrepantie zit tussen wat ze zelf leuk vindt, en de realiteit van anderen.” „Vraag haar ernaar: ‘Ik merk dat je je speelgoed wegzet als andere kinderen komen, wat denk je dat ze ervan vinden?’ Of: ‘Waarom denk je dat het kinderachtig is?’ Zo krijgt u meer zicht op haar gedachten.” „U kunt haar ook uitdagen: ‘Weet je dat zeker? Wat maakt dat je dat denkt?’ En: ‘Zijn er kinderen die met duplo spelen nog wel leuk vinden, denk je?’” „Respecteer haar beslissingen. Ze mag zelf kiezen wat ze voor zichzelf wil houden, en wat ze samen wil doen.” „Zou schaamte de reden zijn dat ze u de klas uit wil hebben? Misschien wil ze school voor zichzelf houden: ‘Dit is mijn klas, dit is mijn juf, jullie kunnen wel gaan.’ Vraag ook op een geschikt moment: ‘Vind je het niet fijn als we in je klas blijven?’” „Je schamen is heel gewoon. U kunt haar gevoelens normaliseren door iets te noemen waar u zich zelf vroeger voor schaamde. Zo staat ze minder alleen in de emotie.” Marga Akkerman: „Veel opvoeders proberen uit zorg heel precies te definiëren wat ze bij hun kinderen zien, en gebruiken daar etiketten voor die ze aangereikt krijgen, zoals introvert. Het zou opvoeden zoveel persoonlijker maken als die labels worden weggelaten, en van de eigenheid van kinderen wordt genoten. „Zou uw dochter weten wat het woord ‘kinderachtig’ betekent? Het vraagt een beoordelingsvermogen dat bij een ouder kind hoort. Om te begrijpen wat zij bedoelt, zou ik ernaar vragen. Bijvoorbeeld: ‘Wil je je spulletjes veilig stellen zodat ze niet kapot gemaakt worden?’ ‘Gaat juf pas starten als alle ouders de deur uit zijn, en wil je graag beginnen?’ Je schamen voor je ouders doe je pas in de puberteit.” „Laat uw dochter in deze situaties haar gang gaan. Zo regelt zij graag haar zaken. Een kind wil gerespecteerd worden voor wat het voelt, ook als je het daar als ouder niet mee eens bent.” „Zou het kunnen dat u zich zelf soms geneert voor het gedrag van uw dochter? Dan kan het zijn dat zij dat aanvoelt en zich uw schaamte eigen maakt.” „Als u uw dochter niet begrijpt, vraag haar zelf hoe zij het ziet, dan voedt u op vanuit het contact met haar. Zo gaat u elkaar steeds beter begrijpen, en dat geeft je als opvoeder meer zekerheid.” Gezinstherapeut Kimberley Roerdink begeleidt ouders in de opvoeding. Marga Akkerman is niet-praktiserend klinisch jeugd- en kinderpsycholoog. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/08/wat-moeten-we-met-de-schaamte-van-onze-zesjarige-a4914496</guid>
      <pubDate>Mon, 8 Dec 2025 07:17:24 +0000</pubDate>
    </item>
    <item>
      <title><![CDATA[Mijn dochters gaan elkaar te lijf. Hoe ga ik daarmee om?]]></title>
      <description><![CDATA[<p>Moeder: „Wij hebben twee dochters van twee en vier jaar oud, beiden temperamentvol. Ze kunnen erg leuk spelen, maar maken ook fysiek veel ruzie. De jongste trekt de oudste aan haar haar als ze haar speelgoed wil bijvoorbeeld. Maar de oudste slaat, knijpt, duwt ook regelmatig de jongste.” „Dit gebeurt op momenten dat de frustratie hoog oploopt bij haar. Zelfs als ik erbij zit en al aan het interveniëren ben. Uiteraard speelt impulscontrole hierin een rol, maar je zou denken dat dit bij de vierjarige anders zou moeten kunnen. Op school, bij vriendjes bijvoorbeeld, kan ze deze impulsen gelukkig wel controleren. Ik ben zoekende in hoe hiermee om te gaan.” Sheila van Berkel: „Het is natuurlijk naar om te zien dat de kinderen elkaar pijn doen, maar het is primair, natuurlijk gedrag. Hoewel het ene kind fysieker is dan het andere, is dergelijk geruzie op deze leeftijd gebruikelijk, zeker tussen broers en zussen.” „Kinderen beleven tussen hun tweede en derde jaar een piek in hun lichamelijke agressie. Ze ontwikkelen dan een eigen wil en kunnen zich nog niet verplaatsen in hoe harentrekken voor een ander voelt. Uw vierjarige heeft op deze leeftijd ook nog maar beperkte vaardigheden om zo’n aanvaring op te lossen. Ze heeft daar nog hulp bij nodig.” „Haal ze uit elkaar. Geef uw vierjarige eventueel iets om haar energie te ontladen: ‘Sla maar even op een kussen.’ Bevorder het inlevingsvermogen door te zeggen: ‘Kijk, je brengt je zus aan het huilen.’ Doe dat bij allebei, ook al snapt de tweejarige het nog niet. De oudste ziet dan dat ook de jongste toegesproken wordt.” „Kijk of er op de prikkelbare momenten, zoals aan het eind van de middag, iets te schuiven valt zodat ze niet in elkaars vaarwater zitten.” „Vanaf een jaar of vijf, zes zal dit fysieke gedrag afnemen, dan hebben kinderen meer opties om ruzies op te lossen. Maar het blijven zussen die onderling meer gesteggel zullen hebben dan met andere speelkameraadjes.” Kina Smit: „Het klinkt alsof u twijfelt of dit wel goed gaat, maar dit fysieke geruzie is volstrekt normaal op deze leeftijd. Uw vierjarige moet dagelijks dealen met een ongeleid projectiel van twee jaar oud: een terugkerende stoorzender waar ze zich steeds tegen moet verweren.” „Dat ze zich op veel andere momenten wél kan controleren, betekent niet dat ze het altijd doet. Thuis voelt als ontspanning, daar laat ze de controle even los. Doen we zelf ook aan het eind van de dag als we snauwen tegen kinderen of een partner. Het emmertje zit gewoon vol.” „Dit geworstel zegt niks negatiefs over de band tussen de zusjes. Er is nu eenmaal gedoe en rivaliteit tussen kinderen in een gezin en u mag erop vertrouwen dat tussen deze twee tot ver in de volwassen leeftijd nog heel veel pijlen afgeschoten zullen worden.” „Bij deze kleintjes is dat getrek en geduw ook nog een haast dierlijke krachtmeting, er zijn vierjarigen die nog bijten. Maar ook zussen of broers in de tienerleeftijd worden nog wel eens fysiek. Het lievelingetje van mamma krijgt in het voorbijgaan even een elleboog.” „Uiteraard remt u dat af bij uw twee- en vierjarige. Heel concreet: handje vastpakken: ‘Nee, stop maar. Dit kan niet. Handen doen we niet. We doen het met woorden.’ Haal de oudste even eruit: ‘We laten je zusje nu even, jij gaat op een andere plek zitten.’” Sheila van Berkel promoveerde als orthopedagoog op de relatie tussen broers en zussen aan de Universiteit Leiden. Ze schreef ‘Broertjes &amp; zusjes: zo stimuleer je een warme band tussen je kinderen’. Kina Smit is orthopedagoog en schreef ‘Opvoeden, het hoeft niet zo perfect’. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/01/mijn-dochters-gaan-elkaar-te-lijf-hoe-ga-ik-daarmee-om-a4914134</guid>
      <pubDate>Mon, 1 Dec 2025 07:17:24 +0000</pubDate>
    </item>
    <item>
      <title><![CDATA[Zorgt al die aandacht voor een goede opvoeding er niet juist voor dat we de plank misslaan?]]></title>
      <description><![CDATA[<p>Moeder: „Mijn leeftijdgenoten besloten, toen zij kinderen kregen, bijna allemaal om het anders te doen dan hun eigen opvoeders. Ze lezen boeken over opvoeden en een aantal is in therapie gegaan om hun verleden te ontrafelen en zo niet dezelfde fouten te maken bij hun eigen kinderen. Ook hebben de meeste van hen meer geld te besteden dan hun eigen opvoeders in die tijd.” „Toch zijn er onder de 25 kinderen van de vrienden uit mijn vriendengroep maar zes zonder diagnose, die niet vastgelopen zijn in het onderwijs, of die niet kwetsbaar zijn in de huidige maatschappij. Hoe komt het dat onze kinderen, zo bewust en met aandacht grootgebracht, toch minder stevig in de wereld lijken te staan dan wij zelf? Wij zijn door ouders grootgebracht die vaak helemaal niet stilstonden bij hun opvoedstijl of de behoefte van hun kinderen. Zorgt al die aandacht voor een goede opvoeding niet juist dat we de plank misslaan?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Steven Pont: „Mogelijk hebben de volwassenen die u steviger in de wereld ziet staan, sommige gevoelens weggestopt. Veel van hen zijn opgegroeid in het fatsoenstijdperk, waarin je als kind je mond moest houden. Zo hoor je volwassenen die vroeger klappen kregen wel eens zeggen: ‘Ik ben er zelf ook niet slechter op geworden.’ Ik denk dat dit hen wel degelijk heeft beschadigd, maar dat ze deze gevoelens uit loyaliteit naar de ouders niet erkennen.” „Het is, zeker vanuit dit oogpunt, een nastrevenswaardige inspanning om de eigen thematiek en eventuele trauma’s niet op je kinderen te willen overdragen. Het is overigens maar de vraag in hoeverre dat lukt. Zeker als ouders onder spanning staan zie je toch de rafelrandjes.” „De toegenomen kwetsbaarheid die u waarneemt, kan deels met de overbescherming van ouders te maken hebben. Wie elk hobbeltje voor kinderen wil wegnemen, ontzegt hen de ervaringen om veerkracht op te doen. Maar daarnaast is de context waarin kinderen opgroeien ingewikkelder geworden. Er zijn meer crises: op het gebied van klimaat, huisvesting, de internationale veiligheid. Op sociale media krijgen kinderen al het leed van de wereld mee.” „De vraag is of we het eigene van het kind kunnen accepteren zonder dat te diagnosticeren als ‘afwijkend’. Moet een verlegen meisje met niet zo veel vriendinnen gediagnosticeerd worden met een sociale angststoornis en op een cursus sociale vaardigheid?” Frank van der Horst: „Kinderen zijn in essentie niet veranderd, maar de wereld waarin ze opgroeien wel. De maatschappij is complexer en prestatiegerichter geworden. Dat legt druk op ouders en kinderen. Veel ouders willen het in de opvoeding ‘goed’ doen en fouten voorkomen, waardoor ze onbewust overbeschermend kunnen zijn. ‘Steunen’ in de opvoeding wordt dan eerder ‘controleren’. „Over de diagnoses die u ziet: vaak gaat het om classificaties die bedoeld zijn om hulp te organiseren. Ouders zoeken sneller hulp, ook bij lichtere problemen, en dat leidt in de zorg automatisch tot een ‘stoornis’. Dat zegt niet altijd iets over het kind; het zegt ook iets over een maatschappij die minder tolerantie heeft voor verschillen.” „Juist wanneer we als maatschappij accepteren dat kinderen zich niet precies volgens de norm gedragen, ontstaat er ruimte voor diversiteit. Dat vraagt van opvoeders dat zij imperfecties in de opvoeding verdragen. En van professionals dat zij normaliseren in plaats van medicaliseren. Soms zijn kinderen niet geholpen met een ‘diagnose’, maar vraagt het van de omgeving flexibiliteit om ruimte te geven aan die verschillen.” „Het vraagt moed van ouders om kinderen los te laten en erop te vertrouwen dat ze veerkrachtig worden, ook als het in de opvoeding niet perfect gaat.” Steven Pont is ontwikkelingspsycholoog. Frank van der Horst is als pedagoog verbonden aan de Erasmus Universiteit Rotterdam, en psychotherapeut in de ggz. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/11/24/zorgt-al-die-aandacht-voor-een-goede-opvoeding-er-niet-juist-voor-dat-we-de-plank-misslaan-a4913291</guid>
      <pubDate>Mon, 24 Nov 2025 07:17:25 +0000</pubDate>
    </item>
    <item>
      <title><![CDATA[Gezellig die kraamvisite. Maar wat doe je als andermans kinderen veel te druk zijn?]]></title>
      <description><![CDATA[<p>Oma: „Mijn dochter en schoonzoon zijn onlangs ouders geworden van een prachtige dochter, waarbij mijn dochter met een keizersnee is bevallen. Ze wonen in een klein appartement en besloten daarom, in plaats van een kraamborrel, de kraamvisite na een paar weken in kleine groepjes uit te nodigen.” „Hun vrienden maakten er meteen een familie-uitje van. Echtparen kwamen met al hun kinderen langs, die vervolgens de hele tent op stelten zetten. Lopen over de vensterbanken om vanaf daar op de bank te springen alsof het een trampoline was en via een koprol over de salontafel op het tapijt te eindigen. Zelf in de keuken beschuiten staan smeren, en naar binnen werken. Wat een lol. Mijn dochter en schoonzoon waren verbijsterd. De ouders zelf grepen niet in. In hoeverre kun je andere kinderen corrigeren als de eigen ouders erbij zijn?” De rubriek Opgevoed is anoniem, omdat moeilijkheden in de opvoeding gevoelig liggen. Naam en woonplaats zijn bij de redactie bekend. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Liesbeth Groenhuijsen: „‘Corrigeren’ is een harde term. In het huis van uw dochter en schoonzoon gelden gewoon hun regels. Dus natuurlijk kunnen ze zeggen: ‘Wat gezellig dat jullie er zijn! Van harte welkom. We willen jullie alleen vragen onze nieuwe spullen nog even heel te houden, dus liever geen geklim en gespring. Ook is het nog een beetje te druk voor ons zo net na de bevalling.’ Zo’n verbindende manier van praten is veel lichter dan corrigeren.” „Voor de springende kinderen zijn het wijze lessen. Ze hebben geen kwaad in de zin en als je dat op een vriendelijke manier uitlegt, leren ze al jong om rekening te houden met andermans regels, eigendommen en omstandigheden.” „Mocht de boodschap op die manier niet overkomen, zou ik niet de kinderen zelf aanspreken maar het via de ouders doen. Neem de betreffende vader of moeder dan wel even apart. ‘Ik snap dat je kinderen even lekker willen spelen, maar voor ons is het echt te druk zo.’” „Vaak verandert er iets in de vriendenkring als mensen kinderen krijgen. Dan zie je dat er nieuwe groepjes van jonge ouders ontstaan die er eenzelfde soort regels en pedagogische visie op nahouden. Daarin vindt vanzelf een selectie plaats.” Louis Tavecchio: „Opa’s en oma’s van uw en mijn generatie, vaak zelf opgegroeid in grote gezinnen, zijn regelmatig verbaasd dat er niet openlijk wordt ingegrepen als kinderen een grens over gaan. Ooit hoorde je dan gewoon: ‘Hé, houd daar onmiddellijk mee op!’ Dat is echt een generatieverschil.” „Bij hedendaagse ouders ligt kritiek op de opvoeding heel gevoelig. Zij zijn snel gekrenkt als ze in het openbaar op het gedrag van hun kinderen worden aangesproken. Het is verstandig om daar diplomatiek in te zijn.” „Uw schoonzoon had in deze situatie best een van de aanwezige ouders apart kunnen nemen, en zeggen: ‘Goh, mijn vrouw is net bevallen met een keizersnede, het is allemaal nog een beetje spannend, mag het iets rustiger?’” „Een afleidingsmanoeuvre kan ook werken. ‘Er is een speelplaatsje hier beneden, waar de kinderen lekker kunnen bewegen, dan hoeven ze ook niet stil te zitten. Zal ik die even laten zien?’ Jonge kinderen zijn nu eenmaal levendig en lawaaiig. Het is heel normaal dat in dergelijke situaties één van de ouders alle kinderen meeneemt om een balletje te gaan trappen. Mocht u als oma aanwezig zijn, kunt u dat ook een van de ouders influisteren.” „Een kraambezoek bij ouders in deze omstandigheden mag hoe dan ook hooguit anderhalf uur duren. Misschien valt er in dit kleine appartement toch wel een speelhoekje te maken met wat puzzels, kleurplaten en lego om die korte tijd samen leuk te kunnen doorkomen.” Liesbeth Groenhuijsen is klinisch pedagoog. Louis Tavecchio is emeritus hoogleraar gezinspedagogiek aan de Universiteit van Amsterdam.</p>]]></description>
      <guid>https://nrc.nl/nieuws/2025/11/17/gezellig-die-kraamvisite-maar-wat-doe-je-als-andermans-kinderen-veel-te-druk-zijn-a4912682</guid>
      <pubDate>Mon, 17 Nov 2025 07:17:25 +0000</pubDate>
    </item>
    <item>
      <title><![CDATA[Wat geven we de aanhang met kerst?]]></title>
      <description><![CDATA[<p>Opa: „Mijn vrouw en ik geven onze zes jongvolwassen kleinkinderen (tussen 19 en 25 jaar oud) met kerst een envelopje met geld, meestal honderd euro. We weten dat de kinderen dat geld goed kunnen gebruiken. Nu komen ze op de leeftijd dat ze relaties krijgen. Sommige vrienden en vriendinnen komen al een paar jaar mee met de feestdagen. Eerst gaven we deze ‘aanhang’ een kleinere attentie, ook omdat honderd euro per persoon voor ons best veel geld is. Maar deze jongeren beginnen nu ook als eigen te voelen. Geven we iedereen hetzelfde? Ook als dat betekent dat het bedrag voor iedereen dan lager wordt?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Ad Kil: „U geeft uw kleinkinderen uit aardigheid een geldbedrag. En wat mooi dat het contant is, en van knisperend papier! Niet zo’n saai Tikkie.” „Uw kleinkinderen hebben er geen recht op, het is een cadeautje. Als u een jaar wat minder te besteden heeft, moeten ze er niet op kunnen rekenen.” „De aanhang hetzelfde willen geven, betekent gesodemieter. Krijgt de vriendin van de kleinzoon die net een maand verkering heeft dan hetzelfde als de vriend die al vijf jaar met de kleindochter gaat? Wat als het ondertussen maanden is uitgeweest, en net weer aan?” „Zelfs als u zou zwemmen in het geld, zou ik het nog niet doen. Ik zou het houden bij de volgende regel: ‘Als ik dit geld heb, geef ik het alleen aan mijn kleinkinderen.’ Uw geschenk is namelijk een symbolische bevestiging van de unieke en onvervangbare band die u met uw kleinkinderen heeft. In een dergelijke ‘verticale schenkrelatie’ gaat het envelopje van oud naar jong. Andersom zou ondenkbaar zijn.” „Uw kleinkinderen kunnen van dat geld uiteraard iets samen met hun partner doen, uiteten bijvoorbeeld, maar dat zou ik er zeker niet bij vertellen.” Bas Levering: „Ooit hoorden cadeautjes bij Sinterklaas en niet bij Kerst. Door Amerikanisering en commercialisering zijn de kerstgeschenken onze kant opgekomen. Het gesloten envelopje zelf is een van oorsprong Aziatische schenktraditie: discreet en praktisch. Dat deze kerstgift voor grootouders een alom geaccepteerd gebruik is geworden, wil niet zeggen dat zo’n envelopje nu eenmaal bij Kerst hoort, of een verplichting zou zijn.” „Uw motief is dat de kleinkinderen het geld goed kunnen gebruiken, maar dat zou pleiten voor verschillende bedragen per kind. De een heeft het absoluut niet nodig, de ander juist heel erg. Allemaal hetzelfde bedrag voorkomt vanzelfsprekend problemen.” „Het hoeft dus allemaal niet, maar het is een groot genoegen om te geven en die blije reacties te zien, of ze nu 10 jaar oud zijn, of 35.” „Wat de aanhang betreft: u kunt ervoor kiezen om uw gevoel te volgen, het is tenslotte uw cadeau. U kunt het voor de kerstdagen ook gewoon met uw kleinkinderen bespreken. Zo geheim is die attentie natuurlijk ook weer niet.” „Zorg er in ieder geval voor dat u uw relatie met de aanhang niet belangrijker maakt dan die tussen uw kleinkind en die vriend of vriendin zelf. Met relaties van jongeren tussen de 19 en 25 jaar kan nog van alles gebeuren. Een breuk is voor de ouders en grootouders vaak nog een grotere teleurstelling dan voor het kind zelf, zó eigen was de aanhang geworden.” „Voorkom hoe dan ook dat u een ingewikkelde administratie moet gaan bijhouden terwijl u alleen maar iets aardigs wilt doen. Houd het eenvoudig.” Ad Kil is pedagoog en emeritus hoogleraar aan de Nyenrode Business Universiteit. Hij is mede-auteur van De gouden rugzak: Handboek voor vermogende families. Bas Levering is oud-lector Algemene Pedagogiek.</p>]]></description>
      <guid>https://nrc.nl/nieuws/2025/11/10/wat-geven-we-de-aanhang-met-kerst-a4912102</guid>
      <pubDate>Mon, 10 Nov 2025 07:17:25 +0000</pubDate>
    </item>
    <item>
      <title><![CDATA[Hoe beschermen we onze kinderen tegen online seksuele content?]]></title>
      <description><![CDATA[<p>Moeder: „We hebben drie jonge dochters. Een tijdje geleden vroeg die van negen of haar vader en ik wel eens aan een bepaald soort seks deden. Ze had er plaatjes van gezien online. We hebben toen een boek over seksuele voorlichting aangeschaft waar mijn partner en ik om de beurt uit voorlezen. Een paar dagen later trof ik haar huilend op haar kamer met de iPad in haar handen. Ze had ‘seksen’ ingetikt, en was geschrokken van wat ze gezien had. Hoe beschermen we onze dochters tegen deze content?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Remco Pijpers: „Het internet barst van de fantastische plekken. Je kunt ronddwalen door het videoarchief van NASA, je eigen eregalerij samenstellen bij het Rijksmuseum, tv-beelden van vroeger bekijken bij Beeld en Geluid. Met de app SoortSafari van Het Klokhuis herken je dieren en planten in je buurt, en in het Sound Effect Archive van de BBC vind je vrij te gebruiken geluiden – handig voor als je met je klas een podcast wilt maken.” „Maar tussen die plekken door stroomt een open riool. U kunt uw dochters daartegen beschermen door filters te installeren, bijvoorbeeld ‘Schermtijd’ op Apple-apparaten en ‘Family Link’ op Android. De app Chatlicense, een Nederlands product, is ook heel geschikt. Schadelijke inhoud wordt weggehouden terwijl digitale kwaliteit juist wordt ontsloten. Via Chatlicense worden kinderen bovendien op een speelse manier mediawijs gemaakt.” „Seksuele opvoeding is ook internetopvoeding. Want hoe goed u er ook in slaagt ze bij het open riool weg te houden, het is niet ondenkbaar dat ze seksuele beelden toegestuurd krijgen als ze ouder worden. Of die toch gaan zoeken. Praat daar thuis over. Wat ze online tegenkomen is doorgaans niet hoe het in het echte leven gaat.” „Overleg ook met school. Mogen kinderen via het internet overal bij? Krijgen ze les in mediawijsheid? Kinderen hebben er baat bij dat ouders en school eenzelfde online beleid voeren.” Belle Barbé: „Goed dat u met een voorlichtingsboek bent begonnen, want kinderen van deze leeftijd hebben vaak al vragen over seksualiteit, ook als ze geen beelden online hebben gezien. Ze zijn de wereld aan het verkennen, en seks hoort daarbij. Ze zijn op die leeftijd vooral geïnteresseerd in het biologische aspect ervan.” „Het is dus niet gek dat uw dochter online op zoek gaat naar informatie. Maar ook kinderen die er niet mee bezig zijn, krijgen ermee te maken. Ik hoorde over kinderen die ‘handboeien’ hadden ingetikt omdat ze ‘politietje’ wilden spelen, en na twee klikken op een sekssite terechtkwamen. Wanneer kinderen die beelden niet snappen, kunnen ze die als agressief ervaren. Dat verklaart waarschijnlijk de schrik bij uw dochter.” „Alleen filters plaatsen is niet genoeg. Vóór kinderen toegang op het internet krijgen, spreek je door wat ze kunnen doen als ze beelden zien waarvan ze schrikken. Hoe klik je weg? Naar wie ga je toe om dat te vertellen? Het valt me op dat ouders in de fysieke wereld heel voorzichtig zijn met kinderen, terwijl ze voor de online wereld nauwelijks instructies meegeven.” „Wat fijn dat uw dochter met deze vragen gewoon naar u toe komt. Plaats wat ze gezien heeft in een volwassen context. Zeg: ‘Die beelden zijn niet voor jouw leeftijd gemaakt, dat zijn dingen die volwassenen soms doen.’” „Knoop aan tafel regelmatig het gesprek aan over het online leven van uw dochters, bijvoorbeeld door te vragen: ‘Wat is het gekste dat jullie gezien hebben deze week?’” Remco Pijpers is specialist onderwijs, jeugd en technologie bij Kennisnet. Belle Barbé is als pedagoog gespecialiseerd in seksuele vorming en auteur van ‘100 antwoorden bij seksuele opvoeding’. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl</p>]]></description>
      <guid>https://nrc.nl/nieuws/2025/11/03/hoe-beschermen-we-onze-kinderen-tegen-online-seksuele-content-a4911495</guid>
      <pubDate>Mon, 3 Nov 2025 07:17:25 +0000</pubDate>
    </item>
    <item>
      <title><![CDATA[Hoe zorgen we dat onze 14-jarige cognitief uitgedaagd blijft?]]></title>
      <description><![CDATA[<p>Moeder: „Hoe zorgen we ervoor dat onze zoon voldoende cognitief uitgedaagd blijft? Onze zoon van veertien heeft een asynchrone ontwikkeling. Toen hij acht jaar oud was, had hij de cognitieve vermogens van een kind van zestien, en de emotioneel-motorische vermogens van een kind van zes. Hij heeft zo veel slechte ervaringen in het regulier onderwijs dat hij niet meer naar school gaat en thuisonderwijs volgt. Hoe zorgen we ervoor dat hij cognitief uitgedaagd blijft, als hij zich in een reguliere leeromgeving zo snel onveilig voelt?” De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Wendy van Bohemen: „Een dergelijke asynchrone ontwikkeling – veel voorkomend bij hoogbegaafdheid – is in het reguliere onderwijs niet makkelijk te begeleiden. Als kinderen bij wijze van spreken verschillende leeftijden in zich hebben, is dit probleem niet opgelost met alleen het aanbieden van moeilijkere stof. Dan gaat het vanaf de basisschool al scheef lopen op het gebied van werktempo, gym, het beheersen van impulsiviteit. Dit zet de ontwikkeling onder spanning, met als mogelijke gevolgen faalangst of onhandig gedrag.” „Als uw zoon kan leren via methodes met lesboeken zijn er wel online onderwijsmogelijkheden, maar misschien staat hij hier zo ver vanaf dat onderzoekend leren passender is. Bijvoorbeeld door samen vragen uit te diepen die aansluiten bij zijn interesses.” „Er zijn verschillende centra die zich richten op de begeleiding van ervaringsgericht leren, waarbij een jongere gecoacht wordt door mensen die zijn denkproces begrijpen. Bijvoorbeeld Digibende en Spirare. Gelukkig is het niet meer zo dat je alleen via de reguliere onderwijsroute aan een baan kunt komen, en kunnen zulke centra ook helpen bij een zinvolle leerontwikkeling en toekomstperspectief.” „Het zou wenselijk zijn een hulpverlener te zoeken met kennis van uitgevallen hoogbegaafde jongeren. Die kan ook meedenken over de behandeling van nare ervaringen, en het gevoel van onveiligheid van uw zoon.” Damiët Truijens: „Steeds meer kinderen en jongeren lopen door een asynchrone ontwikkeling vast in het regulier onderwijs. Er is in veel gevallen een problematisch verschil ontstaan tussen de cognitieve vermogens – kunnen denken en leren – en praktische en sociaal-emotionele vaardigheden, zoals aan je lunchpakket denken, je gymspullen meenemen, vrienden maken. Dat noemen we ‘psychische vermogens’.” „De druk op cognitieve prestaties wordt in onze maatschappij steeds hoger. Onderzoek laat zien dat als een kind zo’n groot deel van de aandacht en energie besteedt aan denken en leren, dit ten koste gaat van de praktische en sociaal-emotionele ontwikkeling. Die staat ook onder druk door het hoge dagelijkse levenstempo waardoor kinderen nauwelijks tijd hebben om praktische vaardigheden te oefenen. Er is te weinig tijd om te rommelen, iets te proberen. Mentale rustmomenten worden ingevuld met digitale activiteiten, zoals gamen.” „Als kinderen gebrekkige psychische vaardigheden hebben, ontstaat er chronische stress en een tekort aan basisveiligheid. Daardoor kan het neurologisch zenuwstelsel onvoldoende rijpen. Cognitieve succeservaringen, zoals hoge cijfers halen of ver vooruit zijn in lesstof, kunnen dan een overlevingsstrategie worden om faalervaringen te vermijden.” „Bij uw zoon hoeven in eerste instantie niet de cognitieve vermogens verder uitgedaagd te worden, maar de praktische en sociaal-emotionele. Niet het IQ maar de psychische ontwikkeling bepaalt uiteindelijk of je het zelfstandig kunt redden in het leven.” „Bedenk samen met uw kind kleine praktische en sociaal-emotionele uitdagingen als onderdeel van zijn dagprogramma, die zó goed passen bij zijn ontwikkelingsfase dat je zeker weet dat hij kleine succeservaringen gaat opdoen. Ministapjes, zoals een keer boodschappen doen, of iemand een appje sturen hoe de vakantie is geweest. Zo kan hij meer autonomie, weerbaarheid en zelfvertrouwen ontwikkelen, als basis voor zijn andere talenten.” Wendy van Bohemen is als neuropsycholoog verbonden aan HIQ Expertisecentrum Hoogbegaafdheid. Damiët Truijens is gezinstherapeut en grondlegger van BOAM-zelfdiagnostiek.</p>]]></description>
      <guid>https://nrc.nl/nieuws/2025/10/27/hoe-zorgen-we-dat-onze-14-jarige-cognitief-uitgedaagd-blijft-a4910755</guid>
      <pubDate>Mon, 27 Oct 2025 07:17:26 +0000</pubDate>
    </item>
  </channel>
</rss>
