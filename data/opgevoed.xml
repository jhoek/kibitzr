<?xml version="1.0" encoding="utf-8"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[Moet ik me neerleggen bij het feit dat ik mijn halfzusje niet mag zien?]]></title>
      <description><![CDATA[<p>Halfzus: „Mijn vader heeft een nieuw gezin. Ik maak deel uit van de eerste leg. De scheiding tussen onze ouders was zeer lelijk, nu gaan ze weer redelijk met elkaar om. Een paar kinderen van het eerste nest willen geen contact met de ‘nieuwe’ vrouw met wie onze vader twee kinderen (8 en 9) heeft. Wel vinden ze het leuk de halfzusjes te zien opgroeien.” „Nu heeft mijn vaders vrouw besloten dat het beter is de gezinnen compleet gescheiden te laten. Ze noemt het ‘veiliger’ voor de kinderen. We hebben zelfs hun adres niet. De zusjes weten van ons bestaan, maar zouden ons op straat niet herkennen. Ik heb met een brief laten weten dat ik het moeilijk vind uitgewist te zijn in hun leven, en vraag me ook af of dat verstandig is voor de zusjes. We hebben allemaal wel contact met onze vader. Wat is wijsheid? Dit accepteren en hopen dat het anders wordt als ze volwassen zijn?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Liesbeth Groenhuijsen: „Accepteren en afwachten lijkt inderdaad de beste strategie. Voor zover we weten gaat het met uw halfzusjes goed. Ze groeien op in een volledig gezin met ouders die van hen houden. Uw vader respecteert begrijpelijkerwijs het besluit van zijn vrouw.” „Het zou natuurlijk fijn zijn als er wel onderling contact is, maar in deze omstandigheden is het risico voor uw halfzusjes te groot. We weten niet waarom moeder niet wil dat haar kinderen jullie leren kennen, maar u kunt niet anders dan u hierbij neerleggen. Je wilt voorkomen dat hier iets geforceerd wordt en dat de kinderen in een situatie belanden van spanning en conflict. In uw familie zullen ze hoe dan ook de vijandschap voelen naar hun moeder en thuis zullen ze met haar spanningen te maken krijgen. Als iets slecht is voor opgroeiende kinderen, is het deze gecompliceerde stress.” „Houd vooral heel wat jullie in dit eerste gezin zo knap met elkaar hebben opgebouwd. De rest komt later wel. Zodra uw halfzusjes gaan puberen, komen ze vanzelf met vragen.” Wendy de Visser en Andaye Steijlen: „Het is voor kinderen moeilijk om deel uit te maken van een familie waarin voor hun moeder (nog) geen plaats is. Ze voelen dat, dat geeft spanning. Ook vergroot het de kans op een loyaliteitsconflict.” „We kennen moeders motieven niet. Mogelijk is ze bang dat de zussen en broers die haar wel erkennen, haar kinderen alsnog in contact brengen met het deel van de familie dat dit niet doet. En wil ze haar kinderen tegen negativiteit beschermen.” „Uw familieleden zullen hun redenen hebben om deze vrouw niet te accepteren. Maar zou er niet toch een manier zijn om haar te erkennen? Voor uw halfzusjes zou dat spanningsverlagend werken.” „Het moet moeilijk zijn voor u om geen uiting te kunnen geven aan wat deze zusjes voor u betekenen. En om niet gekend te worden in dit gezin van uw vader. Zou uw vader de kinderen uit zijn eerste gezin een symbolische plek kunnen geven in zijn tweede gezin? Op een manier die niet onveilig voelt voor moeder? Bijvoorbeeld door regelmatig iets over jullie te vertellen, foto’s te laten zien?” „Dit zou voor nu voor een vorm van verbinding kunnen zorgen. Voor jullie vader misschien ook belangrijk, nu contact nog te moeilijk is. En uw halfzusjes zullen voelen dat ze er altijd naar kunnen vragen, en dat jullie geen geheim zijn.” Liesbeth Groenhuijsen is als klinisch pedagoog gespecialiseerd in scheiding. Wendy de Visser is GZ-psycholoog, Andaye Steijlen systeemtherapeut. Beide zijn verbonden aan de landelijke ontwikkelgroep ‘Kinderen uit de knel’. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2026/02/02/moet-ik-me-neerleggen-bij-het-feit-dat-ik-mijn-halfzusje-niet-mag-zien-a4919136</guid>
      <pubDate>Mon, 2 Feb 2026 07:32:34 +0000</pubDate>
    </item>
    <item>
      <title><![CDATA[Hoe zorgen we ervoor dat onze kinderen meehelpen in het huishouden?]]></title>
      <description><![CDATA[<p>Vader: „Voor onze zoon (9) en dochter (12) hebben wij kleine huishoudelijke taken, zoals de vaatwasser uitruimen, de tafel dekken, stofzuigen, helpen met was sorteren. Daarmee willen we hen zelfstandigheid en verantwoordelijkheidsgevoel bijbrengen. Maar het is elke dag een strijd om hen zover te krijgen. Soms vluchten ze letterlijk weg op het moment dat ze de taak moeten doen. „We proberen soms afspraken te maken voor een tijdstip of moment, maar dan begint het gesteggel opnieuw. Soms levert dat zoveel gedoe op dat het de sfeer in huis beïnvloedt. Na een lange werkdag hebben mijn vrouw en ik niet altijd de energie om die strijd aan te gaan, waardoor consequent blijven niet altijd lukt. Hoe kunnen we hier op een goede manier mee omgaan?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Bas Levering: „Dat de kinderen in het gezin huishoudelijke taken verrichten is lange tijd niet vanzelfsprekend geweest. In de periode dat veel Nederlandse vrouwen nog huisvrouw waren, namen zíj die taken voor hun rekening. De kinderen werden ervan vrijgesteld, de jongens in ieder geval. Meisjes moesten veelal bij moeder in de leer. In het moderne tweeverdienersgezin wordt van iedereen een bijdrage verwacht. „Als je wil dat kinderen meehelpen kun je maar het beste vroeg beginnen. Jonge kinderen willen graag helpen, daar kun je gebruik van maken. Maar leren helpen vraagt veel inspanning. Het is lastig om ze te zien aanklooien, zelf heb je het allemaal zo gedaan. „Het kan niet moeilijk zijn ze ervan te overtuigen dat iedereen in huis een taak heeft. Dat uw kinderen daar geen zin in hebben, is normaal op hun leeftijd. Dat uw dochter en uw zoon elkaar regelmatig in de weg zitten ook. Tafeldekken en stofzuigen is op deze leeftijd helemaal niet leuk. Laat ze zelf kiezen wat ze wél willen doen. Dat lost al veel op. „Kinderen vinden het vooral vervelend om zulke klussen in hun eentje te moeten doen. Daarom is het nog beter om wekelijks een dagdeel te kiezen om gezamenlijk aan de slag te gaan. Om het werk te onderbreken met aangename pauzes en als het gedaan is een echte beloning in het vooruitzicht te stellen. Maar wegvluchten is er natuurlijk nooit bij.” Marga Akkerman: „Kinderen vertrouwd maken met huishoudelijke taken draagt bij aan hun sociale ontwikkeling. Ze oefenen huishoudelijk werk, leren zich aan afspraken te houden, en voelen zich zo onderdeel van een team. „Verbaal sterke kinderen blijven ouders uitdagen met discussie, maar u bepaalt de pedagogische kaders. Vertel uw kinderen op een rustig moment waarom u het belangrijk vindt dat ze meehelpen in huis. Dat u begrijpt dat ze tijd nodig hebben om dat te leren, maar dat u daarvoor een mooi plan hebt. „Maak met z’n vieren een lijst van taken voor die week. Denk aan ’s avonds de tafel dekken, afruimen, de vaatwasser vullen, de kattenbak verschonen, de hond uitlaten, dagelijks de keukenhanddoeken verversen. „Laat ieder gezinslid één taak kiezen die voor een week gegarandeerd wordt uitgevoerd, en laat die door ieder zelf noteren op een lijst. Dat verhoogt de verantwoordelijkheid voor de uitvoering. „Vraag op een wekelijkse gezinsvergadering naar hun taakervaringen. Vonden ze het moeilijk? Wat maakt dat ze het volhouden? Deel complimenten uit. Maak er een leuk moment van. „Aan het eind van de dag zijn ook de kinderen hongerig, moe en moeilijk te bewegen tot corvee. Stel een gezinsritueel in waardoor bij thuiskomst eerst iets prettigs gebeurt – een borrelplankje met limonade bijvoorbeeld – om met elkaar te herstellen van een vermoeiende dag. Daarna zal er meer energie zijn om het corvee uit te voeren.” Bas Levering is oud-lector Algemene Pedagogiek. Marga Akkerman is niet-praktiserend klinisch jeugd- en kinderpsycholoog. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2026/01/26/hoe-zorgen-we-ervoor-dat-onze-kinderen-meehelpen-in-het-huishouden-a4918645</guid>
      <pubDate>Mon, 26 Jan 2026 07:32:34 +0000</pubDate>
    </item>
    <item>
      <title><![CDATA[Hoe leer ik mijn kind omgaan met overgangsmomenten?]]></title>
      <description><![CDATA[<p>Vader: „Onze jongste zoon (4 jaar) lijkt moeite te hebben met overgangsmomenten. Hij heeft een sterk karakter en bepaalt graag alles zelf. Als hij zijn pyjama aanheeft, wil hij zich niet aankleden, en als het tijd is om naar bed te gaan, wil hij zijn pyjama niet aandoen. Zodra we benoemen dat we richting eten gaan wordt hij al boos. Dan komt hij in opstand, en zegt dingen als: ‘Ik ga niet aan tafel’, ‘En ik ga ook zus en zo niet eten’.” „Hij huilt vaak even hard en wordt boos. En daarna eet hij vaak wel een deel. We kondigen het bijtijds aan als we gaan eten, zeggen dat hij niks hoeft te eten, maar dat we wel willen dat hij aan tafel blijft. Het zou fijn zijn als hij zijn weerstand makkelijker kan laten gaan. Het speelt meer als hij moe is of veel te verwerken heeft gehad. Op school heeft hij minder last van die weerstand, omdat hij daar zelf mag kiezen met welk taakje hij begint.” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Patty Leijten: „Goed dat u uw zoon helpt door die overgangsmomenten aan te kondigen en geen druk te leggen op eten. Uw zoon heeft nog weinig controle over de weerstand die hij ervaart.” „Als kinderen weerstand uiten, zijn ouders geneigd daar negatief op te reageren: ‘Ik vind het vervelend dat je zo moppert!” Logisch, maar niet effectief. Positief gedrag benoemen kan helpen om weerstand te doorbreken: ‘Ik vind het fijn dat je bij ons aan tafel zit.’” „U helpt uw zoon door zijn emoties te benoemen: ‘Ik snap dat je boos bent’, en te erkennen: ‘Je vindt het niet fijn als je moet stoppen met spelen.’ Daardoor voelen kinderen zich gezien en begrepen. Ook dit kan weerstand verminderen. En als hij daar even om moet huilen, mag dat. Als hij dan, zodra het hem lukt om rustig te worden, een bemoedigende blik of een boks krijgt, laat je merken dat je weet dat hij zijn best doet.” „Vraag uw zoon regelmatig naar zijn spel, en om uit te leggen hoe het werkt. Volg hierin zijn leiding. Dat geeft hem een gevoel van autonomie. Kinderen moeten zich vaak aan het ritme van volwassenen aanpassen, het is fijn als er momenten zijn waarop dat niet het geval is.” Tischa Neve: „Als een kind met een intens karakter en een sterke wil ook prikkelgevoelig is, worden overgangsmomenten lastig. Zeker op momenten dat hij een vol hoofd heeft, of moe is.” „Een goede routine van terugkerende gewoontes is dan belangrijk, net als de voorbereiding op de volgende stap: ‘We gaan zo eten’, ‘Het is bijna bedtijd.’” „Start die overgangsmomenten vanuit verbinding. Als ouders wil je vaak snel dóór. Dan gaan de hakken helemaal in het zand. Kijk eerst wat hij aan het doen is, maak even contact met hem, en zet van daaruit de overgang in.” „Geef woorden aan zijn ongemak: ‘Balen hè, nu moet er een pyjama aan en je hebt er helemaal geen zin in! Daar mag je best even boos over zijn.’ Maar blijf wel bij uw plan.” „Geef hem binnen uw kaders de regie: ‘Wil je naast mij of naast mamma zitten? Wil je voor me de trap op, of loop je achter me aan?’ Niet gaan dreigen of van alles beloven, zo maak je een onrustig kind nog onrustiger.” „Vraag niet te veel van hem als u voelt dat zijn emmer aan het vollopen is. Zeg: ‘Zal ik even je pyjama aan en uit doen?’ ‘Kom lekker bij mij op schoot eten vanavond.’” Patty Leijten doet als universitair hoofddocent aan de Universiteit van Amsterdam onderzoek naar gezinsinteracties bij dwars en opstandig gedrag. Tischa Neve is kinderpsycholoog en opvoedkundige. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2026/01/19/hoe-leer-ik-mijn-kind-omgaan-met-overgangsmomenten-a4918076</guid>
      <pubDate>Mon, 19 Jan 2026 07:32:35 +0000</pubDate>
    </item>
    <item>
      <title><![CDATA[Wanneer moet ik als ouder kostgeld vragen?]]></title>
      <description><![CDATA[<p>Moeder: „Mijn twintigjarige zoon is klaar met zijn studie en werkt als acteur in films en series. Het gaat om losse draaidagen: per dag verdient hij redelijk goed, maar hij heeft ook langere periodes zonder inkomen. Daarnaast werkt hij aan eigen creatieve projecten, die hem voorlopig geen geld opleveren.” „Hij woont bij mij, wat ik prettig vind. Met mijn inkomen kan ik, als ik goed oplet, elke maand net iets sparen. Waarschijnlijk kom ik in aanmerking voor huurtoeslag, maar door het inkomen van mijn zoon zou het kunnen dat dat volgend jaar niet meer zo is. Hij betaalt honderd euro per maand mee aan de boodschappen. Is het gepast om hem te vragen meer bij te dragen? Ik aarzel, omdat ik het belangrijk vind dat hij kan sparen en creatieve vrijheid houdt.” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Karin Radstaak: „Het is om allerlei redenen belangrijk uw werkende zoon om kostgeld te vragen. U geeft hem daarmee inzicht in wat een huishouden kost en u bereidt hem voor op het moment dat hij wel uit huis gaat.” „Dat is extra belangrijk als hij langere tijd onregelmatige inkomsten zal hebben. Wanneer hij maandelijks bijdraagt, leert hij dat het noodzakelijk is om geld te reserveren voor al die maandelijkse lasten die gewoon doorgaan. Omdat hij nog onder uw veilige dak woont, is dit een ideale oefensituatie.” „Het begint ermee om het financiële plaatje voor 2026 helder te krijgen. Doe dat meteen samen met uw zoon. Jullie kunnen op berekenjerecht.nl een proefberekening maken of u inderdaad met uw inkomen in aanmerking komt voor huurtoeslag, en wat het financieel betekent als dat wegvalt door de verdiensten van uw zoon.” „Loop dan samen alle vaste lasten na, zoals energie, internetaansluiting, verzekeringen en de uitgaven voor boodschappen. Bespreek samen wat een rechtvaardige verdeling zou zijn. U kunt een bedrag afspreken op basis van wat hij gebruikt in huis, of op basis van beider draagkracht. Op de website van het Nibud staan rekenvoorbeelden voor kostgeld.” „Als u het zich kunt permitteren, kunt u zijn bijdrage voor hem sparen, en dat hem later cadeau doen, maar ik zou dat er niet bij vertellen. Doe dat niet als u zichzelf daarmee tekortdoet.” Leo Molenaar: „Wat een rijkdom dat uw kind iets gevonden heeft wat hij zo leuk vindt, en heel begrijpelijk dat u hem daar het liefst de ruimte voor wilt geven. Toch zou ik in dit geval niet kiezen voor zelfopoffering, maar juist de gelegenheid aangrijpen om hem te laten oefenen met financiële zelfredzaamheid.” „Zet samen eens alle financiën op een rijtje. Dat kun je zelf doen in Excel of via iets als de ‘Lazy Money Manager’ van de website Ikbenjanmodaal.nl. Op die site zijn ook ‘Sidehustle Dossiers’ te vinden, manieren voor starters op de arbeidsmarkt om geld te verdienen naast onregelmatig creatief werk.” „Zet in die Excelsheets, of in een ander programma, jullie gezamenlijke inkomsten en uitgaven. Neem daar, als het even kan, ook een spaarbedrag in op, want dat is een noodzaak, geen luxe. Bekijk samen wat er nodig is om de begroting rond te krijgen.” „Dat kan betekenen dat uw zoon iets minder tijd heeft voor zijn creatieve bezigheden. Dat is de realiteit, en niet uw tekortkoming. Op deze manier maakt u uw zoon medeverantwoordelijk en bereidt u hem voor op een zelfstandige toekomst waarin financiën nu eenmaal altijd een rol spelen. Ook als je niet echt in geld geïnteresseerd bent.” Karin Radstaak is woordvoerder Jeugd bij het Nibud, het Nationaal Instituut voor Budgetvoorlichting. Leo Molenaar is decaan op het Murmellius Gymnasium en loopbaanbegeleider op onder meer de Vrije Universiteit Amsterdam. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2026/01/12/wanneer-moet-ik-als-ouder-kostgeld-vragen-a4917273</guid>
      <pubDate>Mon, 12 Jan 2026 07:32:35 +0000</pubDate>
    </item>
    <item>
      <title><![CDATA[Onze kleindochter wordt te toegeeflijk opgevoed. Kunnen we daar iets van zeggen?]]></title>
      <description><![CDATA[<p>Oma: „Onze kleindochter is twee jaar oud. Haar ouders willen alles heel, heel goed doen. Ik vind ze zowel te voorzichtig als te toegeeflijk. Onze schoonzoon zag op een foto dat we haar te eten gaven met een ijzeren lepeltje, dat moest plastic zijn. Het kussen waar ze bij ons op sliep was te hard. Wij laten haar zelf haar schoentjes aantrekken, ook al zitten de sokken verkeerd. Hij snelt ernaar toe, hup schoenen uit, sokken goed, hij doet het wel. Ze geven haar in alles haar zin, het woord ‘nee’ valt niet, uit angst voor scènes.” „Dat gaat ver: bij het zindelijk worden wil mijn kleindochter bijvoorbeeld dat haar ouders ook op de wc gaan zitten, en gebaart: ‘jij ook broek naar beneden!’ Dat dóét haar vader dan gewoon! Dat is toch niet wenselijk? Wij proberen zoveel mogelijk op één lijn met de ouders te zitten, maar ik vind het in de communicatie weleens lastig. Wij voelen ons als grootouders niet in de positie er iets van te zeggen, maar ik maak me er zorgen over. Ik geloof niet dat dit goed is voor een kind.” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl. Liesbeth Groenhuijsen: „Hoe mooi voor uw kleindochter dat haar ouders en grootouders andere accenten leggen. U hoeft niet op één lijn te zitten met de opvattingen van uw dochter en schoonzoon. Vraag hen eens op een rustig moment wat zij waardevol vinden in de opvoeding en waarom. Respecteer wat zij belangrijk vinden en doe het verder op uw eigen manier. Kinderen leren mateloos veel van het voorbeeldgedrag van diverse opvoeders en de verschillen daarin.” „Ja, grenzen zijn nodig voor kinderen, om niet in een maalstroom van grenzeloosheid te verzanden. En om te leren dat er een wereld buiten je is waar je rekening mee moet houden. Maar die grenzen komen vanzelf. Uw kleindochter gaat binnenkort de ‘koppigheidsfase’ in, de fase van de snelle autonomie-ontwikkeling, waarin ze gaat ontdekken wat ze zelf wil. Dit is het stadium van gevreesde scènes als krijsen in het gangpad van de supermarkt. Ook ouders die gewend zijn om weinig te corrigeren, gaan dan vanzelf vaker ‘nee’ zeggen. In deze periode kun je als ouders niet anders dan ingrijpen. Heb vertrouwen.” Stijn Sieckelinck: „Hoe we zelf zijn opgevoed en gesocialiseerd, kleurt onze blik op andermans opvoeding. Wat u als toegeeflijk en voorzichtig interpreteert, is voor uw dochter en schoonzoon een manier om ‘responsief’ op te voeden. Dat wil zeggen: op een sensitieve manier beantwoorden aan de behoeften van hun kind, met de nadruk op emotionele nabijheid.” „U bent – mogelijk wegens de verharding in de samenleving – bezorgd dat uw kleindochter door die gevoelige benadering een slechtere start maakt in het leven. Maar veruit de meeste kinderen profiteren juist van deze manier van opvoeden, zo laat hedendaags onderzoek zien, zolang de ouders zelf er ook plezier in hebben.” „Een empathische opvoedstijl past bij deze tijd en bij Nederland. Met een dergelijke opvoeding dragen ouders bij aan een meer sensitieve samenleving, die een medicijn kan zijn tegen die verharding.” „In alle eerlijkheid is de kans groot dat de wetenschap binnenkort weer met nieuwe inzichten komt die ook deze bevindingen in perspectief plaatsen. En uw kleindochter zal haar eigen kind waarschijnlijk weer heel anders gaan opvoeden.” „Laat deze relativeringen uw ergernis wegnemen. Verleg uw aandacht naar wat er allemaal in uw kleinkind omgaat. U kunt zich oefenen in met verwondering naar uw kinderen en hun kinderen kijken. Hoe zij zich door het leven banen, op hun eigen tempo, langs hun eigen wegen.” Liesbeth Groenhuijsen is klinisch pedagoog. Stijn Sieckelinck is opvoedfilosoof en lector jongerenwerk aan de Hogeschool van Amsterdam. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2026/01/05/onze-kleindochter-wordt-te-toegeeflijk-opgevoed-kunnen-we-daar-iets-van-zeggen-a4916662</guid>
      <pubDate>Mon, 5 Jan 2026 07:32:36 +0000</pubDate>
    </item>
    <item>
      <title><![CDATA[Mijn neefje van tweeënhalf wil niet delen. Is dat normaal?]]></title>
      <description><![CDATA[<p>Tante: „Mijn neefje is tweeënhalf jaar oud en heeft pas een zusje gekregen (wat lastig voor hem is). Hij groeit op in een welvarende omgeving, met ouders die weinig begrenzen. Hij krijgt iedere keer dat hij bij zijn opa en oma is nieuw speelgoed, soms ook van mij. Hij kan en wil zijn speelgoed niet delen. Hij wordt boos, rent weg met zijn speelgoedauto’s als je iets aanraakt en begint na een paar keer te duwen of te slaan.” „Een paar maanden terug kon ik af en toe nog wel een knuffel krijgen. Inmiddels is dat er niet meer bij vanwege het bezitterige gedrag over zijn speelgoed. Misschien vind ik dat nog wel het vervelendste. Hij bijt en slaat kinderen op de opvang als ze ergens aankomen waar hij mee speelt. Is dit gedrag normaal voor de leeftijd? Is hij slachtoffer van de welvaart? Of kijk ik te streng?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Amaranta de Haan: „Dit gedrag heeft niet met welvaart te maken, het zijn dé kenmerken van deze leeftijdsfase. Uw neefje heeft nog niet de vaardigheden met al deze overweldigende gevoelens om te gaan en heeft er ook nog geen taal voor. De geboorte van zijn zusje kan zijn reacties wat heftiger maken.” „Het is belangrijk dat jullie daar als betrokken volwassenen goed op reageren. Heldere regels zijn voor kinderen belangrijk, dan weten ze waar ze aan toe zijn. Niet uitgebreid uitleggen waarom het agressieve gedrag niet gewenst is, maar meteen kort en to the point zeggen: ‘Ik weet dat je boos bent, maar dit vind ik niet leuk. Je mag een ander kind (of mij) geen pijn doen.’ Door grenzen te stellen help je kinderen met hun emoties om te gaan. Je brengt er structuur door aan.’” „Te veel speelgoed geeft onrust. Kinderen leren minder goed spelen als ze steeds wisselen. Een tijdje met hetzelfde bezig zijn, bereidt ze ook voor op het schoolse leren. Dus rouleer het speelgoed, dan voelt het ook weer nieuw. Vraag aan uw neefje: ‘Wat zullen we als eerste kiezen om mee te spelen?’” „Geef hem liever een uitstapje dan speelgoed, bijvoorbeeld samen naar de kinderboerderij. Daarmee geeft u hem meteen de een-op-een aandacht die hij mogelijk mist na de geboorte van zijn zusje.” Jacqueline Schenk: „Niet willen delen hoort bij deze ontwikkelingsfase, waarin het kind gaat beseffen dat het iets bezit. Een dreigend verlies ervan kan leiden tot agressief gedrag als slaan en duwen.” „Studies laten zien dat dergelijk gedrag kan toenemen in de eerste maanden na de geboorte van een tweede kind. De komst van zijn zusje bedreigt de exclusieve band met zijn ouders. Ouders geven vaak wat minder gezamenlijke aandacht, spelen wat minder met hem, misschien zijn ze ook iets strenger. Dat kan bij uw neefje tot jaloersheid leiden.” „Waarschijnlijk is het allemaal tijdelijk. Het is belangrijk dat de eigen ouders, de grootouders en u elkaar ondersteunen hoe met het gedrag van uw neefje om te gaan. We noemen dat ‘supportive co-parenting’. Dat betekent geen kritiek hebben op elkaar als mede-opvoeders, samenwerken in de opvoeding, warmte bieden. Dat geeft hem veiligheid.” „Beperkt het aantal speeltjes. Een overvloed aan speelgoed is niet aan te raden voor een kind op deze leeftijd. Het voelt overweldigend en versterkt de dreiging van dat bezitsverlies. Daardoor wordt er snel ‘gehopt’ van het ene naar het andere en minder lang en fantasierijk met elk stuk speelgoed gespeeld.” Orthopedagoog Amaranta de Haan is als bijzonder hoogleraar Versterking van de pedagogische basis verbonden aan het Nederlands Jeugdinstituut en de Rijksuniversiteit Groningen. Jacqueline Schenk is als ontwikkelingspsycholoog verbonden aan de Erasmus Universiteit. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/29/mijn-neefje-van-tweeenhalf-wil-niet-delen-is-dat-normaal-a4916210</guid>
      <pubDate>Mon, 29 Dec 2025 07:32:36 +0000</pubDate>
    </item>
    <item>
      <title><![CDATA[Mijn dochter noemt iedereen ‘hij’]]></title>
      <description><![CDATA[<p>Moeder: „Mijn dochter (3) noemt iedereen ‘hij’ en ziet het verschil niet tussen jongens en meisjes, mannen en vrouwen. Laat staan alles wat daar tussenin valt. En als ik het haar wil leren kom ik zelf niet verder dan lange of korte haren, piemel of vagina. Maar dat is natuurlijk heel achterhaald. Hoe leer ik haar wie mensen zijn, zonder haar brein meteen te laten wennen aan aannames op basis van uiterlijk, of klein te denken in piemel dus man, vagina dus vrouw?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Joyce Endendijk: „De meeste kinderen kunnen vanaf ongeveer twee jaar oud onderscheid maken tussen een ‘hij’ en een ‘zij’. Als kinderen in een omgeving opgroeien waar daar weinig nadruk op wordt gelegd, maken ze dat onderscheid wat later.” „In de Nederlands taal is een ‘mannelijke vooringenomenheid’ zichtbaar waarbij de woorden ‘hij’ en ‘zijn’ vaak gebruikt worden als we verwijzen naar iets of iemand van wie het geslacht niet direct duidelijk is. ‘Male bias’ noemen we dat: de vaak onbewuste voorkeur om mannen als standaard te zien.” „Als een personage in een kinderboek voorkomt waarvan niet helder is of het een man of een vrouw is, bijvoorbeeld een beer, wordt er eerder ‘hij’ dan ‘zij’ gebruikt. Klinken de termen ‘arts’ of ‘architect’, wordt er snel gezegd ‘hij’. Die voorkeur draagt bij aan het in stand houden van genderongelijkheid. Onderzoek toont dat kinderen hieruit opmaken dat bepaalde activiteiten of rollen niet voor hen zijn weggelegd.” „Uw dochter laat in haar taal een vroege vorm van deze male bias zien. Om die te verminderen kunt u proberen zo neutraal mogelijk te zijn in uw taalgebruik. Bijvoorbeeld door genderneutrale woorden te gebruiken als ‘de beer die’. Of te zeggen ‘iemand’ in plaats van ‘man’ of ‘vrouw’, ‘die persoon’, ‘dat kindje’.” „Ook kunt u als ze wat ouder is uitleggen dat er een verschil is tussen het biologische geslacht, onderdeel daarvan is wat er tussen de benen zit, en genderidentiteit, dat wil zeggen: hoe mensen zichzelf ervaren. U kunt hiervoor gebruikmaken van de website de ‘Genderbread Person’.” Stefan Ramaekers: „‘Hoe leer ik mijn dochter wie mensen zijn?’ Wat een fantastische en grote vraag. Het is niet zo dat als u maar het juiste zegt, uw dochter het juiste over mensen zal leren. Ze maakt deel uit van de wereld. Opa’s en oma’s, school, sociale media zullen allemaal invloed uitoefenen op hoe zij mensen leert zien. U hoeft het gelukkig niet te vernauwen tot de een-op-een-relatie die u met haar heeft.” „We weten niet wat uw dochter bedoelt met ‘hij’. Ze moet zich de nuances van de taal nog eigen maken. Kinderen op die leeftijd noemen soms elke viervoeter nog een poes of een hond.” „U bent gevoelig voor het hedendaagse genderdebat en vindt het belangrijk niet in strakke heteronormatieve denkbeelden te blijven hangen. Maar als u niet goed weet wat te zeggen, hoeft dit niet het moment te zijn om dat allemaal uit te leggen, dat kan ook later nog.” „Als ouder kunt u alleen maar voorleven waar u zelf voor staat. Wie er poetst, kookt, hoe mensen zich kleden, dat kunt u allemaal genderneutraal voordoen. U kunt zoeken naar woorden die passen bij wat u hier over wilt zeggen, want u komt nog woorden tekort.” „Maar de greep die dit op de vorming van uw dochter heeft zal beperkt blijken, gezien de grotere context waarin zij vertoeft. We nodigen kinderen uit onze blik op het leven te delen, maar ze zal daarin zelf wegen wat voor haar van waarde is.” Joyce Endendijk doet als universitair hoofddocent aan de Universiteit Utrecht onderzoek naar genderontwikkeling van kinderen. Stefan Ramaekers is hoogleraar wijsgerige pedagogiek aan de Katholieke Universiteit Leuven. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/22/mijn-dochter-noemt-iedereen-hij-a4915844</guid>
      <pubDate>Mon, 22 Dec 2025 07:32:36 +0000</pubDate>
    </item>
    <item>
      <title><![CDATA[Had onze zoon toch een extra jaar moeten kleuteren?]]></title>
      <description><![CDATA[<p>Moeder: „Onze oudste zoon werd eind september 6 jaar. Wij twijfelden enorm of hij naar groep 3 moest. Hij leert graag nieuwe dingen en onthoudt ze goed. Cognitief zit hij goed op niveau, zoals de school ons vertelde. Maar wij vonden hem ook nog heel speels, enthousiast als een kleuter, en beweeglijk. Alle ‘voorwaarden om geconcentreerd te kunnen leren’ zagen wij minder. En we gunden hem ook om vanuit zelfvertrouwen en kracht naar groep 3 te gaan.” „School vond cognitieve uitdaging belangrijker en had zorgen over eventuele verveling bij nog een jaar kleuteren. Nu vertellen de juffen van groep 3 dat concentratie en luisteren moeilijk voor hem zijn. Zoon zelf vindt het leren leuk en moeilijk tegelijk, en de juf vooral streng en saai. Hij mist zijn vrijheid. Volgens school zit hij nog altijd op de goede plek. Wij blijven ons toch afvragen: hadden we niet moeten strijden voor dat extra jaar kleuteren?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Mariette Dietz: „We willen als ouders de beste keuzes maken voor ons kind, maar het hoeft niet allemaal perfect: welk pad je kind ook beloopt, het leert er weer van. Een kind met een leergierig brein in de kleuterklas houden, had ook nadelen met zich meegebracht.” „De overgang naar groep 3 is groot voor veel kinderen. Ze zijn vaak nog zo beweeglijk en moeten leren concentreren in de praktijk.” „Toon begrip voor de klachten van uw zoon: ‘Ja ik snap het wel. Het is ook zo anders dan vorig jaar. Het ene jaar heb je een lievere juf en het andere jaar een strengere, het hoort allemaal bij opgroeien.’” „Misschien helpt het als de juffen hem meer het gevoel geven dat hij gezien wordt? Een extra knipoog of een aai over zijn bol kunnen mogelijk al helpen hem er meer bij te halen.” „Mocht uw zoon in essentie dat gevoel van vrijheid missen, geef hem dan de ruimte in de middagen of weekenden.” „Kijk ook of zijn onrust niet veroorzaakt wordt omdat hij cognitief juist te weinig uitdaging krijgt. Dat kan ook een oorzaak zijn van een lagere concentratie.” Cordula Rooijendijk: „U heeft de juiste keuze gemaakt. Onderzoek laat zien dat het eigenlijk altijd een goed idee is om een kind door te laten stromen en niet ‘te laten zitten’. Zowel vanuit cognitief oogpunt als om sociaal-emotionele redenen. De enige goede reden om dat niet te doen, zo blijkt uit datzelfde onderzoek, is als het kind bijvoorbeeld lang ziek is geweest en daardoor onderwijstijd heeft gemist.” „Voldoende uitdaging is voor een cognitief sterk kind essentieel. En een kind moet vanaf de kleuterklas momenten hebben waarop het tegen dingen aanloopt en frustratie ervaart. Dat is belangrijk voor de verdere ontwikkeling, schoolcarrière en loopbaan.” „Geconcentreerd kunnen leren, en alle andere vaardigheden die een kind nodig heeft om taken te volbrengen, is iets wat kinderen nog moeten leren op de basisschool, tot en met groep 8. Dat moeten leerlingen onderwezen krijgen van leraren, net als bijvoorbeeld rekenen. Dat leer je doorgaans ook niet vanzelf.” „Bespreek uw zorgen met de leerkrachten en vraag hoe jullie dit samen met school kunnen oppakken. U kunt die concentratie ook thuis oefenen met spelletjes en puzzeltjes. En dan buiten schooltijd die vrijheid opzoeken: lekker buiten ravotten, speelafspraakjes met oud-kleuterklasgenootjes.” „Het is altijd moeilijk om achteraf een beslissing te wegen. U weet niet hoe het geweest was als hij nog in een kleuterklas zou zitten en zich stierlijk verveeld zou hebben. Dan zou luisteren waarschijnlijk ook een aandachtspunt zijn geweest.” Mariette Dietz helpt als kindercoach bij leerproblemen. Cordula Rooijendijk is basisschoolonderwijzer en bestuurder van 20 scholen in de Gooi- en Vechtstreek en Amsterdam. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/15/had-onze-zoon-toch-een-extra-jaar-moeten-kleuteren-a4915206</guid>
      <pubDate>Mon, 15 Dec 2025 07:32:38 +0000</pubDate>
    </item>
    <item>
      <title><![CDATA[Wat moeten we met de schaamte van onze zesjarige?]]></title>
      <description><![CDATA[<p>Moeder: „Onze dochter van zes schaamt zich geregeld. Ze heeft veel fantasie en kan lang spelen met Playmobil of Duplo-bouwsels die ze maakt. Maar als er kinderen komen spelen, wil ze dat speelgoed naar zolder hebben, want ze denkt dat het kinderachtig is. Ze stuurt ons ook snel de klas uit als we haar naar school brengen. Zeker als we bijvoorbeeld wat aanwezig zijn en kletsen met andere kinderen. Ook dan voelt het alsof ze zich een beetje geneert.” „Onze dochter is van nature introvert, geen kind dat honderduit praat tegen de juf bijvoorbeeld. Maar we hebben wel het idee dat ze goed in haar vel zit en dat ze het naar haar zin heeft op school. Moeten we iets met deze schaamte? En zo ja: hoe ga je daar als ouder dan mee om? Of is het niks bijzonders?” Naam en woonplaats zijn bij de redactie bekend. De rubriek Opgevoed is anoniem, omdat moeilijkheden in de opvoeding gevoelig liggen. Wilt u een dilemma in de opvoeding voorleggen? Stuur uw vraag of reacties naar opgevoed@nrc.nl Kimberley Roerdink: „Rond deze leeftijd beginnen kinderen zich bewuster te worden van zichzelf en wat anderen van hen vinden. Misschien heeft uw dochter een ouder kind wel horen zeggen: ‘Duplo is echt kinderachtig’. Ze is zich bewust dat er een discrepantie zit tussen wat ze zelf leuk vindt, en de realiteit van anderen.” „Vraag haar ernaar: ‘Ik merk dat je je speelgoed wegzet als andere kinderen komen, wat denk je dat ze ervan vinden?’ Of: ‘Waarom denk je dat het kinderachtig is?’ Zo krijgt u meer zicht op haar gedachten.” „U kunt haar ook uitdagen: ‘Weet je dat zeker? Wat maakt dat je dat denkt?’ En: ‘Zijn er kinderen die met duplo spelen nog wel leuk vinden, denk je?’” „Respecteer haar beslissingen. Ze mag zelf kiezen wat ze voor zichzelf wil houden, en wat ze samen wil doen.” „Zou schaamte de reden zijn dat ze u de klas uit wil hebben? Misschien wil ze school voor zichzelf houden: ‘Dit is mijn klas, dit is mijn juf, jullie kunnen wel gaan.’ Vraag ook op een geschikt moment: ‘Vind je het niet fijn als we in je klas blijven?’” „Je schamen is heel gewoon. U kunt haar gevoelens normaliseren door iets te noemen waar u zich zelf vroeger voor schaamde. Zo staat ze minder alleen in de emotie.” Marga Akkerman: „Veel opvoeders proberen uit zorg heel precies te definiëren wat ze bij hun kinderen zien, en gebruiken daar etiketten voor die ze aangereikt krijgen, zoals introvert. Het zou opvoeden zoveel persoonlijker maken als die labels worden weggelaten, en van de eigenheid van kinderen wordt genoten. „Zou uw dochter weten wat het woord ‘kinderachtig’ betekent? Het vraagt een beoordelingsvermogen dat bij een ouder kind hoort. Om te begrijpen wat zij bedoelt, zou ik ernaar vragen. Bijvoorbeeld: ‘Wil je je spulletjes veilig stellen zodat ze niet kapot gemaakt worden?’ ‘Gaat juf pas starten als alle ouders de deur uit zijn, en wil je graag beginnen?’ Je schamen voor je ouders doe je pas in de puberteit.” „Laat uw dochter in deze situaties haar gang gaan. Zo regelt zij graag haar zaken. Een kind wil gerespecteerd worden voor wat het voelt, ook als je het daar als ouder niet mee eens bent.” „Zou het kunnen dat u zich zelf soms geneert voor het gedrag van uw dochter? Dan kan het zijn dat zij dat aanvoelt en zich uw schaamte eigen maakt.” „Als u uw dochter niet begrijpt, vraag haar zelf hoe zij het ziet, dan voedt u op vanuit het contact met haar. Zo gaat u elkaar steeds beter begrijpen, en dat geeft je als opvoeder meer zekerheid.” Gezinstherapeut Kimberley Roerdink begeleidt ouders in de opvoeding. Marga Akkerman is niet-praktiserend klinisch jeugd- en kinderpsycholoog. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/08/wat-moeten-we-met-de-schaamte-van-onze-zesjarige-a4914496</guid>
      <pubDate>Mon, 8 Dec 2025 07:32:38 +0000</pubDate>
    </item>
    <item>
      <title><![CDATA[Mijn dochters gaan elkaar te lijf. Hoe ga ik daarmee om?]]></title>
      <description><![CDATA[<p>Moeder: „Wij hebben twee dochters van twee en vier jaar oud, beiden temperamentvol. Ze kunnen erg leuk spelen, maar maken ook fysiek veel ruzie. De jongste trekt de oudste aan haar haar als ze haar speelgoed wil bijvoorbeeld. Maar de oudste slaat, knijpt, duwt ook regelmatig de jongste.” „Dit gebeurt op momenten dat de frustratie hoog oploopt bij haar. Zelfs als ik erbij zit en al aan het interveniëren ben. Uiteraard speelt impulscontrole hierin een rol, maar je zou denken dat dit bij de vierjarige anders zou moeten kunnen. Op school, bij vriendjes bijvoorbeeld, kan ze deze impulsen gelukkig wel controleren. Ik ben zoekende in hoe hiermee om te gaan.” Sheila van Berkel: „Het is natuurlijk naar om te zien dat de kinderen elkaar pijn doen, maar het is primair, natuurlijk gedrag. Hoewel het ene kind fysieker is dan het andere, is dergelijk geruzie op deze leeftijd gebruikelijk, zeker tussen broers en zussen.” „Kinderen beleven tussen hun tweede en derde jaar een piek in hun lichamelijke agressie. Ze ontwikkelen dan een eigen wil en kunnen zich nog niet verplaatsen in hoe harentrekken voor een ander voelt. Uw vierjarige heeft op deze leeftijd ook nog maar beperkte vaardigheden om zo’n aanvaring op te lossen. Ze heeft daar nog hulp bij nodig.” „Haal ze uit elkaar. Geef uw vierjarige eventueel iets om haar energie te ontladen: ‘Sla maar even op een kussen.’ Bevorder het inlevingsvermogen door te zeggen: ‘Kijk, je brengt je zus aan het huilen.’ Doe dat bij allebei, ook al snapt de tweejarige het nog niet. De oudste ziet dan dat ook de jongste toegesproken wordt.” „Kijk of er op de prikkelbare momenten, zoals aan het eind van de middag, iets te schuiven valt zodat ze niet in elkaars vaarwater zitten.” „Vanaf een jaar of vijf, zes zal dit fysieke gedrag afnemen, dan hebben kinderen meer opties om ruzies op te lossen. Maar het blijven zussen die onderling meer gesteggel zullen hebben dan met andere speelkameraadjes.” Kina Smit: „Het klinkt alsof u twijfelt of dit wel goed gaat, maar dit fysieke geruzie is volstrekt normaal op deze leeftijd. Uw vierjarige moet dagelijks dealen met een ongeleid projectiel van twee jaar oud: een terugkerende stoorzender waar ze zich steeds tegen moet verweren.” „Dat ze zich op veel andere momenten wél kan controleren, betekent niet dat ze het altijd doet. Thuis voelt als ontspanning, daar laat ze de controle even los. Doen we zelf ook aan het eind van de dag als we snauwen tegen kinderen of een partner. Het emmertje zit gewoon vol.” „Dit geworstel zegt niks negatiefs over de band tussen de zusjes. Er is nu eenmaal gedoe en rivaliteit tussen kinderen in een gezin en u mag erop vertrouwen dat tussen deze twee tot ver in de volwassen leeftijd nog heel veel pijlen afgeschoten zullen worden.” „Bij deze kleintjes is dat getrek en geduw ook nog een haast dierlijke krachtmeting, er zijn vierjarigen die nog bijten. Maar ook zussen of broers in de tienerleeftijd worden nog wel eens fysiek. Het lievelingetje van mamma krijgt in het voorbijgaan even een elleboog.” „Uiteraard remt u dat af bij uw twee- en vierjarige. Heel concreet: handje vastpakken: ‘Nee, stop maar. Dit kan niet. Handen doen we niet. We doen het met woorden.’ Haal de oudste even eruit: ‘We laten je zusje nu even, jij gaat op een andere plek zitten.’” Sheila van Berkel promoveerde als orthopedagoog op de relatie tussen broers en zussen aan de Universiteit Leiden. Ze schreef ‘Broertjes &amp; zusjes: zo stimuleer je een warme band tussen je kinderen’. Kina Smit is orthopedagoog en schreef ‘Opvoeden, het hoeft niet zo perfect’. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2025/12/01/mijn-dochters-gaan-elkaar-te-lijf-hoe-ga-ik-daarmee-om-a4914134</guid>
      <pubDate>Mon, 1 Dec 2025 07:32:39 +0000</pubDate>
    </item>
  </channel>
</rss>
