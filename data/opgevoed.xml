<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opgevoed]]></title>
    <link>https://www.nrc.nl/rubriek/opgevoed/</link>
    <description><![CDATA[Opgevoed]]></description>
    <item>
      <title><![CDATA[ Laat ik mijn zoontje (2) paars dragen?]]></title>
      <description><![CDATA[<p>Moeder: „Ons zoontje is net twee en heeft een sterke eigen wil. Zijn lievelingskleur is paars. Het helpt alle gemoederen bedaren  als hij af en toe dingen zelf mag kiezen. Laatst gingen we op pad voor een nieuwe regenjas. Er waren er nog twee in zijn maat, een blauwige en een fel paars-roze. Hij wees meteen de laatste aan, toch kocht ik met schuldgevoel de eerste. Voordat we kinderen kregen, had ik me voorgenomen om ze zo ver mogelijk van maatschappelijke vooroordelen  te houden.  Daarom heb ik hem vanaf zijn geboorte een gevarieerde garderobe gegeven. Van begin af aan leverde dat onbegrip op van buurkindjes, die opmerkingen maakten als: ‘Wat heeft hij rare kleren aan, hij lijkt wel een meisje!’ Tegenwoordig snapt hij dit soort opmerkingen een beetje, en ik zou het jammer vinden als hij onzeker wordt. Ik wil hem graag zijn eigen keuzes laten maken, maar ik wil niet dat hij nare opmerkingen krijgt van buurkindjes.” Bas Levering: „Het is een illusie te denken dat u uw kind voor nare opmerkingen van andere kinderen zou kunnen behoeden. Afwijkende kleren zijn hoe dan ook vaak object van spot. Hem steunen in zijn keuzes kan natuurlijk wel. „Ooit dachten we dat we van het verschil tussen typische jongens- en meisjeskleren op jonge leeftijd af waren. Vanaf de jaren zeventig kwam een sterke nadruk te liggen op de doorbreking van de sekse-specifieke opvoeding. Die beperkte winst verdween weer toen het mogelijk werd om voor de geboorte het geslacht van het kind te bepalen. Vanaf dat moment kleurden de kinderkledingwinkels weer nadrukkelijk in blauw en roze. Tegenwoordig vormt de uitslag van de pretecho aanleiding voor de gender reveal party in een van die kleuren.  „We moeten kinderen helpen hun eigen keuzes te leren maken, en daarbij hun aangeboren egocentrisme helpen beteugelen. Op 2-jarige leeftijd is dat nog niet echt aan de orde, omdat kinderen de consequenties van hun keuzes nog niet kunnen overzien. Dat ze op die leeftijd wel een krachtige wil ontwikkelen maakt de omgang niet altijd gemakkelijk. Maar paarse kleren? Gewoon toestaan! U heeft niet het lastigste probleem gekregen om dat keuzeproces mee te oefenen.” Stijn Sieckelinck: „Het is normaal om onzeker te worden over kostbare opvoedprincipes zodra je eenmaal de zorg hebt voor zo’n kwetsbaar wezentje. Toch is het belangrijk uw eigen onzekerheid niet te projecteren op uw kind, en hem onbekommerd een keuze te laten maken, ook al maakt dat reacties los in  de omgeving. Hij zal wel meer uit eigen wil gaan doen waarvan anderen iets vinden; u kunt niet alle plooien gladstrijken. „Genderidentiteit is in het jeugdwerk nu een van de meest besproken thema’s. Heel veel jongeren hebben daar vragen over. Er is een voorhoede die de ruimte eist om zelf op onderzoek te gaan, en niet op gender  wil worden vastgepind. Tegelijk klinken in de maatschappij protesten.  „We kunnen niet jongens in camouflagekleding en meisjes in prinsessenjurken steken om het die afwijzende groep naar de zin te maken. Daarmee maken we het probleem alleen maar groter. De inspanning ligt eerder in verschillen tussen mensen leren accepteren.   „Opvoeding kan bijdragen aan dat maatschappelijke ideaal door zelfvertrouwen bij te brengen over eigen keuzes, en door verdraagzaamheid voor die van anderen. Daarom werkt het averechts om gespannen te kijken wat de reacties zijn op de kleur die uw kind aantrekt. Als hij ouder is, kunt u vertellen dat zijn keuzes eventueel voor afwijzing kunnen zorgen, maar op tweejarige leeftijd mag hij rustig kiezen voor paars. Bovendien is ‘meisje’ geen scheldwoord.”</p>]]></description>
      <guid>https://nrc.nl/nieuws/2023/05/30/laat-ik-mijn-zoontje-2-paars-dragen-a4165816</guid>
      <pubDate>Tue, 30 May 2023 07:11:33 +00:00</pubDate>
    </item>
    <item>
      <title><![CDATA[Hoe verdelen we de erfenis?]]></title>
      <description><![CDATA[<p>Moeder: „We denken na over ons testament en hoe we de erfenis daarin verdelen. Wij zijn een samengesteld gezin met twee oudere kinderen uit mijn vorige relatie en een jongste kind van ons samen. De twee oudsten hebben een goede relatie met hun vader.  Wij maken  geen onderscheid tussen de kinderen en ze krijgen evenveel aandacht en geld, bijvoorbeeld als studietoelage. „Soms krijgen de oudsten iets van hun vader, wat de jongste niet van ons krijgt. Dat gaat nooit om grote bedragen. Maar voor de toekomstige erfenissen van hun vader voorzien we dat het om een aanzienlijke hoeveelheid geld kan gaan. Is het het eerlijkst dat alledrie een derde van onze erfenis krijgen, wetende dat de twee oudsten ook van hun vader erven en dus per saldo veel meer erven? Of is het eerlijker om onze jongste meer toe te bedelen omdat zij ‘alleen’ van ons erft? En is het verstandig om van tevoren te vertellen op basis van welke argumenten de verdeling bepaald is? Hoe kunnen we dat doen op een liefdevolle manier die het voor alle kinderen begrijpelijk en acceptabel maakt? We willen niet dat de erfenis een wig zou drijven in de fijne relatie die er nu tussen alle kinderen is.” Raimund Kamp: „Als u later dan uw huidige partner overlijdt, en geen testament heeft, erven uw kinderen volgens de wet drie gelijke delen. In deze gelijke verdeling schuilt wijsheid. „U wilt enerzijds uw kinderen financieel hetzelfde behandelen, anderzijds hoopt u dat ze alledrie enigszins financieel gelijk worden. Maar dat laatste is niet zo makkelijk te sturen, ook niet als u de jongste meer nalaat. Ten eerste weet u niet hoeveel de oudsten uiteindelijk zullen erven, dat blijft lastig inschatten. Ten tweede is er tussen volwassen kinderen altijd financiële ongelijkheid. Andere talenten, andere karakters betekenen verschillend verdienpotentieel. Uw jongste zou meer kunnen gaan verdienen. Een van de drie kan ook een vermogende partner treffen. De meeste ouders vinden dat hun financieel succesvolle kinderen niet moeten worden gekort op hun erfenis.  „U kunt met uw kinderen praten over uw wens en vragen of zij het erg vinden dat de oudsten ook van hun vader erven. Mogelijk vinden zij dit geen van allen en is het opgelost. Mocht het nodig zijn, dan kunt u in uw testament opnemen dat de oudsten slechts hun legitieme portie krijgen, zodat de jongste het meeste van u erft, maar dit staat wel haaks op de kinderen financieel hetzelfde behandelen.” Marga Akkerman: „Het belang dat u hecht aan gelijkheid in de opvoeding zou ik los zien van gelijkheid betreffende de erfenis. Bij de verdeling daarvan spelen wettelijk bepaalde rechten een rol. In de opvoeding daarentegen is ongelijkheid een gegeven, alleen al door leeftijdsverschillen. Oudere kinderen gaan later naar bed, krijgen meer zakgeld, vragen aandacht voor andere dingen. Het is voor kinderen belangrijk om die verschillen te leren accepteren en respecteren, niet alleen in het eigen gezin, maar ook in de buitenwereld. „Met het bespreken van de erfenis zou ik wachten tot daar een reden voor is. Heeft een kind geld nodig voor een dure studie, de aankoop van een huis? Dan kan een voorschot uit de erfenis in beeld komen. Het is voor de mede-erfgenamen dan prettig te weten hoe het met hun erfenis geregeld is, en welke mogelijkheden er zijn om daarvan nu al gebruik te maken. Beperk u daarbij vooral tot hun wettelijke rechten, waardoor hopelijk discussie kan worden voorkomen.”</p>]]></description>
      <guid>https://nrc.nl/nieuws/2023/05/22/hoe-verdelen-we-de-erfenis-a4165240</guid>
      <pubDate>Mon, 22 May 2023 07:11:34 +00:00</pubDate>
    </item>
    <item>
      <title><![CDATA[Kunnen we onze ongelukkige tweelingzoons helpen?]]></title>
      <description><![CDATA[<p>Vader: „Wij hebben twee zoons van 25, zij zijn een eeneiige tweeling. Omdat van tweelingen bekend is dat ze hun eigen, unieke plek moeten vinden, hebben we ze van jongs af in verschillende schoolklassen laten opgroeien en echt als individuen behandeld. Een van hen trok sterk naar zijn oudere broer. Beide tweelingzoons zijn een eigen weg ingeslagen, hebben gestudeerd, werken. Toch zijn ze allebei ongelukkig en tamelijk eenzaam. Ze hebben een laag zelfbeeld, kunnen blijven hangen in negatieve redeneringen en staan dan niet open voor perspectief van buitenaf. Ze hebben vaak ruzie waarbij het dan vooral gaat om wie nu eigenlijk het slechtst af is. Het lijkt wel een wedstrijdje slachtofferschap. Er komt dan zoveel emotie bij dat het drukt  op het gezin. Een echt gesprek hierover met hen is onmogelijk. Mijn ex-vrouw en ik vragen ons af hoe we met deze situatie kunnen omgaan. Vraagt dit gezien hun dna en tweelingrelatie om een specifieke aanpak?”  Meike Bartels: „Zelfvertrouwen, optimisme, het vermogen geluk te ervaren: veel  karaktertrekken en gevoelens zijn deels erfelijk bepaald. Omdat deze zoons hetzelfde dna hebben, kan het zijn dat ze eenzelfde gevoeligheid voor bijvoorbeeld eenzaamheid hebben. Maar als mens zijn we het resultaat van een samenspel van onze genen en de omgeving, dat geldt ook voor tweelingen, en daarom hebben ze niet dezelfde identiteit. Ze kunnen voor hun negatieve gevoelens onafhankelijk van elkaar door elke goede psycholoog worden behandeld. „Het concurrentie-element wordt wel door het tweelingschap beïnvloed. De grootste verschillen tussen broers en zussen ontstaan door verschil in leeftijd en geslacht. Als de oudste al drie jaar langer tennist dan de jongste is het niet gek dat hij beter is. Maar als je een identiek exemplaar naast je hebt, wordt die vergelijking sterker. „Uw rol als ouders is echter beperkt. Dit zijn volwassen mannen die natuurlijk hun eigen leven leiden. Probeer met beide zoons het contact goed te houden en, wanneer gevraagd, echt hulp te bieden. U heeft het recht te zeggen dat u en de rest van het gezin gebukt gaan onder de onenigheid tussen de twee, en dat u het fijn zou vinden als ze hulp zoeken.” Renée Uittenbogaard: „Het is niet per se waar dat een eeneiige tweeling jong uit elkaar moet worden gehaald voor een geslaagde persoonlijkheidsvorming. Deze kinderen zijn vanaf het prille begin zo verbonden geweest dat het soms juist steunend kan zijn de ander nog een tijd heel dichtbij te hebben. Vaak ontstaat het verlangen naar meer individualiteit zo rond het twaalfde jaar. Zou het kunnen dat door de nadruk op de individuele benadering voor uw zoons ook een verlies aan verbondenheid ontstond? „Het moet voor u ingewikkeld zijn uw zoons tegenover elkaar te zien staan, dat wilt u vast wegnemen. Die neiging staat soms goed luisteren in de weg.  „Probeer als ouder niet tussen uw zoons te gaan staan, maar met elke zoon afzonderlijk een relatie te onderhouden. Door aan te sluiten bij wat uw kind op zo’n moment zegt, zonder van alles tegen te werpen, krijgt hij het gevoel dat zijn verdriet en eenzaamheid echt gehoord worden. Een goede studie of een mooie baan nemen de moeite die het leven kan kosten nu eenmaal niet weg.  „We blijven vaak iets benadrukken of herhalen als we het gevoel hebben dat er onvoldoende naar ons geluisterd wordt, en te weinig wordt erkend voor welke moeilijkheden we staan.”</p>]]></description>
      <guid>https://nrc.nl/nieuws/2023/05/15/kunnen-we-onze-ongelukkige-tweelingzoons-helpen-a4164730</guid>
      <pubDate>Mon, 15 May 2023 07:11:34 +00:00</pubDate>
    </item>
    <item>
      <title><![CDATA[Ons zoontje wordt buitengesloten, hoe kunnen we hem helpen?]]></title>
      <description><![CDATA[<p>Moeder: „Vanaf het moment dat wij in de straat zijn komen wonen, wordt ons zoontje (8) buitengesloten door een van de buurtjongens. Deze ‘buitensluiter’ lijkt het vervelend te vinden dat onze zoon het goed kan vinden met de andere buurtkinderen. Vooral de vriendschap met de directe buurjongen lijkt hem dwars te zitten. Dit resulteert in  stoken en zeggen dat onze zoon niet mag mee voetballen, extra hard tackelen en boos worden als hij hem aftikt. Onze zoon is het liefst bevriend met iedereen, hoe meer vrienden hoe beter. Hij vindt het jammer dat het niet gaat met de ‘buitensluiter’ en is inmiddels helemaal klaar met het gedoe. Niemand mag buitengesloten worden maar je kunt de ander ook niet verplichten met je te spelen. Daar schermt de ‘buitensluiter’ mee: ‘Vandaag willen we met ons drieën spelen en niet met jou erbij.’ Aan de ‘buitensluiter’ valt geen winst meer te behalen, maar hoe kunnen we onze zoon bijstaan?” Tischa Neve: „Een open gesprek met de ouders van het jongetje zou ideaal zijn, maar ligt vaak moeilijk, zeker als je mensen niet kent. Probeer meer informatie te vergaren, bijvoorbeeld door voorzichtig te peilen hoe andere ouders dit zien: ‘Het buitenspelen gaat weleens wat lastig, herkennen jullie dat?’ Kijk of u de buitensluiter beter kunt leren kennen, bijvoorbeeld door hem af en toe uit te nodigen thuis. Wat is dit voor type? Het is belangrijk om breed te investeren in de banden in een nieuwe buurt, zowel met de ouders als hun kroost. Daarmee bouwt u ook voor uw kind een veilig netwerk.  „Dat iemand zich bedreigd voelt door de komst van een nieuweling is een situatie die uw zoon vaker zal meemaken. Leg hem uit wat er gebeurt: ‘Jij bent nieuw en hij vindt het spannend dat er daardoor iets verandert.’ Erken dat het lastig is. Geef ruimte aan zijn gevoelens, en help die te verwoorden.  „Ik zou wel regelmatig even langslopen als ze ergens spelen. Bij kinderen van 8 kun je nog goed poolshoogte nemen.” Ron Scholte: „Zo’n situatie als deze is heel complex. Uitspraken die je vaak hoort als: ‘Geef de pestkop gewoon een pak slaag’ of ‘Spreek de pestkop als ouder zelf stevig aan’ kunnen de situatie verergeren. Omstanders, in dit geval de buurjongens, kunnen een positieve rol spelen, bijvoorbeeld door de pestkop af te vallen. Alleen is het soms moeilijk voor jezelf opkomen tegenover iemand die op de één of andere manier meer macht heeft. Zeker in een situatie als deze, buiten het toezicht van volwassenen, kan het te veel kracht van kinderen vragen zich tegen de bully te verzetten. „U heeft het misschien al geprobeerd maar in een optimale situatie zou u dit op een feitelijke, niet-verwijtende manier kunnen bespreken met de ouders van de jongen: ‘Dit doet ons zoontje pijn. Hij heeft geen negatieve bedoelingen, hij wil alleen maar spelen.’ Maar zelfs als het u lukt dit op een niet-beschuldigende wijze te doen, bestaat de kans dat de ouders zich aangevallen voelen.  „In ieder geval moet u als doel steeds voor ogen blijven houden: hoe kan mijn kind hier plezierig en veilig alleen in de buurt blijven spelen? „Het is positief dat uw zoon u vertelt wat er gebeurt, en dat u betrokken bent. Blijf met hem praten over deze situatie. Houd goed in de gaten dat hij een positief beeld van zichzelf houdt, en niet aan zichzelf gaat twijfelen.”</p>]]></description>
      <guid>https://nrc.nl/nieuws/2023/05/08/ons-zoontje-wordt-buitengesloten-hoe-kunnen-we-hem-helpen-a4164117</guid>
      <pubDate>Mon, 8 May 2023 07:11:34 +00:00</pubDate>
    </item>
    <item>
      <title><![CDATA[Is het gezond je kind alleen   plantaardig voedsel te geven?]]></title>
      <description><![CDATA[<p>Vrouw met kinderwens: „Mijn vriend en ik willen dit jaar aan kinderen  beginnen. Voor 90 procent  ben ik vegan (af en toe eet ik eieren) en mijn vriend eet alles (vlees, kip, zuivel, eieren). Omdat we nog niet weten hoe gezond het is om een kind louter plantaardig voedsel te geven, hebben we afgesproken dat we ons kind verschillende dingen laten eten, zodat het ook alles leert kennen. Als ik kook tofu of bonen, als mijn vriend kookt wel vlees, van een dier dat een goed en gezond leven heeft gehad.  Vanaf welke leeftijd kan een kind gezond vegan zijn? Voor mij is veganistisch eten voornamelijk een ethische keuze, hoewel ik vermoed dat het ook gezonder is. Ik wil mijn kind geen essentiële voedingsbestanddelen onthouden, mogelijk zijn dierlijke eiwitten in de eerste levensjaren heel belangrijk, maar ik heb er ook moeite mee. Hoe gaan andere gezinnen hiermee om? En als het kind eenmaal vraagt waarom ik geen vlees eet, wat zeg ik dan? Als ik het echte beeld van de bio-industrie schets, wil het mogelijk geen dierlijk eten meer.”  Katja Passchier: „Wat mooi dat u dit zo consciëntieus aanpakt. Als borstvoeding een optie voor u zal zijn: die is natuurlijk vegan. Tussen de 6-12 maanden vermindert de fles- of borstvoeding en worden met name de geprakte hapjes belangrijk. Daar hoort zetmeel in, een geprakt aardappeltje bijvoorbeeld, groente en eiwitten. In een klein stukje geprakt vlees of vis zitten al heel veel eiwitten, ijzer en B-vitamines. Dat kan wel door plantaardige eiwitten vervangen worden, maar alleen als het kind daar dan een grotere portie van binnenkrijgt. Om te komen tot dezelfde combinatie van aminozuren als in de dierlijke eiwitten en alle vitamines en mineralen, moet die plantaardige voeding daarbij een behoorlijke variatie kennen. Dus niet alleen bonen en tofu, maar ook noten, pitten en zaden, om maar iets te noemen. Dit moet een jong kind dan wel allemaal willen en kunnen eten, en ook in die hoeveelheid. Vooral in de peuterpuberteit weigeren kinderen vaak eten. „Ook zuivel is belangrijk; melk, yoghurt, kwark. Vervanging door met calcium en B12 verrijkte sojamelk mag een kind pas vanaf een jaar. Daarom is het plan van u en uw partner waarin dierlijke producten een rol spelen, erg verstandig. „Mocht u zwanger zijn, dan zou ik u aanraden  langs de diëtist te gaan om te onderzoeken of u voor uzelf en uw baby genoeg voedingsstoffen binnenkrijgt.” Minke Eilander: „Jullie verschil in voeding staat voor diepgevoelde waarden in leven en opvoeding, en het is mooi dat jullie dat nu al bespreken. Het compromis dat jullie gevonden hebben, klinkt al heel goed.  „Mocht er een moment komen dat uw kind vraagt waarom u geen vlees eet, en uw partner wel, dan kunt u eerlijk en helder uitleggen dat u dit doet voor dierenwelzijn, duurzaamheid van de planeet en uw eigen gezondheid. En dat u het voor uzelf net iets anders aanpakt, omdat u niet meer in de groei bent en uw kind wel. U kunt dan ook uitleggen dat u en uw partner er wel voor zorgen dat het dier zoveel mogelijk een goed en gezond leven heeft gehad.  „Het is belangrijk als we kinderen kunnen laten zien dat gezonde voeding ervoor zorgt dat je lekker in je vel zit en genoeg energie hebt. Maar voldoende nachtrust, beweging en plezier maken ook onderdeel uit van gezond opgroeien. Maak van voeding een niet al te beladen onderwerp en zorg aan tafel voor een moment van samenzijn.”</p>]]></description>
      <guid>https://nrc.nl/nieuws/2023/05/01/is-het-gezond-je-kind-alleen-plantaardig-voedsel-te-geven-a4163444</guid>
      <pubDate>Mon, 1 May 2023 07:11:35 +00:00</pubDate>
    </item>
    <item>
      <title><![CDATA[Hoe leer je een 3-jarige om niet zomaar met mensen  mee te gaan?]]></title>
      <description><![CDATA[<p>Ouders: „Ons zoontje van bijna 3 begint altijd en overal een praatje met volwassenen. Van de supermarktbeveiliger tot stamgasten van een kroeg waar we voorbijlopen. Het liefst gaat hij met iedereen mee en met mooi weer loopt hij overal naar binnen. Hij is dat gewend omdat we wonen in een autovrije wijk met gezinnen waar iedereen elkaar kent. Mensen lopen soms letterlijk met hem weg, zoals laatst toen iemand met hem een kleurplaat ging halen. Hoewel we deze eigenschap mooi vinden, vragen we ons af wanneer we hem en op wat voor manier duidelijk moeten  maken dat hij niet zomaar altijd met iedereen mee kan. Hoe kunnen we zeggen dat hij dit niet moet doen, zonder hem bang te maken? We willen hem niet afremmen in zijn enthousiasme. Hij neemt wat we  zeggen heel serieus.” In de rubriek Opgevoed leggen we dilemma’s van lezers anoniem voor aan de beste deskundigen. Onder de inzenders van vragen verloten we exemplaren van het boek Andere ouders doen ook maar wat, een bundeling van de eerste jaargangen van de rubriek.  Rian Meddens: „Wat mooi, deze nieuwsgierigheid en openheid. Kinderen in deze leeftijd houd je sowieso onophoudelijk in de gaten. Je weet zo precies waar ze zijn en met wie. Vanaf een jaar of 6 kunnen ze zelf buiten spelen, maar hoe impulsiever, hoe langer je controle houdt. Kinderen jonger dan 6 kunnen wel even kort uit zicht spelen, zolang je weet waar. Ouders voelen dit zelf doorgaans goed aan. „Begin met uitleggen dat hij nooit met iemand mee mag gaan zonder het eerst aan papa of mama te vragen. Ook niet als die persoon heel aardig is of bijvoorbeeld iets heel leuks of lekkers heeft. ‘Kom het altijd eerst vragen.’ Houd de uitleg kort en simpel: ‘Dit is belangrijk omdat we dan weten waar je bent.’ „Omdat jullie nog goed toezicht houden kun je mooi meekijken of hij deze oefening al in de praktijk brengt. Mocht het hem niet lukken, gebruik het dan als een leermoment door achteraf uit te leggen dat hij het volgende keer moet komen vragen.” Rianne Kok: „Het is voor jullie peuter nog te complex om  concepten te begrijpen, zoals wat  ‘ver’ is, of wie een vreemde is. Maar jullie kunnen wel oefenen dat hij in sommige situaties bij jullie in de buurt moet blijven. Leg als u ergens heen gaat uit wat u gaat doen. Bijvoorbeeld: ‘We gaan eerst door een drukke winkelstraat. Dan is het nodig dat je bij mij in de buurt blijft, dus moet ik je handje vasthouden. Als we dan ergens iets gaan drinken mag je zelf vrij rondlopen.’ „Dat zal  hij niet in één keer leren. Peuters zijn impulsief, als ze een hondje zien aan de overkant rennen ze ernaar toe. Dus u moet daar toch een beetje achteraan blijven hobbelen.  „Voor een explorerend kind kan een hand vasthouden onvrij voelen. Dan kan het helpen om ondertussen samen een spelletje te doen, zoals alles opnoemen wat groen is. U kunt hier samen ook een van de vele boekjes over lezen, zoals dat  van een hondje dat zijn moeder in een warenhuis kwijtraakt omdat het iets lekkers ruikt. Tijdens zo’n leermoment in een drukke winkel of straat kunt u  naar dat boekje verwijzen: ‘Weet je nog van dat hondje? Daarom doen we dit even zo.’  „Naarmate jullie kind ouder wordt, zal het meer over de gevaren leren, maar voorlopig kunt u op deze manier aansluiten bij zijn opgeruimde peuterbeleving zonder hem angst aan te jagen. Een praktische tip is hem een bandje omdoen met jullie telefoonnummer erop.”</p>]]></description>
      <guid>https://nrc.nl/nieuws/2023/04/24/hoe-leer-je-een-3-jarige-om-niet-zomaar-met-mensen-mee-te-gaan-a4162937</guid>
      <pubDate>Mon, 24 Apr 2023 07:11:35 +00:00</pubDate>
    </item>
    <item>
      <title><![CDATA[Hoe krijgen we onze zoon (9) enthousiast voor verhuizing naar Zuid-Afrika?]]></title>
      <description><![CDATA[<p>Vader: „We kunnen een aantal jaar voor werk naar Kaapstad in Zuid-Afrika. Een uitgelezen kans die zich op het laatste ‘goede’ moment voordoet, onze oudste zoon staat namelijk op het punt om naar de middelbare school te gaan. Wij ouders en de toekomstige brugklasser kunnen niet wachten. Dat geldt niet voor onze jongste van 9. Hij wil niet en laat dat steeds als het onderwerp ter sprake komt weten. „Ik wil niet naar Zuid-Afrika want daar kun je niet schaatsen”, zegt hij op een winterse dag. „Olifanten en giraffen kun je toch ook in Artis zien?” is het antwoord op de vele wildparken die we gaan bezoeken en „Ik vind warm weer niet fijn, ik wil het lekker fris hebben” zegt hij als wij hem lekker proberen te maken met het perfecte klimaat. Zelfs het vooruitzicht op een eigen kamer trekt hem niet over de streep. Overal zijn argumenten te vinden om vooral in Nederland te blijven, waarbij zijn vrienden in de klas natuurlijk het allerbelangrijkste zijn. We  willen hem graag enthousiast krijgen voor Het Grote Avontuur. Zeker omdat hij juist sociaal de meest getalenteerde van ons vieren is.” Anke Klein: „Zo’n kans om naar het buitenland te gaan klinkt mooi, en is tegelijk ook veel regelwerk.  Als wetenschapper werk ik momenteel in Sydney, met onze vier kinderen, dus ik ken het dilemma.  „Heel fijn dat u de gevoelens van uw jongste serieus neemt.  Toon begrip voor zijn kant van de zaak. Praat ook over uw eigen twijfels. Het kan helpen om contact te zoeken met andere expatgezinnen, er zijn veel ‘communities’ en fora op dit gebied, zoals het platform Nederlanders in het buitenland (NIHB). Emigratiecoaches kunnen helpen bij alle facetten van het emigreren. Uw gezin zal zeker baat hebben bij al die kennis en ervaringen.” Doug Ota: „Het is belangrijk om uit te dragen dat u en uw partner samen deze grote beslissing nemen voor het gezin. Natuurlijk moet u de kinderen wel goed uitleggen waarom dat volgens jullie in het belang kan zijn van iedereen. Daarna doet u een stapje terug en mag iedereen reageren.  „De jongste wil gewoon kunnen zeggen dat het voor hem niet hoeft. Als u hem dan tot enthousiasme dwingt, is hij niet vrij zijn eigen gevoel te ervaren en ontwikkelen, en kan  een sudderende boosheid ontstaan. „Toon empathie voor zijn gevoelens, ook voor het feit dat het moeilijk kan zijn als jullie toch deze beslissing nemen. Geef toe dat het moeilijk zou kunnen zijn voor hem, voor jullie allemaal, maar dat jullie dan hem en elkaar zullen proberen te steunen. „Schilder het avontuur niet te rooskleurig af,  toon ook uw eigen twijfels. U mag best uitspreken dat u ook niet 100 procent weet of dit avontuur voor iedereen goed zal uitpakken. Dat hoort bij het leven. Het leven zit immers vol ambivalentie, bij iedere belangrijke beslissing horen aarzelingen. Maar als je in dergelijke ambivalentie niet handelt, gebeurt er helemaal niks in het leven. Zo laat u uw kinderen zien hoe toch een stap voorwaarts te maken zonder alle bijkomende gevoelens te smoren.”</p>]]></description>
      <guid>https://nrc.nl/nieuws/2023/04/17/hoe-krijgen-we-onze-zoon-9-enthousiast-voor-verhuizing-naar-zuid-afrika-a4162286</guid>
      <pubDate>Mon, 17 Apr 2023 07:11:36 +00:00</pubDate>
    </item>
    <item>
      <title><![CDATA[‘Is heftig ruziën waar de kinderen bij zijn schadelijk?&#8217;]]></title>
      <description><![CDATA[<p>Oma:  „Ik heb   kleinkinderen in de basisschoolleeftijd. Ik vraag me af of het beter is om ruzies die hoog oplopen in het bijzijn van jonge kinderen te voorkomen. Berokkenen dergelijke ruzies schade? Of geven ze ook een realistisch beeld dat conflicten bestaan? Zelf heb ik ook heftige ruzies in het bijzijn van onze kinderen gemaakt. Bij navraag is gebleken dat de kinderen er niet onder hebben geleden.” Esther Kluwer: „Ja, het is beter om heftige ruzies in het bijzijn van kinderen te voorkomen. We weten dat vooral frequente en niet-constructieve ruzies tussen ouders bij kinderen kunnen leiden tot gedragsproblemen en verminderd welzijn. In dergelijke  onconstructieve ruzies wordt het probleem niet samen opgelost maar eerder voortgezet, bijvoorbeeld door elkaar te negeren, of vijandig te blijven doen. Dat voelt voor kinderen onveilig en dat is stressvol. Als de conflicten gaan over de opvoeding, of de kinderen, kunnen kinderen het idee krijgen dat ze de ruzie veroorzaakt hebben. „Natuurlijk zijn irritaties en ruzies soms  onvermijdelijk. Het is  belangrijk  te proberen het rustig uit te praten, het kind er niet bij te betrekken, en te laten zien dat het weer goed is. Lukt dat niet, probeer dan op tijd te zeggen: ‘Ik ga even tien minuten naar buiten, of naar een andere kamer, want ik kan nu niet rustig praten.’ Of: ‘Laat me maar even, ik ben snel geïrriteerd door de drukte op mijn werk.’ Dat zijn dan weer constructieve voorbeelden om met een meningsverschil om te gaan.” Susan Bögels: Voor kinderen die   heftige ruzie van hun ouders meemaken, staat   hun veilige haven op het spel, het systeem waarvan zij afhankelijk zijn. Ruzies thuis beïnvloeden hoe kinderen later relaties aangaan. Op het werk en met vrienden, maar vooral liefdesrelaties.  „Idealiter trekken ouders zich samen terug wanneer ze ruzie dreigen te krijgen, en proberen er samen uit te komen, buiten het gehoor van hun kinderen. Juist als je weet dat je makkelijk iets zegt waarvan je spijt krijgt, is het belangrijk dat niet in bijzijn van de kinderen te doen. Vertel de kinderen: ‘Papa en mama zijn het helemaal niet met elkaar eens, en dat gaan we nu samen even uitpraten.’  „Als er toch een heftige aanvaring is, probeer het dan ook in het bijzijn van de kinderen weer goed te maken. En écht goed te maken, niet: ‘Sorry, maar jij deed ook zo onredelijk’, maar: ‘Ik zie dat ik je pijn heb gedaan, het spijt me, kun je me vergeven?’ Verontschuldig je ook bij de kinderen: ‘Ik zie dat het voor jullie beangstigend is geweest, en dat spijt ons.’ Daarmee neem je als ouders verantwoordelijkheid voor de stress die je hebt veroorzaakt. Ouders denken dat kinderen die ruzie vergeten, maar dat is absoluut niet het geval. „U bent nooit te oud om bij kinderen op het verleden terug te komen.  U kunt bijvoorbeeld zeggen: ‘Ik denk weleens aan de ruzies die we vroeger maakten. Ik denk dat het voor jullie lastig is geweest, en ik zou willen dat ik dat anders had gedaan’.”</p>]]></description>
      <guid>https://nrc.nl/nieuws/2023/04/10/is-heftig-ruzien-waar-de-kinderen-bij-zijn-schadelijk-a4161594</guid>
      <pubDate>Mon, 10 Apr 2023 07:11:36 +00:00</pubDate>
    </item>
    <item>
      <title><![CDATA[Kan ik mijn ouders  gezonder laten leven?]]></title>
      <description><![CDATA[<p>Zoon: „Ik heb een vraag  de andere kant op. Hoe kan ik mijn ouders op een beleefde manier bewust maken van ongezonde leef- en eetpatronen?  Ik ben een 24-jarige student die vier jaar geleden op kamers is gegaan. Sindsdien ben ik  gezonder gaan leven, wat begon met gezonder eten, gevolgd door meer lichaamsbeweging. Ik  loop marathons en ben erg actief met een gezonde levensstijl bezig. Regelmatig kom ik bij mijn ouders thuis en merk ik dat daar ongezonder wordt gegeten. Dan neem ik de touwtjes in handen en stel voor om te koken, de gezondere maaltijden die ik thuis maak, om ze te laten zien wat er mogelijk is en hoe lekker het kan zijn. Vaak wordt hier op een ironische manier op gereageerd, dat er iets mist omdat er geen vlees is, of te veel groente dus ‘konijnenvoer’, etc. Mijn ouders zijn  lichtelijk te zwaar en zou ik graag zien dat ze gezond oud worden.  Hoe kan ik dit bij mijn ouders aankaarten en hen hier eventueel bij helpen?” Bas Levering: „Laten we de term opvoeden reserveren voor de ouderlijke inspanningen om kinderen te helpen verantwoordelijkheid voor hun eigen leven te nemen. Dan is deze vraag ‘de andere kant op’ eigenlijk geen opvoedvraag. Dat neemt niet weg dat de invloed die kinderen op hun ouders uitoefenen van groot belang is. Veel ouders zeggen onomwonden dat ze veel van hun kinderen leren, maar volwassen zijn ze natuurlijk al. „Kinderen kunnen er vooral aan bijdragen dat hun ouders bij de tijd blijven. Door hun kinderen worden ze geconfronteerd met veranderende opvattingen over van alles en nog wat. Grappig dat je bij thuiskomst zegt te merken dat daar ongezonder wordt gegeten. Niet zij, maar jij bent immers veranderd. „Dat je je zorgen maakt over hun ongezonde leefstijl en er iets aan probeert te doen siert je, maar een leefstijl verander je niet zomaar. De meeste peperdure overheidscampagnes op dat gebied halen weinig tot niets uit. De ironische reactie van je ouders op wat je hen voorzet, duidt zelfs op actief verzet. „Ik kan me niet voorstellen dat je ouders niet op de hoogte zijn van het belang van een gezonde leefstijl. Veel meer dan laten zien dat gezond ook lekker en leuk kan zijn, is je niet gegeven. Waak er in ieder geval voor je ouders als kinderen te behandelen, want daarmee ben je waarschijnlijk nog verder van huis.” Stijn Sieckelink: „Het is niet gezegd dat jouw levenstijl per definitie beter is dan die van je ouders. Een marathon lopen is niet per se gezond. En soms kan het streven naar gezondheid een manie-achtig karakter krijgen, bijvoorbeeld door anderen de maat te gaan nemen. Blijf relativeren. ‘Licht overgewicht’ is nog iets anders dan levenslang rokend. „‘De touwtjes in handen nemen’ klinkt allesbehalve uitnodigend. Wie vindt dat in zijn eigen huis nu leuk? Bovendien zijn mensen nu eenmaal gewoontedieren, die verander je niet zomaar. „Ik zou beginnen met oprechte nieuwsgierigheid. Informeer naar de keuzes van je  ouders. Hoe zien zij het goede leven, en waarom zien ze dat zo? Probeer te snappen waarom die waarden voor hen belangrijk zijn.  „Draag op een creatieve wijze alternatieven aan, bijvoorbeeld door zonder belerend commentaar lekkere maaltijden te koken die voldoen aan je eigen standaard. Focus daarbij vooral op de tijd samen, en de gezelligheid. Door een lichte toets en een goede band krijg je soms meer gedaan dan recht op het doel af te gaan.”</p>]]></description>
      <guid>https://nrc.nl/nieuws/2023/04/03/kan-ik-mijn-ouders-gezonder-laten-leven-a4161154</guid>
      <pubDate>Mon, 3 Apr 2023 07:11:36 +00:00</pubDate>
    </item>
    <item>
      <title><![CDATA[Kan mijn 4-jarige zoon beelden  uit de vleesindustrie aan?]]></title>
      <description><![CDATA[<p>Moeder: „Mijn zoontje van vier jaar is erg geïnteresseerd in fabrieken en hoe dingen gemaakt worden. Hij vond een boek in de bibliotheek over hoe melk, brood en vlees gemaakt worden en hoe dat verschilt in een boerderij en een fabriek. De bladzijden over vlees bleken over het slachten van dieren te gaan en waren erg realistisch. Ik heb het boek toen snel dichtgedaan en opgeborgen. Ik zag toen pas dat het vanaf 6-8 jaar was. Sindsdien vraagt mijn zoon vaak naar het boek en vooral dat hij de vleesfabriek wil zien. Is het onverstandig om hem op zijn leeftijd de afbeeldingen van de vleesindustrie te laten zien? Hij is best snel bang en snapt volgens mij niet goed hoe een dier vlees op zijn bord wordt. Of kan hij het beter zo snel mogelijk leren en moet ik zijn nieuwsgierigheid juist voeden?” Marga Akkerman: „Kleuters zijn met grote nieuwsgierigheid de wereld aan het ontdekken. Een bekende vraag van een kleuter is: ‘Waar gaat de zon slapen als het donker is?’ En even later komt er weer een heel andere vraag. „In het voorbeeld van uw zoon gaat het om een onderwerp dat hij al echt aan het uitdiepen is. Hij heeft een boek gevonden dat hem erg interesseert en dat levensecht antwoorden geeft op zijn vragen. Het is niet nodig hem daartegen te beschermen. Hij bekijkt het op een andere manier dan u. Kleuters leven op veel momenten in een door henzelf bedachte wereld, ook wel fantasiewereld genoemd. In hun spel en in hun belangstelling zijn ze vooral bezig met de vraag: wat is nou echt en wat heb ik zelf bedacht? Uw zoon is aan het uitzoeken: hoe gaat het nou echt in die fabriek? Daar hoeft hij dan niet meer over te fantaseren. Dat geeft rust. „In plaats van het boek snel weg te nemen, kunt u samen met hem bekijken wat hij zo interessant vindt. Bij u op schoot of lekker dichtbij u op de bank. Uw nabijheid kan eventuele angst bij uw zoon verlagen. Kijk vooral met hem mee en zeg er af en toe iets bij over uw eigen gevoel. ‘Ik vind het best spannend om te zien dat een dier wordt doodgemaakt. Wat vind jij?’ U kunt de nieuwsgierigheid van uw zoon naar de werkelijkheid dus gerust toelaten, zolang u er maar bijblijft.” Anita Harrewijn: „Het boek weghouden kan het juist enger maken voor uw zoon. De leeftijdsgrens van 6 jaar ligt ook weer niet zo ver weg. Pak het boek erbij, praat er samen over. Vraag waarom hij het graag wil zien, misschien snapt hij bepaalde aspecten nog niet helemaal.  „Wat kinderen eng vinden verschilt per leeftijd. Uw zoon van 4 kan wat hij in een boek ziet nog niet helemaal aan de realiteit verbinden, dus de vraag is of het echt beangstigend voor hem is. Wijs in het boek ook andere aspecten aan, zodat niet alle nadruk op die bladzijdes over slachten ligt. Als uw kind er niet meer van kan slapen, nachtmerries krijgt of situaties gaat vermijden, is de angst te groot geworden. „De interesse van uw zoon volgen betekent natuurlijk niet dat hij maar met alles geconfronteerd moet worden. Mocht hij geïnteresseerd raken in materiaal dat echt ver voorbij zijn eigen leeftijd is, kijk dan samen waarin hij precies geïnteresseerd is, en zoek daar materiaal bij dat bij zijn leeftijd past, zoals tekenfilms en kinderboeken.”</p>]]></description>
      <guid>https://nrc.nl/nieuws/2023/03/27/kan-mijn-4-jarige-zoon-beelden-uit-de-vleesindustrie-aan-a4160564</guid>
      <pubDate>Mon, 27 Mar 2023 07:11:37 +00:00</pubDate>
    </item>
  </channel>
</rss>
