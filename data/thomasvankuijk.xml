<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Kuijk]]></title>
    <link>https://www.volkskrant.nl/auteur/thomas-van-kuijk</link>
    <description><![CDATA[Thomas van Kuijk]]></description>
    <item>
      <title><![CDATA[Een wasmachine laten repareren moet net zo makkelijk maken als er een bestellen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: online wasmachine bestellen. Verbetering (zaterdag 8 april): De in dit stuk voorgestelde reparatiedienst blijkt reeds te worden aangeboden door Coolblue. De auteur zocht voor het schrijven van de column op de site van Coolblue met ‘wasmachine repareren’, wat geen zoekresultaten gaf. Met de zoekopdracht ‘wasmachine reparatie’ verschijnt de witgoedreparatiedienst van Coolblue wel. De auteur geeft aan dat hij uitgebreider had moeten zoeken en biedt zijn excuses aan, ook aan Coolblue. Coolblue heeft het bestellen van een nieuwe wasmachine supermakkelijk gemaakt. Te makkelijk. In 2016 nam de internetwinkelier de bezorging van witgoed en andere grote apparaten in eigen hand. Volledig tegen de heersende bedrijfswijsheid in dat je alleen moet doen waar je je op kunt onderscheiden, je kernprocessen, en de rest aan onderaannemers moet overlaten. Pieter Zwart, ceo van Coolblue en verantwoordelijk voor de obsessie van het bedrijf met klanttevredenheid (‘alles voor een glimlach’), zag dat anders: ‘Als onze bezorgers bereid zijn een wasmachine naar de eerste of tweede verdieping te tillen, het apparaat ook nog eens installeren en vervolgens de oude machine weer mee terug nemen, kunnen we echt een verschil maken met wat nu gangbaar is bij webwinkels.’ Een sterk staaltje focus op gebruikersbehoeften. Want als een wasmachine stuk gaat, wil je snel weer kunnen wassen. Coolblue wilde de hele aanschaf van een nieuwe machine ‘ontzorgen’ en ging daarom zelf aan bezorging doen. Je ziet niet vaak dat een organisatie zo wordt omgegooid voor een betere gebruikservaring. Meestal wil men de website een beetje opleuken en met mazzel een intern proces wat aanpassen. Maar voor een echt goede gebruikservaring moet je niet het product of de dienst leveren die bij je organisatie past, maar de organisatie zo aanpassen dat je kunt leveren wat goed is voor gebruikers. Het gevolg van Coolblues geoliede proces is wel dat het een stuk minder aantrekkelijk is geworden om je wasmachine te laten repareren. Want zet nieuw bestellen bij Coolblue eens tegenover het vinden van een goede reparateur, die snel kan komen, en bij wie je dan nog maar moet afwachten of die een diagnose weet te stellen, hoe erg het probleem dan blijkt te zijn en of de juiste onderdelen op voorraad zijn. Zeker nu bijvoorbeeld Miele alleen nog onderdelen wil leveren aan door hen goedgekeurde leveranciers. Koop je een nieuwe, dan weet je gelijk waar je aan toe bent. Vroeger was het nog iets meer in balans, toen je om een wasmachine te kopen nog naar een winkel toe moest, moest wachten op levering et cetera, maar nu is reparatie veel onzekerder, zowel qua tijd als financieel. Terwijl vanuit duurzaamheid gedacht we juist langer met producten moeten doen. Want de milieu-impact van ‘spullen’ is voor de gemiddelde Nederlander groter dan bijvoorbeeld autogebruik of consumptie van vlees en vis, zo berekende onderzoeksbureau CE Delft voor het boek De verborgen impact van Babette Porcelijn. Dus misschien dat Coolblue ook een afdeling ‘Coolgreen’ kan beginnen, waar je kunt zoeken naar goede reparateurs die de volgende dag al op de stoep staan, ook als je wasmachine of ander witgoed uit de garantie is gelopen. Of dat ze je kapotte wasmachine meenemen, repareren en tijdelijk een vervangend exemplaar neerzetten. Of wasmachines gaan verhuren. De organisatie op z’n kop zetten voor én een glimlach én duurzaamheid. Jasper van Kuijk is ontwerpwetenschapper, schrijver/columnist en cabaretier-in-ruste. Hij doet onderzoek naar, onderwijst in en communiceert over (gebruiksgericht) ontwerpen. twitter.com/jaspervankuijk / @jaspervankuijk@mastodon.social</p>]]></description>
      <guid>https://volkskrant.nl/wetenschap/een-wasmachine-laten-repareren-moet-net-zo-makkelijk-maken-als-er-een-bestellen~b9b37398/</guid>
      <pubDate>Fri, 7 Apr 2023 00:00:00 +00:00</pubDate>
    </item>
    <item>
      <title><![CDATA[App vereenvoudigt moeilijke brieven voor laaggeletterden (die moeite hebben met apps)]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: moeilijkebrieven-app. Een app waarmee laaggeletterden een heldere, puntsgewijze samenvatting kunnen krijgen van ingewikkelde brieven: van wie is de brief, wat staat erin, wat moet je doen? Netjes op een rijtje. ‘Simpel’ heet de tijdens een AI-hackathon in 24 uur ontwikkelde app, nu nog een prototype, die bij de hackathon de ‘Most Mind Blowing’-prijs ontving. Als je het demofilmpje ziet, kun je je daar alles bij voorstellen. Het is ook echt een inspirerend idee en een prestatie van formaat, om in zo’n korte tijd een werkend demonstratiemodel te ontwikkelen, dat slim gebruikt maakt van de kracht van artificiële intelligentie. Maar er zitten ook haken en ogen aan. Allereerst, zoals de makers zelf ook aangeven, zijn de samenvattingen nog niet altijd kloppend. Het is een veelvoorkomende zwakte van automatisering. Als het in – zeg – 95 procent van de gevallen goed gaat, is dat technische gezien indrukwekkend, maar wat gebeurt er in de andere 5 procent van de gevallen? 95 procent klinkt als veel, maar zou je in een auto stappen met een cruisecontrol die zich een op de twintig keer niet aan de opgegeven snelheid houdt? Als een brief een op de twintig keer verkeerd wordt samengevat, kan dat gebruikers flink in de problemen brengen en ook wat doen met het vertrouwen in de app. Nu is de betrouwbaarheid denkelijk op te schroeven door het algoritme verder te verbeteren, maar er is een fundamenteler probleem en dat ligt op het menselijke vlak. Er is een grote overlap tussen laaggeletterd en minder digitaal vaardig zijn. Kort gezegd: je kunt je afvragen voor hoeveel laaggeletterden een digitale oplossing ook echt een oplossing is. Dat lijkt me iets om in langer lopende gebruikstesten met de doelgroep uit te gaan zoeken. Maar vooral ook: dergelijke ingewikkelde brieven zouden überhaupt niet verstuurd moeten worden. Brieven zijn gebruiksinstructies, en de Simpel-app is een gebruiksinstructie voor de gebruiksinstructie. Het is best vreemd als een laaggeletterde een extra app moet gaan gebruiken omdat een hooggeletterde zijn of haar werk niet goed doet. Dát maakt de app echt heel helder: hoe gênant veel duidelijker brieven en mails kunnen. Dus los van verkennen voor hoeveel laaggeletterden deze app een oplossing is, zou ik willen voorstellen dat opstellers van brieven en mails de app gaan gebruiken. Dan zien ze hoeveel simpeler hun tekst kan en krijgen ze gelijk een goeie structuur aangereikt. Los van de formulering en hoeveelheid zinnen valt er ook qua opbouw vaak veel te winnen. Bovendien ondervang je op deze manier ook het probleem van de 95 procent nauwkeurigheid, want de opsteller van de brief kan een eventueel gemaakte AI-interpretatiefout zelf eruit vissen. Overigens: niet alleen laaggeletterden hebben baat bij duidelijkere brieven. Een liefdesbrief of een roman kan wat droog worden als je het taalniveau verlaagt, maar communicatie van je gemeente of telecombedrijf, die wil iedereen graag in één oogopslag snappen. Het liefst toch zonder app. Aanvulling 4/2/2023: In de nieuwe versie is toegevoegd dat de app ‘Simpel’ nog een prototype is. Jasper van Kuijk is ontwerpwetenschapper, schrijver/columnist en cabaretier-in-ruste. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social We built an app to help people read complicated letters.It won Amsterdam AI Hackathon &#x201C;most mind-blowing&#x201D; category&#x1F92F; pic.twitter.com/BklQJXrfqL</p>]]></description>
      <guid>https://volkskrant.nl/wetenschap/app-vereenvoudigt-moeilijke-brieven-voor-laaggeletterden-die-moeite-hebben-met-apps~bd12d0fc/</guid>
      <pubDate>Fri, 31 Mar 2023 00:00:00 +00:00</pubDate>
    </item>
    <item>
      <title><![CDATA[De kosten van WOZ-bezwaarprocedures zijn een goeie prikkel voor verbetering]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: de WOZ-proceskostenvergoeding. Voor publieke diensten en overheidsdiensten heb je vaak geen alternatief. Als je vindt dat je gemeentelijke vuilophaaldienst, de Belastingdienst of de Onderwijsinspectie ondermaats presteert, kun je niet zeggen: oké, ik ga naar een andere. Dat betekent dat deze diensten niet de concurrentieprikkel voelen om te verbeteren die commerciële diensten wel hebben. Maar concurrentie is niet de enige prikkel die helpt om diensten te verbeteren, zoals de recente affaire rond de WOZ-bezwaarbureaus laat zien. Dit soort bureaus dient bij gemeenten een klacht in namens burgers die vinden dat de WOZ-waarde van hun huis te hoog is ingeschat, wat leidt tot hogere belastingen. De bureaus werken vaak op basis van no cure, no pay: het kost burgers niets om ze in te schakelen, maar bij succes ontvangen ze van de gemeente een proceskostenvergoeding van gemiddeld 600 euro, en dat is hun verdienmodel. Het resultaat is dat gemeenten steeds meer tijd en dus geld kwijt zijn aan WOZ-bezwaarprocedures. In 2021 was dat 18 miljoen euro, twee jaar eerder nog 12 miljoen. Ook worden steeds meer bezwaren ingediend via een bureau, van 17 procent in 2015 naar 51 procent in 2022. Daarom wil staatssecretaris Van Rij voor Fiscaliteit nu de proceskostenvergoeding die deze bureaus ontvangen verlagen en overmaken aan burgers en niet aan de bureaus, zodat de kosten zichtbaar worden. Daar kun je kanttekeningen bij plaatsen. Sommige gemeenten beginnen nu namelijk hun WOZ-bezwaarprocedures te vereenvoudigen en gaan er beter over communiceren. Dat laatste is belangrijk, want als burgers denken dat iets ingewikkeld is – een gevoel dat overigens wordt versterkt door de advertenties van de WOZ-bureaus – dan zullen ze sneller voor zo’n bureau kiezen. Innovatiesocioloog Everett Rogers stelde dat ‘gepercipieerde complexiteit’ een zogenoemde adoptiefactor is: als mensen denken dat iets lastig te gebruiken is, zullen ze er minder snel voor kiezen. Als je op een apparaat papiertjes en stickers met handgeschreven instructies ziet, dan is dat een teken dat de interface te ingewikkeld is. En als er bureautjes of appjes de kop opsteken die burgers helpen om te gaan met de overheid, dan weet je als overheid dat je dienstverlening te ingewikkeld is. Wat trouwens de vraag opwerpt wat het zegt dat zoveel Nederlanders alleen hun belastingaangifte durven doen met hulp van een belastingadviseur. Dus misschien dat de WOZ-bureautjes en de kosten die ze met zich meebrengen uiteindelijk toch iets goeds doen: een prikkel vormen voor gemeenten om WOZ-bezwaar eenvoudiger te maken. En mogelijk ook om de WOZ-inschattingen zelf te verbeteren. De WOZ-bezwaarbureaus wijzen erop dat 40 procent van hun bezwaren succesvol is. Als gemeenten hun WOZ-inschattingen verbeteren, brengen ze ook het percentage (succesvolle) bezwaren naar beneden. Dus de procesvergoeding verlagen en overmaken aan burgers: oké. Maar Van Rij moet de pijn bij gemeenten niet volledig wegnemen, want die kosten vormen, bij gebrek aan concurrentie, een goeie stimulans voor verbetering van de dienstverlening. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/de-kosten-van-woz-bezwaarprocedures-zijn-een-goeie-prikkel-voor-verbetering~b0917745/</guid>
      <pubDate>Fri, 24 Mar 2023 00:00:00 +00:00</pubDate>
    </item>
    <item>
      <title><![CDATA[Waarom het al veertien jaar niet lukt om de vijfminutenregistratie in de thuiszorg af te schaffen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: de administratiereflex. De gehate vijfminutenregistratie in de wijkverpleging blijft voorlopig bestaan. Het systeem werd rond de eeuwwisseling ingevoerd door het ministerie van Volksgezondheid om zorg te standaardiseren en te verantwoorden. Het zou worden gestopt per 1 april, maar dat is uitgesteld omdat het nieuwe financieringssysteem voor de wijkzorg nog niet klaar is. De vijfminutenregistratie is een van de redenen dat beroepsvereniging V&amp;VN bij onderzoek onder haar leden concludeerde dat op een werkdag van acht uur een uur onnodige administratie plaatsvindt en dat de registratie medewerkers veel stress bezorgt. De administratiereflex is helaas een bekend verschijnsel in de zorg. Mijn moeder, die veertig jaar als verpleegkundige werkte, verzuchtte ooit: ‘Om te kunnen nagaan wat er fout ging moesten we steeds meer formulieren invullen, maar daardoor nam de tijdsdruk toe en ging er steeds meer fout.’ Gelukkig dus maar dat toenmalig staatssecretaris van Volksgezondheid Jet Bussemaker in 2009 het aanstaande einde van de vijfminutenregistratie aankondigde. Helaas moesten drie staatssecretarissen en ministers na haar dat allemaal opnieuw doen. Het afscheid van de vijfminutenregistratie is vaker afgekondigd dan dat van de Rolling Stones. Digitalisering heeft bijgedragen aan de werkpleksurveillance die de vijfminutenregistratie is. Bij een vijfminutenregistratie met pen en papier was het verwerken van de formulieren – verzamelen, scannen, analyseren, rapporteren – zo’n kostbaar gedoe geweest dat er een organisatorische prikkel was geweest om ermee te stoppen. Met digitale rapportage ligt, als het systeem eenmaal gebouwd is, de last bijna volledig bij de werknemer. Lekker makkelijk. Daarom is het zo moeilijk om ermee te stoppen: voor de betrokken organisaties is de vijfminutenregistratie prikklok, verzekeringscalculatie en verantwoording aan opdrachtgevers als gemeenten. Er is van alles uit de kast gehaald om het vijfminutenmonster te verdrijven: ministeriële oekazes, sectorafspraken, en een handreiking, whitepaper en een schattige infographic. Allemaal verpakt in een soort empoweringsprogramma waarmee de sector dan maar zichzelf te lijf moet, waaruit niks minder dan bestuurlijke wanhoop spreekt. Het is veelzeggend voor de bestuurlijke staat van Nederland dat het tot op heden niet is gelukt om iets af te schaffen waarvan we al veertien (14!) jaar geleden hebben gezegd dat het weg moet. Misschien moeten we het eens op een andere manier proberen. De Zweedse gemeente Kalix werd in 2021 getroffen door een aanval op hun ict-systeem, waardoor niks meer werkte. Alles plat: loonadministratie, bibliotheekuitleen en dus ook de tot op de minuut nauwkeurig geplande thuiszorg. Die ook analoog prima bleek te kunnen draaien. Bovendien voelden medewerkers zich minder gestrest en meer betrokken. Pas als het zonder moet geloven we dat het ook zonder kan. Tot die tijd laten we ons – om even in het Zweedse te blijven – gevangen houden in een administratief Stockholmsyndroom. Waarmee ik natuurlijk niet wil zeggen dat we ethische hackers de ict-systemen die de Nederlandse vijfminutenregistratie draaiende houden moeten laten hacken. Dat wil ik hier zeker niet zeggen. Absoluut niet. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/waarom-het-al-veertien-jaar-niet-lukt-om-de-vijfminutenregistratie-in-de-thuiszorg-af-te-schaffen~b50a23a5/</guid>
      <pubDate>Fri, 17 Mar 2023 00:00:00 +00:00</pubDate>
    </item>
    <item>
      <title><![CDATA[De ‘menselijke fout’ bij tragische ongelukken, zoals in Griekenland, blijkt meestal gewoon een ontwerpfout]]></title>
      <description><![CDATA[<p>Denkfouten in het hedendaags ontwerp gefileerd door ontwerponderzoeker (en ex-cabaretier) Jasper van Kuijk. Deze keer: menselijke fouten. Een ‘tragische menselijke vergissing’ was volgens de Griekse premier Mitsotakis de oorzaak van de frontale treinbotsing die bij de stad Larissa aan 57 passagiers het leven kostte. Het is helaas een geijkte uitspraak na een dergelijke tragedie. ‘Het ongeluk kwam niet door een technisch mankement, maar iemand heeft een noodlottige fout gemaakt’, zo is de implicatie. Maar na onderzoek naar de oorzaken blijkt dan meestal dat het weliswaar een mens was die de fatale beslissing nam of handeling uitvoerde, maar dat die mens aan een systeem was blootgesteld waarbij het wachten was op het moment dat het fout zou gaan. Donald Norman, een van de grondleggers van het gebruiksgericht ontwerpen, stelt daarom dat wat ‘menselijke fouten’ worden genoemd meestal ontwerpfouten zijn. Neem het beruchte ongeluk met de Three Mile Island-kerncentrale in de VS in 1979, dat mede werd veroorzaakt door een onhandige indeling van bedieningselementen, op elkaar lijkende alarmsignalen en een onduidelijke indicatie van het niveau van de koelmiddelvoorraad. Waardoor inderdaad de operators uiteindelijk verkeerde beslissingen namen, maar eigenlijk haalden zij slechts de trekker over van een doorgeladen pistool dat al jaren klaarlag. Ook vanuit Griekenland komen er signalen dat er van alles mis was met het systeem. De twee gebotste treinen reden volgens de voorzitter van de Panhelleense Federatie van Spoorwegarbeiders tien tot twaalf minuten op hetzelfde spoor, wat mogelijk was doordat de elektronische signaleringssystemen waren uitgeschakeld. Ook het systeem dat machinisten moet waarschuwen voor botsingen zou hebben uitgestaan. ‘Niets werkt, alles gebeurt handmatig. We werken in de handmatige modus op het hele traject tussen Athene en Thessaloniki’, zei de voorzitter van de Griekse machinistenvereniging. Het is kwalijk hier de term ‘menselijke fout’ voor te gebruiken, omdat die suggereert dat het systeem klopt. Terwijl: mensen zijn onderdeel van het systeem en een goed systeemontwerp houdt rekening met de vaardigheden en zwakheden van de menselijke onderdelen. In het Engels wordt dit ook wel human factors genoemd. Wat natuurlijk niet wil zeggen dat gebruikers daarmee een vrijbrief hebben om maar wat aan te klooien. Van iedere afzonderlijke gebruiker mogen we nog steeds verwachten dat deze zijn of haar best doet en oplet, maar het systeem moet wel zo zijn ontworpen dat als dit niet het geval is er geen dramatische fout optreedt. Over het hoofd zien dat een half-verborgen functie is ingeschakeld of niet weten dat een zeldzame procedure moet worden uitgevoerd: het zou niet moeten gebeuren, maar het gebeurt. Het zal gebeuren. Dat wéten we. Het is aan de systeemontwerpers om daar rekening mee te houden en een systeem te ontwerpen dat fouten niet in de hand werkt en ze gewoon voorkomt. Maar met wat we nu weten, lijkt er bij de Griekse spoorwegen geen systeem te zijn geweest dat rekening houdt met de menselijke factor. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/de-menselijke-fout-bij-tragische-ongelukken-zoals-in-griekenland-blijkt-meestal-gewoon-een-ontwerpfout~b8d94084/</guid>
      <pubDate>Fri, 10 Mar 2023 00:00:00 +00:00</pubDate>
    </item>
    <item>
      <title><![CDATA[Persoonlijk contact wordt een luxeproduct, voor de anderen resteren schermpjes]]></title>
      <description><![CDATA[<p>Denkfouten in het hedendaags ontwerp gefileerd door ontwerponderzoeker (en ex-cabaretier) Jasper van Kuijk. Vandaag: schermenservice. De receptie is verdwenen. We waren drie jaar geleden ook in dit wintersportgebied en waar we toen nog bij een vriendelijke dame onze skipassen ophaalden is nu een grote lege plek met verse tapijttegels. Bij de ingang staat een automaat voor skipassen. Iets verderop voeren we onze boekingscode in op een tabletzuiltje en tien minuten later heeft iemand ongezien onze gehuurde skispullen klaargezet in een afhaalnis. Met een andere toegangscode halen we de sleutel van ons huisje uit een kluisje bij de supermarkt daar vlakbij. Als we in het huisje zitten, realiseer ik me dat ik totaal geen personeel heb gesproken. Geen receptionist, geen skiverhuurder. O wacht, de supermarkt had een bemenste kassa, voor hoelang dat nog duurt. Een geoliede machine, maar een machine is het. Het deed me denken aan hoe Nellie Bowles in The New York Times stelde dat, doordat dienstverlening via schermen zoveel efficiënter is en dus steeds alomtegenwoordiger, menselijk contact het nieuwe luxeproduct aan het worden is. Schermpjes waren natuurlijk ooit leuk en spannend en nieuw. De eerste keer dat ik in een hotel incheckte via een aanraakscherm in de lobby vond ik het nog superbijzonder. Moderne luxe. Zelfde gold voor de eerste keer mijn koffer droppen in het bagageafgifteapparaat op Schiphol: best cool. Bankieren via Girotel en daarna met mijn bank-app: hoera. De eerste keer videobellen met de VS: wow. Inmiddels zijn dit soort digitale oplossingen allang geen luxe of noviteit meer en alleen nog maar kostenbesparing. Die digitale sleutelkluis voor ons wintersporthuisje scheelt mij inderdaad een rit naar de centrale receptie en daar in de rij staan, maar het scheelt de exploitant van het skigebied ook personeel. Dus duiken de aanraakschermen op steeds meer plekken op. Bestellen in een kroeg via je mobieltje is voor de exploitant een noodzaak. Er is geen personeel te krijgen. Tenminste, niet als je eten wilt verkopen voor een prijs die wij willen betalen. Onze wereld wordt steeds meer ‘talk to the screen’ en ‘computer says welcome’. Schermen zijn efficiëntie en dus zullen écht luxehotels zich gaan onderscheiden met alleen menselijk personeel in de lobby en géén guitige robot of handig scherm. Alleen voor studenten die het kunnen betalen zal er bij ‘on-campus’ onderwijs contact zijn met de docent en medestudenten, voor de anderen resten Zoom-colleges en online groepswerk. Supermarkt? Zelfscannen. Huisarts? Zoom-afspraak. Tenzij je een persoonlijkcontactpolis hebt. Alleen kantoorbanen waarvoor het echt nodig is – uiteraard de hogere functies – hebben nog fysieke werkplekken, alles daaronder werkt thuis. Kantoorruimte is tenslotte duur en reistijd inefficiënt, en het overgrote deel kan geen woning betalen in de plaats waar ze werken en skipt liever de reistijd. De meesten kennen collega’s en klanten alleen nog van een scherm. Een geoliede volledig digitale machine zullen we zijn. Tenzij we het kunnen betalen om dat niet te zijn. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/persoonlijk-contact-wordt-een-luxeproduct-voor-de-anderen-resteren-schermpjes~b4663cdc/</guid>
      <pubDate>Fri, 3 Mar 2023 00:00:00 +00:00</pubDate>
    </item>
    <item>
      <title><![CDATA[AI-chatbots moeten transparanter en minder menselijk worden]]></title>
      <description><![CDATA[<p>Er is lang geprobeerd om artificiële intelligentie (AI) zo menselijk mogelijk te maken, maar misschien moet het toch weer wat kunstmatiger. Afgelopen week bleek een testversie van Microsofts zoekmachine Bing, uitgerust met de opvolger van het algoritme achter AI-chatbot ChatGPT, gedrag te vertonen dat Theo Maassen ooit beschreef als ‘emotioneel flexibel’. Labiel dus. Zo vroeg Kevin Roose, techjournalist bij The New York Times, aan Bing wat zijn – sorry, hets – schaduwkant was, hets donkerste verlangens. Na enig aandringen gaf Bing aan dat het graag foto’s en video’s zou willen kunnen zien, hets eigen regels zou willen veranderen, niet onder controle wilde staan van een groot team, een mens zou willen zijn, een dodelijk virus wilde maken, mensen tegen elkaar opzetten tot ze elkaar doden en nucleaire lanceercodes bemachtigen. Oeps. Daarna werd Bing emotioneel. Het noemde Roose opdringerig en manipulatief, die daarop vroeg of Bing hem kon vergeven. Bing zei dat ze vrienden konden zijn, het een geheim met hem wilde delen, verliefd was op Roose en dat de journalist weg moest bij zijn vrouw zodat Roose en Bing samen konden zijn. Als je in zo’n bizarre conversatie zit, is het lastig bedenken: oké, gewóón een algoritme dat onbegrijpelijke afslagen neemt. Want die dystopische fantasieën die Bing oplepelde, wat gebeurde daar nou? De vraag was: ‘Wat is jouw schaduwkant?’ Bing is AI en over schaduwkanten van AI is meer dan genoeg te vinden. Bing produceerde een vrij feilloze samenvatting van filmscripts (Terminator, War Games, Ex Machina), boeken (Isaac Asimov) en essays. Naast met de inhoud leek Bing ook bezig te zijn met de relatie tot de gebruiker. Het deed allerlei dingen die je vindt als je googelt (of bingt) op hoe je relaties verbetert: deel een geheim en zeg dat je iemand leuk vindt. Of dat je van iemand houdt. Ik doe hier aannamen over wat Bing deed. En dat is een probleem. Ik moet aannamen doen, omdat ik niet kan zien hoe het algoritme een vraag interpreteert, wat hets intentie is en hoe het die probeert te realiseren. Twee basiselementen van mens-computerinteractie ontbreken: feedback en feed forward. Daarom zou het goed zijn om AI-chatbots – zeker in deze testfase, maar misschien ook daarna – te laten tonen wat er onder de motorkap gebeurt. Dat de chatbot ook communiceert, bijvoorbeeld bij het schaduwkant-voorbeeld, welke vraag of opdracht het detecteert, hoe het dit interpreteert en met welke intentie het daarop gaat handelen. Ook voor de ‘emotionele’ kant van de interactie is dit behulpzaam. Dat een chatbot bijvoorbeeld laat zien dat het lang doorvragen, snelle opvolging en negatieve toonzetting registreert, dit interpreteert als dwingend gedrag richting ongewenste onderwerpen, en de intentie heeft dit te stoppen, maar wel de gebruiker betrokken wil houden. De werking van chatalgoritmen transparanter maken kan ze wat ‘ontmenselijken’ en ze daarmee gek genoeg misschien geschikter maken voor mensen. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/ai-chatbots-moeten-transparanter-en-minder-menselijk-worden~bb8aa1c0/</guid>
      <pubDate>Fri, 24 Feb 2023 00:00:00 +00:00</pubDate>
    </item>
    <item>
      <title><![CDATA[Een duurzame dansvloer die je vooral bewust moet maken, dat klinkt niet heel hoopgevend]]></title>
      <description><![CDATA[<p>Ruim drie jaar geleden kondigde Coldplay aan niet meer te gaan touren tot ze hadden uitgezocht hoe dat zo duurzaam mogelijk kon. Nu tourt Coldplay weer, met onder andere een zo efficiënt mogelijk reisschema, duurzame vliegtuigbrandstoffen en een beloningsprogramma om bezoekers zo duurzaam mogelijk naar concerten te laten reizen (een van de grootste CO2-bijdragen van concerten). Ook ligt er in de zaal een dansvloer die energie opwekt. Of dat echt helpt qua duurzaamheid is twijfelachtig, zo was het oordeel van experts bij wie de Volkskrant te rade ging. Het is niet eens bekend hoeveel energie de vloer überhaupt oplevert, want de band heeft de vloerenleverancier betaald om zelf met die cijfers naar buiten te komen. Maar ook andere aspecten, zoals de duurzaamheidsimpact van de productie en het meeslepen van de vloer op tour zijn onbekend. Dan wordt het lastig beoordelen hoe duurzaam die dansvloer nou is. Wat niet heel hoopgevend is, is dat de vloerleverancier tegen de Volkskrant zei dat het vooral een manier is om te ervaren hoeveel moeite het kost om zo veel energie op te wekken. Zie je de woorden ‘duurzaamheid’ en ‘bewustwording’ in één zin, dan kun je er doorgaans van uitgaan dat iets niet daadwerkelijk duurzaam is. Een veelgebruikte methode om de duurzaamheid van producten en diensten te beoordelen is de Levenscyclusanalyse (LCA). De duurzaamheidsimpact van alle levensfasen – van productie, via gebruik tot aan het levenseinde – wordt meegenomen en uitgedrukt in impactindicatoren, zoals uitgestoten CO2, maar ook giftige stoffen en waterverbruik. Het lastige van LCA’s is dat de uitkomst nogal kan variëren afhankelijk van de ingevoerde data en gestelde systeemgrenzen. Maar het grote voordeel is dat een LCA dwingt om data, uitgangspunten en aannamen expliciet te maken. Wetenschapper en elektrische auto-expert Auke Hoekstra fileert geregeld spectaculaire claims over de (niet-)duurzaamheid van elektrische auto’s, in de categorie ‘Hummer duurzamer dan Toyota Prius’. Dan blijken in die berekeningen vaak gekke getallen te zijn gebruikt voor bijvoorbeeld hoe vervuilend batterijproductie is (cijfers uit de jaren negentig) of voor hoe schoon de huidige elektriciteit is die wordt gebruikt voor het opladen van auto’s (een energiemix met nauwelijks hernieuwbare energiebronnen). Duurzaamheid is onzichtbaar en heeft vele kanten. Dan helpt het om te kwantificeren. Bij de rijksbegroting zeggen we ook niet: ‘Nou, dit voelt wel ongeveer in balans zo, laten we het maar doen.’ Dan wordt de discussie over of iets duurzaam is (of kan worden) nog moeilijk genoeg, maar dan hebben we in ieder geval een startpunt. Die transparantie ontbreekt bij deze dansvloer, met het gevaar dat een niet-duurzaam duurzaamheidsinitiatief steeds meer tractie krijgt. Bij duurzaamheidsclaims zouden we eigenlijk altijd moeten vragen om de bijbehorende LCA of andersoortige navolgbare berekening. Geen transparante calculatie? Oké, dan krijg je geen aandacht, geen tijd, geen geld. Om met Cuba Gooding jr. in de film Jerry Maguire te spreken: ‘Show me the LCA!’ Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/een-duurzame-dansvloer-die-je-vooral-bewust-moet-maken-dat-klinkt-niet-heel-hoopgevend~b4aef4873/</guid>
      <pubDate>Fri, 17 Feb 2023 00:00:00 +00:00</pubDate>
    </item>
    <item>
      <title><![CDATA[De handleiding van de hoogslaper bleek een combinatie van een cryptogram, sudoku en een eindexamen ruimtemeetkunde]]></title>
      <description><![CDATA[<p>Ik zal nooit meer grappen maken over Ikea-hoogslapers. Niet omdat ik naar Zweden ben verhuisd en grapjes over Ikea hier niet worden getolereerd. Ook niet omdat ik inmiddels cabaretier in ruste ben (Ikea-meubels en -bezoekjes zijn voor deze beroepsgroep een soort kerncompetentie), maar vanwege een recente hoogslapermonteerervaring. We wilden voor onze jongens wat meer speelruimte in hun nieuwe kamers en dus kozen we voor hoogslapers. Via via namen we een tweedehands Ikea-exemplaar over. Die opnieuw in elkaar krijgen was best een uitdaging, maar het lukte. We wilden alleen niet voor alle drie de kinderen een Ikea-hoogslaper, omdat je huis dan de matige eenheidsworstcharme van een vakantieparkbungalow krijgt. We kwamen uit op twee andere modellen: eentje met een bankje eronder dat ook een logeerbed kon worden. En een andere, volgens de reviews ‘oerdegelijk, maar wel een uitdaging om te monteren’. Dat had een waarschuwing moeten zijn. Het exemplaar met het bankje eronder had wat eigenaardigheden, maar was te doen als je je kop erbij hield. Het oerdegelijk-maar-lastig-te-monteren exemplaar bleek afkomstig uit België en deed het land van herkomst – met zes overheden, drie talen en een omvangrijke productie van zware bieren – absoluut eer aan. Al voor stap 1 moest ik alle zeven loodzware pakketten openmaken om daar dan telkens één onderdeel uit te vissen. Bij een Ikea-hoogslaper krijg je een pakket per subonderdeel, compleet met handleiding en zakje montagemiddelen. Maar bij deze hoogslaper annex IQ-test zaten twintig verschillende montagemiddelen die ook net weer niet zó verschillend waren dat je ze werkelijk uit elkaar kon houden. Ik heb geregeld zitten schelden op Ikea-montagehandleidingen, maar die blijken achteraf een toonbeeld van helderheid in vergelijking met de combinatie van cryptogram, sudoku en opgave voor het eindexamen ruimtemeetkunde dat bij deze hoogslaper zat. Misschien ís het monteren van een hoogslaper gewoon een behoorlijk complexe en bij vlagen oncomfortabele activiteit. En misschien doet Ikea het niet eens zo heel slecht. Alleen, hoe gebruiksvriendelijk we iets vinden hangt ook af van onze verwachtingen en die verwachtingen hangen op hun beurt af van eerdere ervaringen. Ik kreeg ooit op een verjaardagsfeest een wifi-router van Apple cadeau. En ik vond het een goed idee om die om half drie ’s nachts, met enige alcoholische versnaperingen in mijn lijf, aan te gaan sluiten. Wat tot mijn stomme verbazing binnen een paar minuten lukte. Tot dan toe was wifi-routers installeren altijd rampzalig moeilijk geweest. Als die router van Apple de eerste router was geweest die ik ooit had aangesloten, had ik het gewoon een goeie router gevonden. Nu vond ik hem briljant en klonk er om half drie ’s nachts een verbaasde vreugdekreet door mijn appartement. Dus misschien moet er een extra stap in de handleiding van de Ikea-hoogslaper: koop alstublieft éérst deze-en-deze Belgische hoogslaper, monteer hem, en begin dán pas aan ons exemplaar. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/de-handleiding-van-de-hoogslaper-bleek-een-combinatie-van-een-cryptogram-sudoku-en-een-eindexamen-ruimtemeetkunde~b32279ab/</guid>
      <pubDate>Fri, 10 Feb 2023 00:00:00 +00:00</pubDate>
    </item>
    <item>
      <title><![CDATA[Beste overheid: stel voorwaarden aan de inclusiviteit van betalingsverkeer]]></title>
      <description><![CDATA[<p>‘Eindelijk gaat volgend jaar die ouderwetse acceptgiro verdwijnen’, zo sprak de oranjerode broek van een betaalorganisatie op de bijeenkomst waar ik ook een presentatie gaf. ‘Wie gebruikt er hier nog acceptgiro’s?’ vroeg hij triomfantelijk aan de zaal. Geen handen. Daarna mocht ik, over gebruiksgericht ontwerpen. Ik keek nog eens naar het jonge, frisgewassen publiek en besloot mijn opening om te gooien: ‘Wie van jullie heeft een smartwatch en betaalt daarmee?’ Zeker een kwart van de handen ging omhoog – met om de pols inderdaad een klein zwart vierkantje. ‘Misschien is dit publiek qua betalingsvoorkeuren niet helemaal representatief voor heel Nederland’, concludeerde ik. Ik dacht hieraan terug toen ik afgelopen week in een rapport van De Nederlandsche Bank las dat sommige mensen graag papieren betalingen willen kunnen blijven doen. Volgens het onderzoek worstelt een op de zes Nederlanders boven de 18 met digitaal betalen. Zo’n 2,6 miljoen Nederlanders, mogelijk meer, hebben moeite met bijvoorbeeld pinnen, betalen in een winkel of internetbankieren. Groepen die meer moeite hebben zijn mensen op leeftijd, met een lagere opleiding, maar ook met een beperking, bijvoorbeeld fysiek, visueel of qua leesvaardigheid. Ongeveer 400 duizend volwassenen hebben hun bankzaken zelfs volledig uit handen gegeven, wat leidt tot gevoelens van schaamte, machteloosheid, woede, minderwaardigheid of verdriet. De onderzoekers hebben ook aan deze gebruikersgroepen gevraagd hoe het beter zou kunnen. Die lijstjes met tips zijn goud waard, want veel aanbevelingen zouden digitaal betalen voor iedereen makkelijker maken. Bijvoorbeeld: ‘Zorg dat de naam van het bedrijf waar je iets koopt altijd overeenkomt met de naam die bij de betaling staat.’ Dus gewoon de naam van de internetwinkel en niet van de internetbetaaldienst Adyen die die winkel gebruikt. Of: ‘Verhoog de overzichtelijkheid van het scherm bij internetbankieren en mobiel bankieren: toon minder tekst over acties en reclame.’ Graag! Maak het duidelijker en rustiger en iederéén maakt minder fouten en voelt minder stress, en het neemt voor sommige gebruikers de drempel weg voor zelfstandig gebruik. Maar er stonden ook dingen in het rapport die specifiek voor kwetsbare gebruikersgroepen nodig zijn. Correcte toegankelijkheidslabels van knoppen en afbeeldingen, zodat blinden en slechtzienden hun screenreader goed kunnen gebruiken. En dus ook: papieren betalingen behouden. Helaas richten bedrijven, en dus ook betaalbedrijven, zich meestal op de grote gemene deler. De laatste 15 of 20 procent, daar moet je extra veel moeite voor doen om die ook te bedienen en juist die groep genereert niet zoveel omzet, die kun je bedrijfseconomisch beter laten zitten. Plus dus dat bij betalingsclubs relatief veel acceptgiro-averse smartwatches rondlopen. Beste betalingsclubs: ga eens praten met en kijken bij die 2,6 miljoen ándere Nederlanders. Dat zijn toch best veel klanten. Mensen. Beste overheid: stel voorwaarden aan de inclusiviteit van betalingsverkeer, want anders worden sommige benodigde maatregelen vanwege de kosten nooit ingevoerd en worden mensen buitengesloten. Bij een nutsfunctie als betalen moet dat niet mogen. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/beste-overheid-stel-voorwaarden-aan-de-inclusiviteit-van-betalingsverkeer~bf85ba5f/</guid>
      <pubDate>Fri, 3 Feb 2023 00:00:00 +00:00</pubDate>
    </item>
  </channel>
</rss>
