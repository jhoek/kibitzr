<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Kuijk]]></title>
    <link>https://www.volkskrant.nl/auteur/thomas-van-kuijk</link>
    <description><![CDATA[Thomas van Kuijk]]></description>
    <item>
      <title><![CDATA[Ongezond: de leverancier van gebruiksonvriendelijke ziekenhuis-ICT heeft min of meer een monopolie]]></title>
      <description><![CDATA[<p>Voor wie eens met open mond en stijgende woede naar een scherm wil kijken: kijk de wrange 2Doc-documentaire</p>
<p>Dodelijke zorg</p>
<p>van Wilfried Koomen. De documentaire schetst hoe één leverancier van ziekenhuisinformatiesystemen, Chipsoft, vrijwel een monopoliepositie heeft verworven en hoe ongezond dat is.</p>
<p>Het systeem van Chipsoft, HiX, blinkt niet bepaald uit in gebruiksvriendelijkheid en het is lastig te koppelen aan andere systemen binnen ziekenhuizen, en ook aan systemen van andere zorgverleners. Een marktverkenning die de Autoriteit Consument & Markt (ACM) liet opstellen, en waarvan Chipsoft de publicatie</p>
<p>tegen probeerde te houden</p>
<p>via de rechter, schetst</p>
<p>eenzelfde beeld</p>
<p>. Het gevolg: zorgverleners die een onnodige extra werkdruk ervaren, en fouten die gemaakt worden, soms met dodelijke gevolgen, aldus in de documentaire geïnterviewde artsen en ict-specialisten, die uit angst voor represailles door Chipsoft alleen anoniem wilden worden opgevoerd.</p>
<p>Ziekenhuizen die Chipsoft gebruiken, kunnen omdat de koppeling aan andere systemen moeilijk en duur is minder makkelijk software van andere partijen gebruiken, ook als die op bepaalde vlakken beter is. Het is de klassieke ‘vendor lock-in’ die vaak opspeelt bij ict, ook in</p>
<p>andere sectoren</p>
<p>. Heb je eenmaal gekozen voor een leverancier, dan zit je daaraan vast, ook voor extra modules. En na afloop van je contract overstappen is zo complex, zowel qua technische implementatie als qua training van je mensen, dat veel organisaties er maar van afzien.</p>
<p>Het cynische is dat we wéten hoe je deze systemen gebruiksvriendelijker moet ontwerpen, maar je kunt alle ontwerptalent en -kennis van de wereld hebben – en dat hebben we in Nederland – daar gaat niks mee gebeuren zolang een (semi-)monopolist de markt in zijn greep heeft. Op dit moment hebben ziekenhuis-ict-leveranciers nauwelijks een prikkel om een gebruiksvriendelijker systeem te ontwikkelen, en is het voor nieuwkomers die dat wel willen bijna niet te doen om ertussen te komen. Om te zorgen dat er gebruiksvriendelijker systemen kunnen worden ontworpen en geïmplementeerd, zal er iets aan de marktordening moeten worden gedaan.</p>
<p>Gelukkig zijn er hoopgevende ontwikkelingen. Zo</p>
<p>stemde</p>
<p>de Tweede Kamer de afgelopen week unaniem voor de Wet elektronische gegevensuitwisseling in de zorg (Wegiz), die gegevensuitwisseling tussen zorgverleners moet vereenvoudigen door gebruik te maken van (open) standaarden voor gegevensopslag en -uitwisseling. Ook in de</p>
<p>conceptleidraad</p>
<p>Goedwerkende markten voor zorg-ICT</p>
<p>die de ACM publiceerde is er aandacht voor standaardisatie, die niet alleen kan zorgen voor betere gegevensuitwisseling tussen zorginstellingen en het aansluiten van modules van derden, maar als je database standaard is ingericht, kun je ook makkelijker overstappen op een heel nieuw systeem.</p>
<p>Als je als overheid ‘de markt’ een rol wil laten spelen, dan betekent dat niet per se minder bemoeienis. Een goed functionerende markt, zeker bij iets dat zo complex is als ziekenhuis-ict, vraagt een sterke overheid, die duidelijke randvoorwaarden stelt. Het is tijd dat de overheid standaardisatie in de zorg niet meer stimuleert, coördineert, subsidieert en anderszins -eert, maar afdwingt en eist.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/ongezond-de-leverancier-van-gebruiksonvriendelijke-ziekenhuis-ict-heeft-min-of-meer-een-monopolie~b80197ec/</guid>
      <pubDate>Fri, 30 Sep 2022 00:00:00 +00:00</pubDate>
    </item>
    <item>
      <title><![CDATA[Als ik de foto van mijn nichtje like, ben ik de 46-jarige die een foto liket van een 14-jarige in sexy outfit]]></title>
      <description><![CDATA[<p>Dat mijn tienernichtjes en -achternichtjes op Instagram zitten: leuk! Dat ze foto’s van hun vakanties posten: nul problemen mee natuurlijk. Dat ze dat volgens de Instraditie doen in Kardashian/fitgirl/Doutzen-achtige outfits en in Kardashian/fitgirl/Doutzen-achtige poses: prima. Je draagt waar je je lekker bij voelt, je poseert hoe jij dat wilt. Alleen kom ik dus in de problemen als ik een vakantiefoto van ze wil liken.</p>
<p>Want daar staat mijn nichtje, op Mallorca, op het strand: ‘Supervakantie, helemaal te gek hier.’ En dát wil ik liken. Superleuk voor haar, die supervakantie. Maar ze staat daar met de arm achter haar hoofd en een halve duckface, in een weinig verhullende zomeroutfit. Nogmaals:</p>
<p>good for her</p>
<p>. Alleen, als ik die foto like, dan ben ik de 46-jarige getrouwde vader die een foto liket van een 14-jarige in een best wel sexy outfit in een semi-uitdagende pose. En die gast wil ik niet zijn. Maar ik vind het wél leuk om op de hoogte te blijven van mijn (achter)nichtjes en als ik hun foto’s niet like, denkt het Insta-algoritme dat ik niet in ze geïnteresseerd ben en krijg ik minder foto’s van ze te zien. Dus om ze in mijn timeline te houden moet ik de foto liken.</p>
<p>Maar als ik de foto wel like, denkt A) mijn (achter)nichtje dan: ‘De creep, hij liket een foto van mij in bikini’, B) het Insta-algoritme dan ‘Oké, deze 46-jarige gast is geïnteresseerd in tienermeisjes aan de schaarser geklede zijde van het spectrum, daar gaan we meer van laten zien’, óf C) het Insta-algoritme dan ‘Oké, deze ranzige 46-jarige heeft iets te veel interesse in zomers geklede tienermeisjes, éven melden bij de zedenpolitie’?</p>
<p>Algoritmes zijn onvoorspelbaar, je weet vaak niet wat ze doen op basis van je input. Dus daar zit ik met mijn vinger boven het like-hartje, te twijfelen.</p>
<p>Eigenlijk zou er een alternatief voor de Insta-like moeten zijn. Zoals Facebook het assortiment gevoelsreacties uitbreidde met icoontjes van een hartje, ik geef om je, keihard lachen, verbluft, verdriet en boosheid. Misschien kan Instagram ook een icoontje toevoegen, het ‘Hé ik vind je foto op een persoonlijk niveau leuk, aangezien we familie zijn, maar lees er verder vooral niks in’-icoontje. Hoewel, dat is natuurlijk weer precies het icoontje dat de échte creeps gaan gebruiken als ze tienermeiden willen volgen.</p>
<p>Misschien moet ik gewoon aan mijn (achter)nichtjes vragen om voortaan twee foto’s tegelijk te plaatsen. De gewone, voor hun vriendenkring, met de gangbare tiener-Insta-pose en -kleding, en dan als tweede een foto op dezelfde plaats, maar in een hooggesloten coltrui en aan de hand van hun vader. Liefst met papa getagd. Kan ik díé foto liken. En dan maar hopen dat Insta dan niet gaat denken dat ik bovenmatig geïnteresseerd ben in middelbare mannen die hand in hand lopen met tienermeisjes.</p>
<p>Jasper op</p>
<p>Instagram</p>
<p>Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/als-ik-de-foto-van-mijn-nichtje-like-ben-ik-de-46-jarige-die-een-foto-liket-van-een-14-jarige-in-sexy-outfit~bffcf001/</guid>
      <pubDate>Fri, 23 Sep 2022 00:00:00 +00:00</pubDate>
    </item>
    <item>
      <title><![CDATA[Waarom de duurste en meest uitgebreide versie van een tablet of laptop kopen duurzamer is]]></title>
      <description><![CDATA[<p>Na bijna negen jaar wordt het nu dan toch echt tijd om onze oude tablet te vervangen. En net als de vorige keer ga ik de duurste versie kopen, zodat we goedkoper uit zijn, én duurzamer.</p>
<p>Onze iPad Air uit 2013 krijgt sinds 2019 geen updates meer, alleen nog essentiële beveiligingsupdates. De nieuwste besturingssystemen gingen eraan voorbij, omdat de hardware dat niet trekt. Je kunt er nog wel muziek op luisteren, een beetje nieuws lezen, recepten opzoeken en de jongens spelen er zelfs nog weleens een spelletje Minecraft op, maar hij wordt wel echt traag en begint zich te verslikken in sommige apps. Maar goed, bijna negen jaar oud dus.</p>
<p>En dat terwijl een panelonderzoek van de Consumentenbond liet zien dat consumenten hun tablet na zo’n vierenhalf jaar vervangen, vanwege gebreken of verminderde werking. De branchevereniging van elektronicaverkopers Techniek Nederland houdt zelfs maar drie jaar aan als de ‘</p>
<p>te verwachten gebruiksduur</p>
<p>’. Triest eigenlijk, dat de elektronicabranche zelf haar producten als wegwerpproducten ziet.</p>
<p>De milieubelasting van consumentenelektronica is namelijk stevig. Schrijver en ontwerper Babette Porcelijn vroeg voor haar boek</p>
<p>De Verborgen Impact</p>
<p>aan milieuonderzoeksbureau CE Delft om te onderzoeken wat de grootste vervuilers zijn in het leven van een gemiddelde consument. Op nummer 1: niet vliegen, niet vlees eten, maar</p>
<p>‘spullen’</p>
<p>. En een kwart daarvan komt voor rekening van consumentenelektronica, omdat daarvoor veel schaarse metalen nodig zijn, waarvan de winning verre van milieuvriendelijk is.</p>
<p>Mijn tablet ging mede zo lang mee omdat ik destijds het nieuwste model koos en daar de maximum hoeveelheid geheugen in heb gepropt. Dat doe ik eigenlijk steeds met laptops, tablets en telefoons. De aanschaf doet – zeker met de huidige prijzen voor computerchips – bijna fysiek pijn, maar je raakt minder snel aan de ondergrens van wat qua prestaties acceptabel is, doordat je een snellere processor, meer werkgeheugen en meer opslag hebt. En daar is met elke software-update meer van nodig. Dus in het begin zit je met een tablet waarvan je denkt, ‘zo snel, moet dit?’, daarna volgt de ‘nou, precies goed zo’-fase, om uiteindelijk terecht te komen in de ‘oké, gaat nog’-fase.</p>
<p>Deze strategie werkt alleen als de fabrikant gedurende de hele levensduur het product digitaal blijft ondersteunen. En nu is er een</p>
<p>hoop aan te merken op de repareerbaarheid van Apple-producten</p>
<p>, maar als het gaat om support en updates is het bedrijf duidelijk een</p>
<p>voorloper</p>
<p>. Apple ondersteunt z’n producten al langer gedurende minimaal vijf jaar, Samsung begint nu net die kant op te gaan.</p>
<p>Levensduur is een belangrijk onderdeel van duurzaamheid: voor die laptop of tablet die bijna twee keer zo lang meegaat, zijn niet ineens twee keer zoveel materialen nodig. Dus om de wereld minder wegwerp te maken, moet je soms meer kopen dan je nu nodig hebt, om straks minder weg te hoeven gooien.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/waarom-de-duurste-en-meest-uitgebreide-versie-van-een-tablet-of-laptop-kopen-duurzamer-is~b0dd4c3e/</guid>
      <pubDate>Fri, 16 Sep 2022 00:00:00 +00:00</pubDate>
    </item>
    <item>
      <title><![CDATA[Lampen ophangen is een oncomfortabele combinatie van cryptogram en acrobatiek]]></title>
      <description><![CDATA[<p>Ik sta boven op een net te wankel keukentrapje met in mijn linkerhand de te monteren plafondlamp, en in mijn rechterhand een schroevendraaiertje, waarmee ik de snoertjes, die ik met enig geluk in het kroonsteentje heb weten te friemelen, probeer vast te draaien, maar net op het laatste moment schiet de bruine draad weer uit het kroonsteentje. ‘Staat hier écht geen spanning op?’, schiet er door me heen. Tuurlijk, ik heb in de stoppenkast deze groep wel uitgezet, maar was het wel écht de goeie groep? Ik sta ook niet heel lekker op het trapje: ik kan niet goed bij het contactpunt en moet boven mijn macht tillen.</p>
<p>Ziedaar waarom lampen ophangen niet mijn favoriete hobby is: het is een nogal oncomfortabele combinatie van cryptogram en acrobatiek, waarbij een klein foutje bestraft kan worden met een schok van 220 volt wisselspanning of een half huis waarin de stroom afschakelt, met daarbij behorende vloekende familieleden. Zelfs nu het kroonsteentje steeds vaker wordt vervangen door een blokje waarin je de stroomdraden zonder schroevendraaier kunt fixeren blijft het priegelen.</p>
<p>Het begint vaak al bij het ophangpunt van de lamp, dat je die openmaakt met de anticipatie waarmee een bomexpert van de explosievenopruimingsdienst een onschadelijk te maken explosief open schroeft: ‘Oké, eens kijken wat we hier hebben. Hmmmmmm, blauwe draad gaat daar, zwarte daar, eens kijken wat deze geel met groene doet.’ PATS. Kleurcoderingen zijn uitermate geschikt voor herkenning door diegenen die er vaak mee werken, maar minder voor incidenteel gebruik waarbij je moet leren wat wat is. Kortom: gekleurde snoeren zijn handig voor elektriciens, maar minder handig voor mensen als ik die eens in de een, twee jaar lampen ophangen.</p>
<p>Nu is de lamp die ik op wil hangen meegekomen uit Nederland. Bij de Zweedse lampen die ik daarna ophang loopt het aanzienlijk sneller. We wonen sinds kort in Zweden en hier zitten – net als in een aantal andere landen – stopcontacten in het plafond, met daarin ook een haak om de lamp aan op te hangen. De lampen die ik bij de Zweedse meubelgigant heb gekocht zijn ontworpen om aan zo’n haak te bevestigen. Ik moet wel nog even de standaardstekker aan de lampen monteren, maar dat kan dus staand aan tafel. Vervolgens hang ik de montageplaat van elke lamp aan de haak in het plafond, steek de stekker erin, draai de kap erop en klaar.</p>
<p>Uiteindelijk hang ik vier lampen op in twintig minuten. Na afloop sta ik even verwonderd in de rondte te kijken: serieus, ben ik al klaar?</p>
<p>Nadeel van deze gestandaardiseerde gebruiksvriendelijke ophangpunten is misschien dat lampenfabrikanten iets minder ontwerpvrijheid hebben. Maar je kúnt als je echt wilt ook alsnog de standaardplafondplaat eraf schroeven en een creatieve puzzellamp ophangen. ‘Eens kijken, wat hebben we hier?’</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/lampen-ophangen-is-een-oncomfortabele-combinatie-van-cryptogram-en-acrobatiek~bae3ec03/</guid>
      <pubDate>Fri, 9 Sep 2022 00:00:00 +00:00</pubDate>
    </item>
    <item>
      <title><![CDATA[Reageer niet op deze column zonder dat je hem hebt gelezen]]></title>
      <description><![CDATA[<p>Ik had op zich enige reactie ingecalculeerd toen ik vorige week zaterdag mijn column deelde op Twitter.</p>
<p>Het stukje</p>
<p>ging over hoe de toestroom van campers van pensionado’s campings tot minder leuke plaatsen maakt. Ik plaatste hem onder de aankondiging: ‘Ze zijn enorm, ze zijn wit en ze zijn met veel: campers nemen de halve camping in beslag.’ Het Twitter-account van</p>
<p>de Volkskrant</p>
<p>gebruikte dezelfde beschrijving.</p>
<p>Er volgde inderdaad een aantal gepikeerde reacties waarbij het opviel dat ze niet zozeer van gepensioneerde camperaars kwamen, als wel van corona-boos-types en Forum-aanhangers. En toen de opmerkelijke reactie: ‘[Ze] zijn blank en hebben zich hun leven lang kapot gewerkt!’ Die kon ik niet plaatsen dus vroeg ik wat huidskleur ermee te maken had. Stilte.</p>
<p>Het kwartje viel pas toen iemand me wees op een retweet van mijn column door Joost Niemöller, een volgens velen rechts-radicale opiniemaker en volgens zichzelf onafhankelijk journalist. De tekst</p>
<p>die hij erbij zette</p>
<p>: ‘Weg met de witten en hun campers. Maak plaats voor ‘mensen van kleur’. Maar noem het geen omvolking. Want dat is een ‘haatcomplot’.’ Ah. Niemöller, en met of door hem een aantal anderen, dacht dat het ‘wit’ in de aankondiging op de bestuurders van de campers sloeg en niet op het rijdende witgoed zelf. Terwijl dit, als je het stukje leest, aan alle kanten duidelijk is. En bij de aankondiging zelf eigenlijk ook, tenzij je zo van de kook raakt van het woord ‘wit’ dat je schuimbekkend met je vingers over je toetsenbord gaat harken.</p>
<p>Mijn online zaterdagen bestaan er wel vaker uit dat ik moet vragen: ‘Heb je het stukje gelezen?’ Omdat mensen reageren met: ‘Weet je wie dit ook doen? Die en die!’ Wat al in mijn column staat. Of omdat mensen een voorbehoud maken dat ik in mijn column ook maak. En omdat mensen oplossingen aandragen waarover ik in de column al schrijf dat die helaas niet kunnen.</p>
<p>Die ongezien-delen-en-reagerendynamiek was in het eerste jaar van de coronapandemie aanleiding voor Twitter om gebruikers, als ze een link ongeopend wilden delen,</p>
<p>te vragen of ze dit echt wel wilden doen</p>
<p>zonder de inhoud te hebben gezien. Dat was een test en de functie is helaas niet geïmplementeerd. Ik zou hem graag terugzien. Hup, invoeren op alle sociale media en niet alleen voor delen, maar ook voor commentaar geven. Of dat je zelfs alleen kunt reageren als je daadwerkelijk het geposte artikel of filmpje hebt gezien of gelezen. Maar goed, dan worden de ophef en boosheid minder, en die zijn de brandstof van sociale media, dus kleine kans dat de techjongens en -meisjes dat gaan implementeren. Daarom heb ik er deze keer dus voor gekozen om mijn zaterdag iets rustiger te maken met de kop boven dit stukje.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/reageer-niet-op-deze-column-zonder-dat-je-hem-hebt-gelezen~bfd41649/</guid>
      <pubDate>Thu, 1 Sep 2022 00:00:00 +00:00</pubDate>
    </item>
    <item>
      <title><![CDATA[De camperplaag maakt van de camping een maatschappelijke metafoor: de oudere generatie ontneemt de rest elk uitzicht]]></title>
      <description><![CDATA[<p>Daar staan ze, plek na plek de halve camping in beslag nemend: campers. Ze zijn enorm, ze zijn wit en ze zijn met veel. Tussen de eindeloze rijen rijdend witgoed voelt het claustrofobisch. Het heeft bijna iets militairs, zo strak als ze staan opgesteld. Alsof de pensionado’s hier stiekem met z’n allen bij elkaar zijn gekomen om een invasie voor te bereiden (van de jeudeboulesbaan, denkelijk).</p>
<p>Van het klassieke ‘kamperen met een auto en een tent’ van toen ik jong was is ook op deze camping weinig meer over. Er is nog een klein hoekje met tentjes, het zogenoemde trekkersveldje. Daar staan vaak wat jongere conservatieve progressieven tegen beter weten in de onhandigheid van het campingleven te vieren, terwijl om hen heen iedereen massaal het gemak van de mobiele luxe heeft omarmd. En afgaand op het uiterlijk van de berijders en hun wagens is dat op basis van een niet onaanzienlijk pensioen. De campers zijn zo ruim bemeten dat ze plek bieden aan elektrische vouwfietsen, gasbarbecues en complete sets tuinmeubilair.</p>
<p>We zijn op deze camping op bezoek bij vrienden die rondtrekken met een oud Volkswagenbusje. Technisch gezien ook een camper, maar van een andere orde dan dat waarmee de gemiddelde camperaar in de vakantie dat geroemde ‘gevoel van vrijheid’ najaagt. Het oude Volkswagenbusje is eigenlijk te klein en daardoor van binnen wat onhandig, en van buiten ziet het er gezellig schattig uit. Het begon z’n leven als normaal busje en is later omgebouwd. De huidige generatie campers is het omgekeerde daarvan: nieuw, groot en van binnen naar buiten ontworpen. En binnen wil je zo veel mogelijk vierkante meters en dan zet je dus een hoekige witte container achter op een busjes-chassis. Heb je ín de camper lekker veel ruimte, maar van buiten is het ongeveer even gezellig als een testruimte voor tl-buizen.</p>
<p>Maar het is natuurlijk net als bij het lelijkehuizenprobleem, de bewoner zélf ziet de lelijkheid niet, het zijn de omwonenden die er tegenaan moeten kijken. En als er nou slechts een paar campers per camping zouden staan, dan was het nog te doen, maar het zijn er niet langer een paar. De camperplaag heeft van de gemiddelde camping een maatschappelijke metafoor gemaakt: met hun genereuze pensioen ontneemt de oudere generatie de rest elk uitzicht. Terwijl je zou zeggen dat het toch ook voor de gemiddelde camperaar niet per se leuk is om tegen zo’n veld geparkeerd witgoed aan te kijken.</p>
<p>Dus beste camperfabrikanten: ontwerp jullie campers ook eens voor de mensen die er tegenaan moeten kijken. Beste camperaars: koop eens een wat leukere, kleinere camper (moet dat bubbelbad écht mee?). En campings: zet de campers lekker op een apart stuk, achter een hele hoge heg. In ieder geval niet precies tussen het leuke uitzicht en de mensen op het trekkersveldje.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/de-camperplaag-maakt-van-de-camping-een-maatschappelijke-metafoor-de-oudere-generatie-ontneemt-de-rest-elk-uitzicht~b97ba5b4/</guid>
      <pubDate>Fri, 26 Aug 2022 00:00:00 +00:00</pubDate>
    </item>
    <item>
      <title><![CDATA[Gebouwen brengen herinneringen extra helder en levendig terug, maar wat als die plek verdwijnt?]]></title>
      <description><![CDATA[<p>Vanmiddag gaan we ons huis in Delft overdragen aan de nieuwe eigenaren. Dit moment zat er al een tijdje aan te komen, sinds we besloten om terug te gaan naar Zweden, naar het plattelandsgehucht waar we</p>
<p>eerder een jaar woonden</p>
<p>. Ik ga het missen, dit heerlijke huis waarvan we dachten dat we er op ons 80ste horizontaal uit zouden worden gedragen. Ik loop een laatste rondje. Door het huis, maar ook door de herinneringen die we hier hebben gemaakt.</p>
<p>Plekken zijn een extern geheugen. Ik merk het elke keer als ik Julianadorp binnenrijd, waar ik ben opgegroeid. Dan voel ik toen mijn lijf in stromen. Nadat ik mijn middelbare school had verlaten, heb ik er nog een enkele keer rondgelopen. Omdat ik de gasbrander terug moest brengen die ik voor mijn eindexamen handvaardigheid had geleend. En met een reünie. Meteen kwamen er gevoelens en herinneringen naar boven. Gebouwen brengen herinneringen extra helder en levendig terug. En kunnen zelfs specifieke herinneringen losmaken.</p>
<p>Voor de documentaire</p>
<p>Erfenis van een verzetsheld</p>
<p>van Geertjan Lassche bouwden de makers een replica van de boerenwoonkeuken van het gezin van de Drentse verzetsman Johannes Post. In die setting, die ze samen met de kinderen van het gezin reconstrueerden, voerden ze de interviews uit. Eenzelfde techniek passen gebruiksonderzoekers toe bij veldonderzoek en gebruikstesten: door mensen in de context van gebruik te interviewen komt er meer los.</p>
<p>Maar wat als de plek verdwijnt? Mijn middelbare school is gesloopt. De herinneringen die in die stenen besloten lagen, daar kan ik niet meer (goed) bij. Het externe geheugen is gewist. ‘Het treurigste gevoel dat ik ken, is de weg kennen in een huis dat niet meer bestaat’, schreef Rudy Kousbroek.</p>
<p>Het huis dat wij nu verlaten bestaat straks nog wel. Toch zal ik niet meer in onze slaapkamer staan en in gedachten de nogal laat verschenen verloskundige horen zeggen: ‘Ik denk niet dat we nog naar het ziekenhuis gaan.’ Ik zal me herinneren, maar niet herbeleven hoe de jongens elke avond klierend de trap op gingen naar hun slaapkamers. Hoogstens kan ik een keer midden in de nacht mijn auto voor de deur parkeren en voelen hoe dat was, laat thuiskomen na een optreden.</p>
<p>Mijn oudste zoon wilde een clausule in het koopcontract opnemen die hem het recht gaf om te allen tijde in ons oude huis te mogen kijken. Dat is uiteindelijk niet juridisch hard gemaakt, maar de nieuwe bewoners hebben laten weten dat we altijd welkom zijn. Ik heb mijn zoon geprobeerd erop voor te bereiden dat dat waarschijnlijk niet hetzelfde zal voelen als toen we er zelf woonden. Het is hetzelfde huis, maar omdat het nu van andere mensen is, is het een andere plek. Gelukkig zijn er genoeg herinneringen die ook zonder huis mee gaan naar Zweden, onze nieuwe plek.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/gebouwen-brengen-herinneringen-extra-helder-en-levendig-terug-maar-wat-als-die-plek-verdwijnt~b9617e4c/</guid>
      <pubDate>Fri, 8 Jul 2022 00:00:00 +00:00</pubDate>
    </item>
    <item>
      <title><![CDATA[Steeds als ik langs huizen met glasgevels op straatniveau fiets, is het één grote parade van gordijnen, afplakplastic en luxaflex]]></title>
      <description><![CDATA[<p>Architecten zijn gek op glas. Sinds het modernisme van Ludwig Mies van der Rohe is het een zeer geliefd bouwmateriaal. Een stalen of betonnen constructie binnen in panden bleek de dragende functie van muren over te kunnen nemen, waardoor volledig glazen gevels mogelijk werden. Uitzicht! Licht! Ruimtelijk gevoel!</p>
<p>Het bracht ons spiegelende wolkenkrabbers en prachtig minimalistische villa’s in de heuvels van Californië, met glas van vloer tot plafond, zodat je in je smoking of cocktailjurk door de kamer schrijdt met een prachtig uitzicht. Goed, er is hier dus sprake van een overdrachtelijke ‘je’, ik schrijd niet door de woonkamer in smoking, ik ga hooguit in pyjama op mijn bek over kinderspeelgoed. Laat staan dat ik een villa in Californië bezit.</p>
<p>Maar we hebben hier in Nederland wel de erfenis van die glazen villa’s: glazen voorgevels van woonhuizen, vlak aan de straat. Dat is een aantrekkelijk idee. Veel licht. Ruim uitzicht op buiten vanuit je woonkeuken of voorkamer. En voorbijgangers vanaf de straat kijken niet aan tegen een dode gevel, maar er is contact met binnen.</p>
<p>Alleen werkt het zo niet. Steeds weer als ik langs huizen en appartementencomplexen met glasgevels op straatniveau fiets, is het één grote parade van gordijnen, afplakplastic en luxaflex.</p>
<p>Want het nadeel van glas is dat het beide kanten op transparant is. Dus waar het idéé is dat je veel licht in en uitzicht vanuit je woonkeuken hebt, is het in de praktijk zo dat voorbijgangers op straat jou meurend in je badjas aan de keukentafel zien zitten. En het onderste deel van de glasgevel geeft jou niet bijzonder veel extra uitzicht, omdat het zo laag zit, maar geeft de buitenstaanders wel zicht op jou, inclusief je blote, in konijnensloffen gestoken, ontbijtbenen. Met glazen gevels op straatniveau voelen bewoners zich bekeken, om niet te zeggen kwetsbaar.</p>
<p>Laten we wel wezen, zo’n glasgevel is prachtig op de dertigste verdieping van een wolkenkrabber met vrij uitzicht over de stad. Of in je villa in de heuvels van Californië. Of in je vinexwoning in de buitenwijken van Purmerend, aan de áchterkant van het huis, met uitzicht op de tuin. Maar geef ons glas van vloer tot plafond in een straat met veel passanten en dan moet het dicht. En zo’n groot glazen vlak met plakplastic of gordijnen maakt het buitenaanzicht eigenlijk veel geslotener – en triester – dan een wat kleiner raam waarbij de gordijnen wel open zijn. Die voorgevels kunnen we maar beter zo ontwerpen dat ze zoveel mogelijk licht binnenlaten en zorgen voor zicht naar buiten, maar dat ze niet zó open zijn dat mensen ze dicht willen zetten met plakplastic of gordijnen.</p>
<p>Dus, architecten en opdrachtgevers, overweeg je een glazen gevel op straatniveau waarachter mensen moeten wonen? Pak je fiets, rij een rondje, kijk om je heen en doe het niet.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/steeds-als-ik-langs-huizen-met-glasgevels-op-straatniveau-fiets-is-het-een-grote-parade-van-gordijnen-afplakplastic-en-luxaflex~bd10428e/</guid>
      <pubDate>Fri, 1 Jul 2022 00:00:00 +00:00</pubDate>
    </item>
    <item>
      <title><![CDATA[Nieuwe ICT-systemen die alles efficiënter moeten maken, blinken vaak uit in niet-efficiëntie]]></title>
      <description><![CDATA[<p>Volgens de mails die het nieuwe doe-het-zelf-HR-systeem van de TU Delft uitspuwt moet ik een werkadres en thuisadres opgeven voor het bepalen van een mogelijke reiskostenvergoeding. Ik log in op een softwarepakket van Afas waarmee de universiteit sinds kort administratieve processen digitaal stroomlijnt. Of dat probeert.</p>
<p>Ik beland in een formulier met twee postcode-invulvelden, twee huisnummervelden, een straatnaamveld en een woonplaatsveld. Waarna een veld volgt met ‘werkadres’. Ik heb geen flauw idee wat waar moet.</p>
<p>Dit klinkt misschien als een te overkomen onhandigheid, maar als een toch relatief simpel formulier zó verkloot wordt, dan gaan bij mij de alarmbellen af. Vooral ook omdat een interactieontwerper normaal gesproken zorgt dat juist frequente handelingen goed werken. Bij navraag onder collega’s komen er meer horrorverhalen los. Van wankele datakoppelingen tot onbegrijpelijke procedures voor het aanstellen van een nieuwe collega.</p>
<p>Invoering van hetzelfde systeem leidde aan de universiteiten van Groningen, Twente en Eindhoven ook al tot beroering. Wie in de betreffende universiteitskranten de artikelen over Afas-implementaties naloopt ziet een ict-knelpuntenbloemlezing.</p>
<p>Een systeem dat niet afdoende wordt aangepast aan de situatie waarin het gebruikt moet worden. En als dan na invoering de klachten volgen, komt de standaardreactie: ‘Ja, maar mensen houden sowieso niet van verandering.’ Dat is nou juist het idee van gebruiksgericht ontwerpen, dat je die verandering die mensen toch al niet leuk gaan vinden, een beetje makkelijker maakt. En niet nóg moeilijker. Ook een leuke reactie: ‘</p>
<p>We hebben heel bewust gekozen voor dit systeem</p>
<p>.’ Je kunt er ook heel bewust voor kiezen om met een gezin van acht naar Zuid-Frankrijk te rijden in een Fiat Panda, maar dat maakt het nog geen goed plan.</p>
<p>Opvallend – maar niet ongewoon – is het onder tijdsdruk overslaan van tests met gebruikers in Groningen. Waarop een bestuurder van de universiteit</p>
<p>betoogde</p>
<p>‘dat je de menselijke kant nooit echt goed kunt testen’. Terwijl dat testen met gebruikers toch al vrij lang wordt onderwezen door een aantal collega-universiteiten en hogescholen.</p>
<p>En dan volgt uiteindelijk alsnog een erkenning dat het systeem inderdaad beter had gekund en wordt er een aantal verbeteringen doorgevoerd. Wat ook wel mag als je mensen in eerste instantie vraagt om het aantal dagen dat iemand per week werkt te specificeren in</p>
<p>minuten en seconden(!)</p>
<p>.</p>
<p>Nu schijnt het dat je met dat Afas-platform heel aardige dingen kunt doen, als je het goed implementeert. Dat laatste lijkt voorlopig op universiteiten nog niet heel erg te lukken. Helaas zal dat iedereen die in een wat grotere organisatie werkt bekend voorkomen. Aangekondigde administratiesystemen die alles efficiënter moeten gaan maken en die vervolgens uitblinken in niet-efficiëntie. En op suggesties over hoe het beter had gekund is de reactie dat daar geen ‘businesscase’ voor is. Alsof het wél kostenefficiënt is om een hele organisatie te vertragen en frustreren en achteraf alsnog het systeem te bouwen dat je had moeten bouwen.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/nieuwe-ict-systemen-die-alles-efficienter-moeten-maken-blinken-vaak-uit-in-niet-efficientie~b793d195/</guid>
      <pubDate>Fri, 24 Jun 2022 00:00:00 +00:00</pubDate>
    </item>
    <item>
      <title><![CDATA[Nu steeds meer producten op afstand te updaten zijn, zal dat vaker verkeerd uitpakken]]></title>
      <description><![CDATA[<p>Ik zet de printer aan. De printer schakelt zichzelf uit. Ik zet de printer weer aan. De printer schakelt zichzelf weer uit. Ik controleer of er niet per ongeluk een knopje ingedrukt zit, of een kabeltje los. Alles in orde, maar de printer blijft zichzelf steeds uitschakelen. Tip voor printers: je maakt jezelf niet heel populair door te weigeren toegangsbewijzen voor een jeugdtheatervoorstelling te printen vlak voordat een gezin de deur uit moet.</p>
<p>Later zoek ik uit wat er mis is. Op de website van Canon vind ik op de nieuwspagina of op de ondersteuningspagina’s van mijn printer niets over een bekende storing. Wel kom ik uiteindelijk terecht op het youtubekanaal van een printerhackkoning die vertelt dat hij veel meldingen krijgt van mensen met Canon-printers die vastzitten in een herstartcyclus. Zijn tip: je wifinetwerk thuis uitschakelen, printer opstarten en van de wifi halen en dan printen via een usb-kabel.</p>
<p>Het doet denken aan de</p>
<p>AEG-combimagnetrons die na een update dachten dat ze een stoomoven waren</p>
<p>en ineens niet meer functioneerden. De fabrikant kon de fout niet op afstand herstellen, want door de verkeerde software-update zaten de combimagnetrons niet meer op de wifi.</p>
<p>Ondertussen vraagt mijn schoonvader op de app om advies voor de aankoop van een nieuwe printer en valt er bij mij nog geen kwartje. Hierover later meer.</p>
<p>Een paar dagen later druk ik in het voorbijgaan tegen beter weten in even op de aan-knop van de printer. Hij blijft aan staan en gaat printen. Later blijkt dat ze er bij Canon inmiddels in geslaagd zijn op een server het signaal uit te zetten dat de printers op hol liet slaan.</p>
<p>Nog een berichtje van mijn schoonvader: ‘Ik heb een nieuwe printer gekocht, wil jij mijn oude cartridges?’ ‘Had jij dan dezelfde printer als ik?’, vraag ik. ‘Ja, omdat jij er zo tevreden over was’, antwoordt hij. ‘Wacht even, heb jij toevallig een nieuwe gekocht omdat die oude zichzelf steeds uitschakelde?’ Ja dus. Ik vraag hem zijn oude printer nog eens op te starten. Ook die blijkt het inmiddels weer te doen. Maar ondertussen heeft hij dus al een nieuwe staan.</p>
<p>Nu meer producten op afstand te updaten zijn, zal het vaker gebeuren dat dat verkeerd uitpakt. En dat wordt helemaal ernstig als een fabrikant door de update de mogelijkheid verliest om het apparaat een foutmelding te laten communiceren of een update van de update te sturen. Dan is de consument namelijk veel tijd en energie kwijt aan het stellen van de diagnose en het oplossen van de fout. Het minste wat bedrijven kunnen doen is zo snel mogelijk proactief communiceren wat er aan de hand is. En eigenlijk moeten bedrijven hun producten zo ontwerpen dat fouten door henzelf op afstand te herstellen zijn.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/nu-steeds-meer-producten-op-afstand-te-updaten-zijn-zal-dat-vaker-verkeerd-uitpakken~b4143e7a/</guid>
      <pubDate>Fri, 17 Jun 2022 00:00:00 +00:00</pubDate>
    </item>
  </channel>
</rss>
