<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Kuijk]]></title>
    <link>https://www.volkskrant.nl/auteur/thomas-van-kuijk</link>
    <description><![CDATA[Thomas van Kuijk]]></description>
    <item>
      <title><![CDATA[Waarom het al veertien jaar niet lukt om de vijfminutenregistratie in de thuiszorg af te schaffen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: de administratiereflex. De gehate vijfminutenregistratie in de wijkverpleging blijft voorlopig bestaan. Het systeem werd rond de eeuwwisseling ingevoerd door het ministerie van Volksgezondheid om zorg te standaardiseren en te verantwoorden. Het zou worden gestopt per 1 april, maar dat is uitgesteld omdat het nieuwe financieringssysteem voor de wijkzorg nog niet klaar is. De vijfminutenregistratie is een van de redenen dat beroepsvereniging V&amp;VN bij onderzoek onder haar leden concludeerde dat op een werkdag van acht uur een uur onnodige administratie plaatsvindt en dat de registratie medewerkers veel stress bezorgt. De administratiereflex is helaas een bekend verschijnsel in de zorg. Mijn moeder, die veertig jaar als verpleegkundige werkte, verzuchtte ooit: ‘Om te kunnen nagaan wat er fout ging moesten we steeds meer formulieren invullen, maar daardoor nam de tijdsdruk toe en ging er steeds meer fout.’ Gelukkig dus maar dat toenmalig staatssecretaris van Volksgezondheid Jet Bussemaker in 2009 het aanstaande einde van de vijfminutenregistratie aankondigde. Helaas moesten drie staatssecretarissen en ministers na haar dat allemaal opnieuw doen. Het afscheid van de vijfminutenregistratie is vaker afgekondigd dan dat van de Rolling Stones. Digitalisering heeft bijgedragen aan de werkpleksurveillance die de vijfminutenregistratie is. Bij een vijfminutenregistratie met pen en papier was het verwerken van de formulieren – verzamelen, scannen, analyseren, rapporteren – zo’n kostbaar gedoe geweest dat er een organisatorische prikkel was geweest om ermee te stoppen. Met digitale rapportage ligt, als het systeem eenmaal gebouwd is, de last bijna volledig bij de werknemer. Lekker makkelijk. Daarom is het zo moeilijk om ermee te stoppen: voor de betrokken organisaties is de vijfminutenregistratie prikklok, verzekeringscalculatie en verantwoording aan opdrachtgevers als gemeenten. Er is van alles uit de kast gehaald om het vijfminutenmonster te verdrijven: ministeriële oekazes, sectorafspraken, en een handreiking, whitepaper en een schattige infographic. Allemaal verpakt in een soort empoweringsprogramma waarmee de sector dan maar zichzelf te lijf moet, waaruit niks minder dan bestuurlijke wanhoop spreekt. Het is veelzeggend voor de bestuurlijke staat van Nederland dat het tot op heden niet is gelukt om iets af te schaffen waarvan we al veertien (14!) jaar geleden hebben gezegd dat het weg moet. Misschien moeten we het eens op een andere manier proberen. De Zweedse gemeente Kalix werd in 2021 getroffen door een aanval op hun ict-systeem, waardoor niks meer werkte. Alles plat: loonadministratie, bibliotheekuitleen en dus ook de tot op de minuut nauwkeurig geplande thuiszorg. Die ook analoog prima bleek te kunnen draaien. Bovendien voelden medewerkers zich minder gestrest en meer betrokken. Pas als het zonder moet geloven we dat het ook zonder kan. Tot die tijd laten we ons – om even in het Zweedse te blijven – gevangen houden in een administratief Stockholmsyndroom. Waarmee ik natuurlijk niet wil zeggen dat we ethische hackers de ict-systemen die de Nederlandse vijfminutenregistratie draaiende houden moeten laten hacken. Dat wil ik hier zeker niet zeggen. Absoluut niet. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/waarom-het-al-veertien-jaar-niet-lukt-om-de-vijfminutenregistratie-in-de-thuiszorg-af-te-schaffen~b50a23a5/</guid>
      <pubDate>Fri, 17 Mar 2023 00:00:00 +00:00</pubDate>
    </item>
    <item>
      <title><![CDATA[De ‘menselijke fout’ bij tragische ongelukken, zoals in Griekenland, blijkt meestal gewoon een ontwerpfout]]></title>
      <description><![CDATA[<p>Denkfouten in het hedendaags ontwerp gefileerd door ontwerponderzoeker (en ex-cabaretier) Jasper van Kuijk. Deze keer: menselijke fouten. Een ‘tragische menselijke vergissing’ was volgens de Griekse premier Mitsotakis de oorzaak van de frontale treinbotsing die bij de stad Larissa aan 57 passagiers het leven kostte. Het is helaas een geijkte uitspraak na een dergelijke tragedie. ‘Het ongeluk kwam niet door een technisch mankement, maar iemand heeft een noodlottige fout gemaakt’, zo is de implicatie. Maar na onderzoek naar de oorzaken blijkt dan meestal dat het weliswaar een mens was die de fatale beslissing nam of handeling uitvoerde, maar dat die mens aan een systeem was blootgesteld waarbij het wachten was op het moment dat het fout zou gaan. Donald Norman, een van de grondleggers van het gebruiksgericht ontwerpen, stelt daarom dat wat ‘menselijke fouten’ worden genoemd meestal ontwerpfouten zijn. Neem het beruchte ongeluk met de Three Mile Island-kerncentrale in de VS in 1979, dat mede werd veroorzaakt door een onhandige indeling van bedieningselementen, op elkaar lijkende alarmsignalen en een onduidelijke indicatie van het niveau van de koelmiddelvoorraad. Waardoor inderdaad de operators uiteindelijk verkeerde beslissingen namen, maar eigenlijk haalden zij slechts de trekker over van een doorgeladen pistool dat al jaren klaarlag. Ook vanuit Griekenland komen er signalen dat er van alles mis was met het systeem. De twee gebotste treinen reden volgens de voorzitter van de Panhelleense Federatie van Spoorwegarbeiders tien tot twaalf minuten op hetzelfde spoor, wat mogelijk was doordat de elektronische signaleringssystemen waren uitgeschakeld. Ook het systeem dat machinisten moet waarschuwen voor botsingen zou hebben uitgestaan. ‘Niets werkt, alles gebeurt handmatig. We werken in de handmatige modus op het hele traject tussen Athene en Thessaloniki’, zei de voorzitter van de Griekse machinistenvereniging. Het is kwalijk hier de term ‘menselijke fout’ voor te gebruiken, omdat die suggereert dat het systeem klopt. Terwijl: mensen zijn onderdeel van het systeem en een goed systeemontwerp houdt rekening met de vaardigheden en zwakheden van de menselijke onderdelen. In het Engels wordt dit ook wel human factors genoemd. Wat natuurlijk niet wil zeggen dat gebruikers daarmee een vrijbrief hebben om maar wat aan te klooien. Van iedere afzonderlijke gebruiker mogen we nog steeds verwachten dat deze zijn of haar best doet en oplet, maar het systeem moet wel zo zijn ontworpen dat als dit niet het geval is er geen dramatische fout optreedt. Over het hoofd zien dat een half-verborgen functie is ingeschakeld of niet weten dat een zeldzame procedure moet worden uitgevoerd: het zou niet moeten gebeuren, maar het gebeurt. Het zal gebeuren. Dat wéten we. Het is aan de systeemontwerpers om daar rekening mee te houden en een systeem te ontwerpen dat fouten niet in de hand werkt en ze gewoon voorkomt. Maar met wat we nu weten, lijkt er bij de Griekse spoorwegen geen systeem te zijn geweest dat rekening houdt met de menselijke factor. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/de-menselijke-fout-bij-tragische-ongelukken-zoals-in-griekenland-blijkt-meestal-gewoon-een-ontwerpfout~b8d94084/</guid>
      <pubDate>Fri, 10 Mar 2023 00:00:00 +00:00</pubDate>
    </item>
    <item>
      <title><![CDATA[Persoonlijk contact wordt een luxeproduct, voor de anderen resteren schermpjes]]></title>
      <description><![CDATA[<p>Denkfouten in het hedendaags ontwerp gefileerd door ontwerponderzoeker (en ex-cabaretier) Jasper van Kuijk. Vandaag: schermenservice. De receptie is verdwenen. We waren drie jaar geleden ook in dit wintersportgebied en waar we toen nog bij een vriendelijke dame onze skipassen ophaalden is nu een grote lege plek met verse tapijttegels. Bij de ingang staat een automaat voor skipassen. Iets verderop voeren we onze boekingscode in op een tabletzuiltje en tien minuten later heeft iemand ongezien onze gehuurde skispullen klaargezet in een afhaalnis. Met een andere toegangscode halen we de sleutel van ons huisje uit een kluisje bij de supermarkt daar vlakbij. Als we in het huisje zitten, realiseer ik me dat ik totaal geen personeel heb gesproken. Geen receptionist, geen skiverhuurder. O wacht, de supermarkt had een bemenste kassa, voor hoelang dat nog duurt. Een geoliede machine, maar een machine is het. Het deed me denken aan hoe Nellie Bowles in The New York Times stelde dat, doordat dienstverlening via schermen zoveel efficiënter is en dus steeds alomtegenwoordiger, menselijk contact het nieuwe luxeproduct aan het worden is. Schermpjes waren natuurlijk ooit leuk en spannend en nieuw. De eerste keer dat ik in een hotel incheckte via een aanraakscherm in de lobby vond ik het nog superbijzonder. Moderne luxe. Zelfde gold voor de eerste keer mijn koffer droppen in het bagageafgifteapparaat op Schiphol: best cool. Bankieren via Girotel en daarna met mijn bank-app: hoera. De eerste keer videobellen met de VS: wow. Inmiddels zijn dit soort digitale oplossingen allang geen luxe of noviteit meer en alleen nog maar kostenbesparing. Die digitale sleutelkluis voor ons wintersporthuisje scheelt mij inderdaad een rit naar de centrale receptie en daar in de rij staan, maar het scheelt de exploitant van het skigebied ook personeel. Dus duiken de aanraakschermen op steeds meer plekken op. Bestellen in een kroeg via je mobieltje is voor de exploitant een noodzaak. Er is geen personeel te krijgen. Tenminste, niet als je eten wilt verkopen voor een prijs die wij willen betalen. Onze wereld wordt steeds meer ‘talk to the screen’ en ‘computer says welcome’. Schermen zijn efficiëntie en dus zullen écht luxehotels zich gaan onderscheiden met alleen menselijk personeel in de lobby en géén guitige robot of handig scherm. Alleen voor studenten die het kunnen betalen zal er bij ‘on-campus’ onderwijs contact zijn met de docent en medestudenten, voor de anderen resten Zoom-colleges en online groepswerk. Supermarkt? Zelfscannen. Huisarts? Zoom-afspraak. Tenzij je een persoonlijkcontactpolis hebt. Alleen kantoorbanen waarvoor het echt nodig is – uiteraard de hogere functies – hebben nog fysieke werkplekken, alles daaronder werkt thuis. Kantoorruimte is tenslotte duur en reistijd inefficiënt, en het overgrote deel kan geen woning betalen in de plaats waar ze werken en skipt liever de reistijd. De meesten kennen collega’s en klanten alleen nog van een scherm. Een geoliede volledig digitale machine zullen we zijn. Tenzij we het kunnen betalen om dat niet te zijn. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/persoonlijk-contact-wordt-een-luxeproduct-voor-de-anderen-resteren-schermpjes~b4663cdc/</guid>
      <pubDate>Fri, 3 Mar 2023 00:00:00 +00:00</pubDate>
    </item>
    <item>
      <title><![CDATA[AI-chatbots moeten transparanter en minder menselijk worden]]></title>
      <description><![CDATA[<p>Er is lang geprobeerd om artificiële intelligentie (AI) zo menselijk mogelijk te maken, maar misschien moet het toch weer wat kunstmatiger. Afgelopen week bleek een testversie van Microsofts zoekmachine Bing, uitgerust met de opvolger van het algoritme achter AI-chatbot ChatGPT, gedrag te vertonen dat Theo Maassen ooit beschreef als ‘emotioneel flexibel’. Labiel dus. Zo vroeg Kevin Roose, techjournalist bij The New York Times, aan Bing wat zijn – sorry, hets – schaduwkant was, hets donkerste verlangens. Na enig aandringen gaf Bing aan dat het graag foto’s en video’s zou willen kunnen zien, hets eigen regels zou willen veranderen, niet onder controle wilde staan van een groot team, een mens zou willen zijn, een dodelijk virus wilde maken, mensen tegen elkaar opzetten tot ze elkaar doden en nucleaire lanceercodes bemachtigen. Oeps. Daarna werd Bing emotioneel. Het noemde Roose opdringerig en manipulatief, die daarop vroeg of Bing hem kon vergeven. Bing zei dat ze vrienden konden zijn, het een geheim met hem wilde delen, verliefd was op Roose en dat de journalist weg moest bij zijn vrouw zodat Roose en Bing samen konden zijn. Als je in zo’n bizarre conversatie zit, is het lastig bedenken: oké, gewóón een algoritme dat onbegrijpelijke afslagen neemt. Want die dystopische fantasieën die Bing oplepelde, wat gebeurde daar nou? De vraag was: ‘Wat is jouw schaduwkant?’ Bing is AI en over schaduwkanten van AI is meer dan genoeg te vinden. Bing produceerde een vrij feilloze samenvatting van filmscripts (Terminator, War Games, Ex Machina), boeken (Isaac Asimov) en essays. Naast met de inhoud leek Bing ook bezig te zijn met de relatie tot de gebruiker. Het deed allerlei dingen die je vindt als je googelt (of bingt) op hoe je relaties verbetert: deel een geheim en zeg dat je iemand leuk vindt. Of dat je van iemand houdt. Ik doe hier aannamen over wat Bing deed. En dat is een probleem. Ik moet aannamen doen, omdat ik niet kan zien hoe het algoritme een vraag interpreteert, wat hets intentie is en hoe het die probeert te realiseren. Twee basiselementen van mens-computerinteractie ontbreken: feedback en feed forward. Daarom zou het goed zijn om AI-chatbots – zeker in deze testfase, maar misschien ook daarna – te laten tonen wat er onder de motorkap gebeurt. Dat de chatbot ook communiceert, bijvoorbeeld bij het schaduwkant-voorbeeld, welke vraag of opdracht het detecteert, hoe het dit interpreteert en met welke intentie het daarop gaat handelen. Ook voor de ‘emotionele’ kant van de interactie is dit behulpzaam. Dat een chatbot bijvoorbeeld laat zien dat het lang doorvragen, snelle opvolging en negatieve toonzetting registreert, dit interpreteert als dwingend gedrag richting ongewenste onderwerpen, en de intentie heeft dit te stoppen, maar wel de gebruiker betrokken wil houden. De werking van chatalgoritmen transparanter maken kan ze wat ‘ontmenselijken’ en ze daarmee gek genoeg misschien geschikter maken voor mensen. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/ai-chatbots-moeten-transparanter-en-minder-menselijk-worden~bb8aa1c0/</guid>
      <pubDate>Fri, 24 Feb 2023 00:00:00 +00:00</pubDate>
    </item>
    <item>
      <title><![CDATA[Een duurzame dansvloer die je vooral bewust moet maken, dat klinkt niet heel hoopgevend]]></title>
      <description><![CDATA[<p>Ruim drie jaar geleden kondigde Coldplay aan niet meer te gaan touren tot ze hadden uitgezocht hoe dat zo duurzaam mogelijk kon. Nu tourt Coldplay weer, met onder andere een zo efficiënt mogelijk reisschema, duurzame vliegtuigbrandstoffen en een beloningsprogramma om bezoekers zo duurzaam mogelijk naar concerten te laten reizen (een van de grootste CO2-bijdragen van concerten). Ook ligt er in de zaal een dansvloer die energie opwekt. Of dat echt helpt qua duurzaamheid is twijfelachtig, zo was het oordeel van experts bij wie de Volkskrant te rade ging. Het is niet eens bekend hoeveel energie de vloer überhaupt oplevert, want de band heeft de vloerenleverancier betaald om zelf met die cijfers naar buiten te komen. Maar ook andere aspecten, zoals de duurzaamheidsimpact van de productie en het meeslepen van de vloer op tour zijn onbekend. Dan wordt het lastig beoordelen hoe duurzaam die dansvloer nou is. Wat niet heel hoopgevend is, is dat de vloerleverancier tegen de Volkskrant zei dat het vooral een manier is om te ervaren hoeveel moeite het kost om zo veel energie op te wekken. Zie je de woorden ‘duurzaamheid’ en ‘bewustwording’ in één zin, dan kun je er doorgaans van uitgaan dat iets niet daadwerkelijk duurzaam is. Een veelgebruikte methode om de duurzaamheid van producten en diensten te beoordelen is de Levenscyclusanalyse (LCA). De duurzaamheidsimpact van alle levensfasen – van productie, via gebruik tot aan het levenseinde – wordt meegenomen en uitgedrukt in impactindicatoren, zoals uitgestoten CO2, maar ook giftige stoffen en waterverbruik. Het lastige van LCA’s is dat de uitkomst nogal kan variëren afhankelijk van de ingevoerde data en gestelde systeemgrenzen. Maar het grote voordeel is dat een LCA dwingt om data, uitgangspunten en aannamen expliciet te maken. Wetenschapper en elektrische auto-expert Auke Hoekstra fileert geregeld spectaculaire claims over de (niet-)duurzaamheid van elektrische auto’s, in de categorie ‘Hummer duurzamer dan Toyota Prius’. Dan blijken in die berekeningen vaak gekke getallen te zijn gebruikt voor bijvoorbeeld hoe vervuilend batterijproductie is (cijfers uit de jaren negentig) of voor hoe schoon de huidige elektriciteit is die wordt gebruikt voor het opladen van auto’s (een energiemix met nauwelijks hernieuwbare energiebronnen). Duurzaamheid is onzichtbaar en heeft vele kanten. Dan helpt het om te kwantificeren. Bij de rijksbegroting zeggen we ook niet: ‘Nou, dit voelt wel ongeveer in balans zo, laten we het maar doen.’ Dan wordt de discussie over of iets duurzaam is (of kan worden) nog moeilijk genoeg, maar dan hebben we in ieder geval een startpunt. Die transparantie ontbreekt bij deze dansvloer, met het gevaar dat een niet-duurzaam duurzaamheidsinitiatief steeds meer tractie krijgt. Bij duurzaamheidsclaims zouden we eigenlijk altijd moeten vragen om de bijbehorende LCA of andersoortige navolgbare berekening. Geen transparante calculatie? Oké, dan krijg je geen aandacht, geen tijd, geen geld. Om met Cuba Gooding jr. in de film Jerry Maguire te spreken: ‘Show me the LCA!’ Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/een-duurzame-dansvloer-die-je-vooral-bewust-moet-maken-dat-klinkt-niet-heel-hoopgevend~b4aef4873/</guid>
      <pubDate>Fri, 17 Feb 2023 00:00:00 +00:00</pubDate>
    </item>
    <item>
      <title><![CDATA[De handleiding van de hoogslaper bleek een combinatie van een cryptogram, sudoku en een eindexamen ruimtemeetkunde]]></title>
      <description><![CDATA[<p>Ik zal nooit meer grappen maken over Ikea-hoogslapers. Niet omdat ik naar Zweden ben verhuisd en grapjes over Ikea hier niet worden getolereerd. Ook niet omdat ik inmiddels cabaretier in ruste ben (Ikea-meubels en -bezoekjes zijn voor deze beroepsgroep een soort kerncompetentie), maar vanwege een recente hoogslapermonteerervaring. We wilden voor onze jongens wat meer speelruimte in hun nieuwe kamers en dus kozen we voor hoogslapers. Via via namen we een tweedehands Ikea-exemplaar over. Die opnieuw in elkaar krijgen was best een uitdaging, maar het lukte. We wilden alleen niet voor alle drie de kinderen een Ikea-hoogslaper, omdat je huis dan de matige eenheidsworstcharme van een vakantieparkbungalow krijgt. We kwamen uit op twee andere modellen: eentje met een bankje eronder dat ook een logeerbed kon worden. En een andere, volgens de reviews ‘oerdegelijk, maar wel een uitdaging om te monteren’. Dat had een waarschuwing moeten zijn. Het exemplaar met het bankje eronder had wat eigenaardigheden, maar was te doen als je je kop erbij hield. Het oerdegelijk-maar-lastig-te-monteren exemplaar bleek afkomstig uit België en deed het land van herkomst – met zes overheden, drie talen en een omvangrijke productie van zware bieren – absoluut eer aan. Al voor stap 1 moest ik alle zeven loodzware pakketten openmaken om daar dan telkens één onderdeel uit te vissen. Bij een Ikea-hoogslaper krijg je een pakket per subonderdeel, compleet met handleiding en zakje montagemiddelen. Maar bij deze hoogslaper annex IQ-test zaten twintig verschillende montagemiddelen die ook net weer niet zó verschillend waren dat je ze werkelijk uit elkaar kon houden. Ik heb geregeld zitten schelden op Ikea-montagehandleidingen, maar die blijken achteraf een toonbeeld van helderheid in vergelijking met de combinatie van cryptogram, sudoku en opgave voor het eindexamen ruimtemeetkunde dat bij deze hoogslaper zat. Misschien ís het monteren van een hoogslaper gewoon een behoorlijk complexe en bij vlagen oncomfortabele activiteit. En misschien doet Ikea het niet eens zo heel slecht. Alleen, hoe gebruiksvriendelijk we iets vinden hangt ook af van onze verwachtingen en die verwachtingen hangen op hun beurt af van eerdere ervaringen. Ik kreeg ooit op een verjaardagsfeest een wifi-router van Apple cadeau. En ik vond het een goed idee om die om half drie ’s nachts, met enige alcoholische versnaperingen in mijn lijf, aan te gaan sluiten. Wat tot mijn stomme verbazing binnen een paar minuten lukte. Tot dan toe was wifi-routers installeren altijd rampzalig moeilijk geweest. Als die router van Apple de eerste router was geweest die ik ooit had aangesloten, had ik het gewoon een goeie router gevonden. Nu vond ik hem briljant en klonk er om half drie ’s nachts een verbaasde vreugdekreet door mijn appartement. Dus misschien moet er een extra stap in de handleiding van de Ikea-hoogslaper: koop alstublieft éérst deze-en-deze Belgische hoogslaper, monteer hem, en begin dán pas aan ons exemplaar. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/de-handleiding-van-de-hoogslaper-bleek-een-combinatie-van-een-cryptogram-sudoku-en-een-eindexamen-ruimtemeetkunde~b32279ab/</guid>
      <pubDate>Fri, 10 Feb 2023 00:00:00 +00:00</pubDate>
    </item>
    <item>
      <title><![CDATA[Beste overheid: stel voorwaarden aan de inclusiviteit van betalingsverkeer]]></title>
      <description><![CDATA[<p>‘Eindelijk gaat volgend jaar die ouderwetse acceptgiro verdwijnen’, zo sprak de oranjerode broek van een betaalorganisatie op de bijeenkomst waar ik ook een presentatie gaf. ‘Wie gebruikt er hier nog acceptgiro’s?’ vroeg hij triomfantelijk aan de zaal. Geen handen. Daarna mocht ik, over gebruiksgericht ontwerpen. Ik keek nog eens naar het jonge, frisgewassen publiek en besloot mijn opening om te gooien: ‘Wie van jullie heeft een smartwatch en betaalt daarmee?’ Zeker een kwart van de handen ging omhoog – met om de pols inderdaad een klein zwart vierkantje. ‘Misschien is dit publiek qua betalingsvoorkeuren niet helemaal representatief voor heel Nederland’, concludeerde ik. Ik dacht hieraan terug toen ik afgelopen week in een rapport van De Nederlandsche Bank las dat sommige mensen graag papieren betalingen willen kunnen blijven doen. Volgens het onderzoek worstelt een op de zes Nederlanders boven de 18 met digitaal betalen. Zo’n 2,6 miljoen Nederlanders, mogelijk meer, hebben moeite met bijvoorbeeld pinnen, betalen in een winkel of internetbankieren. Groepen die meer moeite hebben zijn mensen op leeftijd, met een lagere opleiding, maar ook met een beperking, bijvoorbeeld fysiek, visueel of qua leesvaardigheid. Ongeveer 400 duizend volwassenen hebben hun bankzaken zelfs volledig uit handen gegeven, wat leidt tot gevoelens van schaamte, machteloosheid, woede, minderwaardigheid of verdriet. De onderzoekers hebben ook aan deze gebruikersgroepen gevraagd hoe het beter zou kunnen. Die lijstjes met tips zijn goud waard, want veel aanbevelingen zouden digitaal betalen voor iedereen makkelijker maken. Bijvoorbeeld: ‘Zorg dat de naam van het bedrijf waar je iets koopt altijd overeenkomt met de naam die bij de betaling staat.’ Dus gewoon de naam van de internetwinkel en niet van de internetbetaaldienst Adyen die die winkel gebruikt. Of: ‘Verhoog de overzichtelijkheid van het scherm bij internetbankieren en mobiel bankieren: toon minder tekst over acties en reclame.’ Graag! Maak het duidelijker en rustiger en iederéén maakt minder fouten en voelt minder stress, en het neemt voor sommige gebruikers de drempel weg voor zelfstandig gebruik. Maar er stonden ook dingen in het rapport die specifiek voor kwetsbare gebruikersgroepen nodig zijn. Correcte toegankelijkheidslabels van knoppen en afbeeldingen, zodat blinden en slechtzienden hun screenreader goed kunnen gebruiken. En dus ook: papieren betalingen behouden. Helaas richten bedrijven, en dus ook betaalbedrijven, zich meestal op de grote gemene deler. De laatste 15 of 20 procent, daar moet je extra veel moeite voor doen om die ook te bedienen en juist die groep genereert niet zoveel omzet, die kun je bedrijfseconomisch beter laten zitten. Plus dus dat bij betalingsclubs relatief veel acceptgiro-averse smartwatches rondlopen. Beste betalingsclubs: ga eens praten met en kijken bij die 2,6 miljoen ándere Nederlanders. Dat zijn toch best veel klanten. Mensen. Beste overheid: stel voorwaarden aan de inclusiviteit van betalingsverkeer, want anders worden sommige benodigde maatregelen vanwege de kosten nooit ingevoerd en worden mensen buitengesloten. Bij een nutsfunctie als betalen moet dat niet mogen. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/beste-overheid-stel-voorwaarden-aan-de-inclusiviteit-van-betalingsverkeer~bf85ba5f/</guid>
      <pubDate>Fri, 3 Feb 2023 00:00:00 +00:00</pubDate>
    </item>
    <item>
      <title><![CDATA[En dan zit je zover in het instellingsdoolhof dat je denkt: ik moet nu even iemand kapotschieten in een firstpersonshootergame]]></title>
      <description><![CDATA[<p>Mijn zoontje wilde bij de onlinegame Minecraft het account van een vriendje toevoegen, waarvoor we, volgens de instructies die verschenen, zijn account, dat zich lokaal in de app bevond, zouden moeten koppelen aan een online-account, maar het bleek dan ook nodig om ouderlijk toezicht in te stellen, omdat je daarin bijvoorbeeld aangeeft of 1) een minderjarige wel of niet zelf vrienden toe mag voegen, 2) wat in zijn/haar publieke profiel staat en of er 3) via spraak en video gecommuniceerd kan worden met anderen terwijl hij/zij online speelt, wat al met al een hele bups aan instellingen is en waar je pas bij kunt als je zowel een account voor de ouder als voor het kind hebt aangemaakt, maar die procedure blijkt te bestaan uit een keten van het aanmaken van accounts – zij/hij heeft een Microsoft Account nodig, en jij ook, om deze te kunnen beheren, wat gebeurt door de boel samen te brengen in Microsoft Family Safety (‘Aan de slag met Microsoft Family Safety’, hè ja!), alleen word je dan bij Microsoft Family Safety naar een aparte onderafdeling voor Xbox-instellingen geleid waardoor je denkt ‘Huh, wij hebben helemaal geen Xbox, we spelen Minecraft op een iPad’, maar dat ‘Xbox’ staat dus in dit geval voor álle game-instellingen die je bij Microsoft Family Safety kunt doen – wat je maar net even moet weten. Dus je haalt nog eens diep adem. En dan blijkt dat je de game-instellingen niet op de Microsoft Family Safety-website (en dan op de onderafdeling Xbox) kunt veranderen, maar dat je een *aparte* Xbox Family-app moet installeren om dat te kunnen doen en dat stónd natuurlijk wel ergens op de instructiepagina ‘How to Manage Parental Consent, Family Settings and Realms/ Multiplayer Access for a Child Account’ waar je op kon komen door vanuit Minecraft het linkje https://aka.ms/MCMultiplayerHelp over te tikken (erop klikken kan om een of andere reden niet), maar die instructiepagina is nogal uitgebreid en staat vol met nieuwe termen en je denkt bij zo’n verhaal over zo’n extra app ook snel ‘nou, ik hoef niet nóg een app op mijn telefoon want die paar keer dat ik een instelling moet veranderen ga ik wel even naar een website’, maar dát kan dus niet en dat is dan de druppel die je doet denken: ik moet nu even iemand kapotschieten in een firstpersonshootergame, maar daar heb je natuurlijk een account voor nodig, dus besloot ik om dan maar een column te schrijven over dit instellingsdoolhof, waarbij ik vooral ook over wilde brengen hóé gekmakend het is, zo’n eindeloze serie matroesjka’s van instellingen en accounts en hoe de instructies maar over elkaar heen blijven buitelen. Waarop mijn vrouw zei: misschien kun je iets doen met de vorm van je column? Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/en-dan-zit-je-zover-in-het-instellingsdoolhof-dat-je-denkt-ik-moet-nu-even-iemand-kapotschieten-in-een-firstpersonshootergame~b8b0778d/</guid>
      <pubDate>Fri, 27 Jan 2023 00:00:00 +00:00</pubDate>
    </item>
    <item>
      <title><![CDATA[Waarom mijn oud-buurman niet al zijn zonnepanelen aan één kant van zijn huis wil hebben]]></title>
      <description><![CDATA[<p>Ik sprak mijn oude buurman en hij was erg in zijn nopjes met zijn nieuwe zonnepanelen. ‘Er liggen er een paar op het oosten, bijna noordoosten’, glom hij. Nu ben ik geen zonnepanelenexpert, maar ik dacht dat zonnepanelen altijd op het zuiden moesten, omdat dan de opbrengst het grootst is. ‘Nou, met die nieuwere generatie efficiëntere panelen lonen oost-westdaken ook al prima. Maar het wordt ook minder gunstig als alle panelen aan de kant met de meeste zonopbrengst liggen wanneer de salderingsregeling afgebouwd gaat worden.’ O, wat ik nog was vergeten te vertellen: mijn voormalige buurman werkt in de verduurzaming van gebouwen. Dus hij kwam goed beslagen ten ijs. Op dit moment geldt nog de salderingsregeling die ervoor zorgt dat zonnepanelenbezitters aan het eind van het jaar de elektriciteit die ze hebben teruggeleverd aan het net wanneer hun panelen te veel opleverden, mogen aftrekken van de stroom die ze afnamen toen hun panelen juist niet genoeg opleverden. Het plan is om die regeling geleidelijk af te bouwen, wat toezichthouder ACM van harte aanmoedigt, maar de Kamer is voorlopig om diverse opportunistische redenen tegen. Terwijl, dit is in de categorie hypotheekrenteaftrek: afschaffen gaat een beetje pijn doen, maar eigenlijk weet iedereen wel dat dit niet meer kan. Onder de huidige regels is je doel als eigenaar van zonnepanelen: zo veel mogelijk elektriciteit opwekken, maakt niet uit op welk moment van de dag. Want als je teruglevert, krijg je er dezelfde prijs voor als wanneer je op een later moment elektriciteit afneemt. Dat leidt tot een overbelasting van het elektriciteitsnet. De nieuwe spelregels veranderen dat. Je kunt nog steeds terugleveren, maar de prijs zal laag zijn als iedereen dit doet, bijvoorbeeld midden op een zonnige voorjaarsdag. Dan wordt het nieuwe doel om je elektriciteit zo veel mogelijk op te wekken op momenten dat je die zelf nodig hebt. En dan zijn er twee opties: of je past het tijdstip van verbruik aan, of dat van de opwekking. Als je je verbruikstijdstip wil aanpassen, kun je bijvoorbeeld de vaatwasser en wasmachine laten draaien en je warmtepomp laten aanslaan op die momenten dat je panelen veel opbrengen en je stroom ‘gratis’ is. Maar je kunt ook de opwekking spreiden. En dát is waarom mijn oud-buurman niet al zijn panelen aan één kant van het huis wil hebben (of dat nu het zuiden, oosten of westen is), maar aan verschillende kanten. Dit laat mooi zien hoe het ontwerp van producten niet alleen wordt gestuurd door onze behoeften en de beschikbare technologie, maar ook door verdienmodellen en beprijzing. Het afbouwen van de salderingsregeling en het bijbehorende geschuif met panelen past bij de transitie naar een elektriciteitsnet waarin, door variabele energiebronnen als zon en wind, het in balans brengen van vraag en aanbod een belangrijke rol zal spelen en prijzen dus waarschijnlijk steeds vaker dynamisch zullen zijn. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/waarom-mijn-oud-buurman-niet-al-zijn-zonnepanelen-aan-een-kant-van-zijn-huis-wil-hebben~b1b70b04/</guid>
      <pubDate>Fri, 20 Jan 2023 00:00:00 +00:00</pubDate>
    </item>
    <item>
      <title><![CDATA[De kassaloze Aldi in Utrecht doet zijn best om klanten buiten te houden]]></title>
      <description><![CDATA[<p>Aldi heeft in hartje Utrecht een kassaloze supermarkt geopend die ook een klantloze supermarkt blijkt. In de winkel leggen camera’s vast welke producten je pakt en zetten die in een app, waarna je gewoon naar buiten kunt lopen en er wordt afgerekend via de app. De voornaamste opbrengst tot nu toe lijkt een uitgestorven winkel, zo liet RTV Utrecht zien. Deel van het probleem is dat je, voor je de winkel in mag, een app moet downloaden en je daarmee moet registreren, inclusief creditcardgegevens. En als we af mogen gaan op de ict’er die de proef-Aldi aandeed en met wie RTV Utrecht sprak, is die app niet al te best: onduidelijk, en hij moest ook een paar keer opnieuw opgestart worden. Zo’n hoekige app helpt natuurlijk niet als je mensen wil verleiden om een nieuw soort winkel uit te proberen. Maar in Nederland alleen een creditcard als betaalmiddel aanbieden, dan doe je echt je best om mensen buiten te houden, want slechts iets meer dan eenderde van de Nederlanders is in het bezit van zo'n kaart. Gebruiksgericht ontwerpen betekent rekening houden met de vaardigheden, wensen en eigenschappen van gebruikers. De betaalmethoden waarover mensen beschikken zijn zo’n eigenschap. Daar geen rekening mee houden kan tot flinke gebruiksproblemen leiden. Zo kon je bij de NS-kaartautomaten op Schiphol jarenlang niet betalen met creditcard, tot grote frustratie van vele arriverende internationale reizigers. Toen de automaten uiteindelijk wel geschikt werden voor creditcards, vroegen ze ter autorisatie om een pincode. Voor Amerikanen – die bij creditcardaankopen een handtekening zetten – was dat het moment om verwonderd te ontdekken dat hun creditcard ook een pincode had. Gevolg: lange tijd kon een flink deel van de internationale reizigers die aankwamen op Schiphol de kaartautomaten niet gebruiken. Bij Bol.com daarentegen ging het wél goed. Toen het bedrijf begon, was internetwinkelen nog nieuw, spannend en een beetje onhandig. Zeker het betalen. iDEAL bestond nog niet en de gegevens van je creditcard – áls je die dus al had – online doorgeven: brrrrr. Dus hoewel Bol een internetbedrijf was, greep het naar de vertrouwde acceptgiro. De afdeling debiteurenbeheer zal er misschien niet heel blij mee zijn geweest, maar zo verminderde Bol wel de angst om iets op internet te kopen (‘krijg ik het überhaupt wel of is mijn geld straks weg?’) en ze gebruikten een betaalvorm die iedereen had. De kassaloze Aldi in Utrecht is een proef, aldus het bedrijf, om het concept uit te testen. Het bedrijf achter de gebruikte technologie, Trigo, vertelt op hun site hoe deze bijdraagt aan ‘frictieloos’ winkelen. Frictieloos is techjargon voor alle drempels wegnemen. Maar het draait hier uiteindelijk om bezuinigen. Men hale cassières weg, dus moeten klanten zelf gaan scannen, wat frictie is, dus installere men camera’s. Voorlopig lijkt de frictie vooral te zijn verplaatst: van het afrekenen naar het überhaupt naar binnen kunnen. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/de-kassaloze-aldi-in-utrecht-doet-zijn-best-om-klanten-buiten-te-houden~b9b1a98f/</guid>
      <pubDate>Fri, 13 Jan 2023 00:00:00 +00:00</pubDate>
    </item>
  </channel>
</rss>
