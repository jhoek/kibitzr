<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Kuijk]]></title>
    <link>https://www.volkskrant.nl/auteur/thomas-van-kuijk</link>
    <description><![CDATA[Thomas van Kuijk]]></description>
    <item>
      <title><![CDATA[Reageer niet op deze column zonder dat je hem hebt gelezen]]></title>
      <description><![CDATA[<p>Ik had op zich enige reactie ingecalculeerd toen ik vorige week zaterdag mijn column deelde op Twitter.</p>
<p>Het stukje</p>
<p>ging over hoe de toestroom van campers van pensionado’s campings tot minder leuke plaatsen maakt. Ik plaatste hem onder de aankondiging: ‘Ze zijn enorm, ze zijn wit en ze zijn met veel: campers nemen de halve camping in beslag.’ Het Twitter-account van</p>
<p>de Volkskrant</p>
<p>gebruikte dezelfde beschrijving.</p>
<p>Er volgde inderdaad een aantal gepikeerde reacties waarbij het opviel dat ze niet zozeer van gepensioneerde camperaars kwamen, als wel van corona-boos-types en Forum-aanhangers. En toen de opmerkelijke reactie: ‘[Ze] zijn blank en hebben zich hun leven lang kapot gewerkt!’ Die kon ik niet plaatsen dus vroeg ik wat huidskleur ermee te maken had. Stilte.</p>
<p>Het kwartje viel pas toen iemand me wees op een retweet van mijn column door Joost Niemöller, een volgens velen rechts-radicale opiniemaker en volgens zichzelf onafhankelijk journalist. De tekst</p>
<p>die hij erbij zette</p>
<p>: ‘Weg met de witten en hun campers. Maak plaats voor ‘mensen van kleur’. Maar noem het geen omvolking. Want dat is een ‘haatcomplot’.’ Ah. Niemöller, en met of door hem een aantal anderen, dacht dat het ‘wit’ in de aankondiging op de bestuurders van de campers sloeg en niet op het rijdende witgoed zelf. Terwijl dit, als je het stukje leest, aan alle kanten duidelijk is. En bij de aankondiging zelf eigenlijk ook, tenzij je zo van de kook raakt van het woord ‘wit’ dat je schuimbekkend met je vingers over je toetsenbord gaat harken.</p>
<p>Mijn online zaterdagen bestaan er wel vaker uit dat ik moet vragen: ‘Heb je het stukje gelezen?’ Omdat mensen reageren met: ‘Weet je wie dit ook doen? Die en die!’ Wat al in mijn column staat. Of omdat mensen een voorbehoud maken dat ik in mijn column ook maak. En omdat mensen oplossingen aandragen waarover ik in de column al schrijf dat die helaas niet kunnen.</p>
<p>Die ongezien-delen-en-reagerendynamiek was in het eerste jaar van de coronapandemie aanleiding voor Twitter om gebruikers, als ze een link ongeopend wilden delen,</p>
<p>te vragen of ze dit echt wel wilden doen</p>
<p>zonder de inhoud te hebben gezien. Dat was een test en de functie is helaas niet geïmplementeerd. Ik zou hem graag terugzien. Hup, invoeren op alle sociale media en niet alleen voor delen, maar ook voor commentaar geven. Of dat je zelfs alleen kunt reageren als je daadwerkelijk het geposte artikel of filmpje hebt gezien of gelezen. Maar goed, dan worden de ophef en boosheid minder, en die zijn de brandstof van sociale media, dus kleine kans dat de techjongens en -meisjes dat gaan implementeren. Daarom heb ik er deze keer dus voor gekozen om mijn zaterdag iets rustiger te maken met de kop boven dit stukje.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/reageer-niet-op-deze-column-zonder-dat-je-hem-hebt-gelezen~bfd41649/</guid>
      <pubDate>Thu, 1 Sep 2022 00:00:00 +00:00</pubDate>
    </item>
    <item>
      <title><![CDATA[De camperplaag maakt van de camping een maatschappelijke metafoor: de oudere generatie ontneemt de rest elk uitzicht]]></title>
      <description><![CDATA[<p>Daar staan ze, plek na plek de halve camping in beslag nemend: campers. Ze zijn enorm, ze zijn wit en ze zijn met veel. Tussen de eindeloze rijen rijdend witgoed voelt het claustrofobisch. Het heeft bijna iets militairs, zo strak als ze staan opgesteld. Alsof de pensionado’s hier stiekem met z’n allen bij elkaar zijn gekomen om een invasie voor te bereiden (van de jeudeboulesbaan, denkelijk).</p>
<p>Van het klassieke ‘kamperen met een auto en een tent’ van toen ik jong was is ook op deze camping weinig meer over. Er is nog een klein hoekje met tentjes, het zogenoemde trekkersveldje. Daar staan vaak wat jongere conservatieve progressieven tegen beter weten in de onhandigheid van het campingleven te vieren, terwijl om hen heen iedereen massaal het gemak van de mobiele luxe heeft omarmd. En afgaand op het uiterlijk van de berijders en hun wagens is dat op basis van een niet onaanzienlijk pensioen. De campers zijn zo ruim bemeten dat ze plek bieden aan elektrische vouwfietsen, gasbarbecues en complete sets tuinmeubilair.</p>
<p>We zijn op deze camping op bezoek bij vrienden die rondtrekken met een oud Volkswagenbusje. Technisch gezien ook een camper, maar van een andere orde dan dat waarmee de gemiddelde camperaar in de vakantie dat geroemde ‘gevoel van vrijheid’ najaagt. Het oude Volkswagenbusje is eigenlijk te klein en daardoor van binnen wat onhandig, en van buiten ziet het er gezellig schattig uit. Het begon z’n leven als normaal busje en is later omgebouwd. De huidige generatie campers is het omgekeerde daarvan: nieuw, groot en van binnen naar buiten ontworpen. En binnen wil je zo veel mogelijk vierkante meters en dan zet je dus een hoekige witte container achter op een busjes-chassis. Heb je ín de camper lekker veel ruimte, maar van buiten is het ongeveer even gezellig als een testruimte voor tl-buizen.</p>
<p>Maar het is natuurlijk net als bij het lelijkehuizenprobleem, de bewoner zélf ziet de lelijkheid niet, het zijn de omwonenden die er tegenaan moeten kijken. En als er nou slechts een paar campers per camping zouden staan, dan was het nog te doen, maar het zijn er niet langer een paar. De camperplaag heeft van de gemiddelde camping een maatschappelijke metafoor gemaakt: met hun genereuze pensioen ontneemt de oudere generatie de rest elk uitzicht. Terwijl je zou zeggen dat het toch ook voor de gemiddelde camperaar niet per se leuk is om tegen zo’n veld geparkeerd witgoed aan te kijken.</p>
<p>Dus beste camperfabrikanten: ontwerp jullie campers ook eens voor de mensen die er tegenaan moeten kijken. Beste camperaars: koop eens een wat leukere, kleinere camper (moet dat bubbelbad écht mee?). En campings: zet de campers lekker op een apart stuk, achter een hele hoge heg. In ieder geval niet precies tussen het leuke uitzicht en de mensen op het trekkersveldje.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/de-camperplaag-maakt-van-de-camping-een-maatschappelijke-metafoor-de-oudere-generatie-ontneemt-de-rest-elk-uitzicht~b97ba5b4/</guid>
      <pubDate>Fri, 26 Aug 2022 00:00:00 +00:00</pubDate>
    </item>
    <item>
      <title><![CDATA[Gebouwen brengen herinneringen extra helder en levendig terug, maar wat als die plek verdwijnt?]]></title>
      <description><![CDATA[<p>Vanmiddag gaan we ons huis in Delft overdragen aan de nieuwe eigenaren. Dit moment zat er al een tijdje aan te komen, sinds we besloten om terug te gaan naar Zweden, naar het plattelandsgehucht waar we</p>
<p>eerder een jaar woonden</p>
<p>. Ik ga het missen, dit heerlijke huis waarvan we dachten dat we er op ons 80ste horizontaal uit zouden worden gedragen. Ik loop een laatste rondje. Door het huis, maar ook door de herinneringen die we hier hebben gemaakt.</p>
<p>Plekken zijn een extern geheugen. Ik merk het elke keer als ik Julianadorp binnenrijd, waar ik ben opgegroeid. Dan voel ik toen mijn lijf in stromen. Nadat ik mijn middelbare school had verlaten, heb ik er nog een enkele keer rondgelopen. Omdat ik de gasbrander terug moest brengen die ik voor mijn eindexamen handvaardigheid had geleend. En met een reünie. Meteen kwamen er gevoelens en herinneringen naar boven. Gebouwen brengen herinneringen extra helder en levendig terug. En kunnen zelfs specifieke herinneringen losmaken.</p>
<p>Voor de documentaire</p>
<p>Erfenis van een verzetsheld</p>
<p>van Geertjan Lassche bouwden de makers een replica van de boerenwoonkeuken van het gezin van de Drentse verzetsman Johannes Post. In die setting, die ze samen met de kinderen van het gezin reconstrueerden, voerden ze de interviews uit. Eenzelfde techniek passen gebruiksonderzoekers toe bij veldonderzoek en gebruikstesten: door mensen in de context van gebruik te interviewen komt er meer los.</p>
<p>Maar wat als de plek verdwijnt? Mijn middelbare school is gesloopt. De herinneringen die in die stenen besloten lagen, daar kan ik niet meer (goed) bij. Het externe geheugen is gewist. ‘Het treurigste gevoel dat ik ken, is de weg kennen in een huis dat niet meer bestaat’, schreef Rudy Kousbroek.</p>
<p>Het huis dat wij nu verlaten bestaat straks nog wel. Toch zal ik niet meer in onze slaapkamer staan en in gedachten de nogal laat verschenen verloskundige horen zeggen: ‘Ik denk niet dat we nog naar het ziekenhuis gaan.’ Ik zal me herinneren, maar niet herbeleven hoe de jongens elke avond klierend de trap op gingen naar hun slaapkamers. Hoogstens kan ik een keer midden in de nacht mijn auto voor de deur parkeren en voelen hoe dat was, laat thuiskomen na een optreden.</p>
<p>Mijn oudste zoon wilde een clausule in het koopcontract opnemen die hem het recht gaf om te allen tijde in ons oude huis te mogen kijken. Dat is uiteindelijk niet juridisch hard gemaakt, maar de nieuwe bewoners hebben laten weten dat we altijd welkom zijn. Ik heb mijn zoon geprobeerd erop voor te bereiden dat dat waarschijnlijk niet hetzelfde zal voelen als toen we er zelf woonden. Het is hetzelfde huis, maar omdat het nu van andere mensen is, is het een andere plek. Gelukkig zijn er genoeg herinneringen die ook zonder huis mee gaan naar Zweden, onze nieuwe plek.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/gebouwen-brengen-herinneringen-extra-helder-en-levendig-terug-maar-wat-als-die-plek-verdwijnt~b9617e4c/</guid>
      <pubDate>Fri, 8 Jul 2022 00:00:00 +00:00</pubDate>
    </item>
    <item>
      <title><![CDATA[Steeds als ik langs huizen met glasgevels op straatniveau fiets, is het één grote parade van gordijnen, afplakplastic en luxaflex]]></title>
      <description><![CDATA[<p>Architecten zijn gek op glas. Sinds het modernisme van Ludwig Mies van der Rohe is het een zeer geliefd bouwmateriaal. Een stalen of betonnen constructie binnen in panden bleek de dragende functie van muren over te kunnen nemen, waardoor volledig glazen gevels mogelijk werden. Uitzicht! Licht! Ruimtelijk gevoel!</p>
<p>Het bracht ons spiegelende wolkenkrabbers en prachtig minimalistische villa’s in de heuvels van Californië, met glas van vloer tot plafond, zodat je in je smoking of cocktailjurk door de kamer schrijdt met een prachtig uitzicht. Goed, er is hier dus sprake van een overdrachtelijke ‘je’, ik schrijd niet door de woonkamer in smoking, ik ga hooguit in pyjama op mijn bek over kinderspeelgoed. Laat staan dat ik een villa in Californië bezit.</p>
<p>Maar we hebben hier in Nederland wel de erfenis van die glazen villa’s: glazen voorgevels van woonhuizen, vlak aan de straat. Dat is een aantrekkelijk idee. Veel licht. Ruim uitzicht op buiten vanuit je woonkeuken of voorkamer. En voorbijgangers vanaf de straat kijken niet aan tegen een dode gevel, maar er is contact met binnen.</p>
<p>Alleen werkt het zo niet. Steeds weer als ik langs huizen en appartementencomplexen met glasgevels op straatniveau fiets, is het één grote parade van gordijnen, afplakplastic en luxaflex.</p>
<p>Want het nadeel van glas is dat het beide kanten op transparant is. Dus waar het idéé is dat je veel licht in en uitzicht vanuit je woonkeuken hebt, is het in de praktijk zo dat voorbijgangers op straat jou meurend in je badjas aan de keukentafel zien zitten. En het onderste deel van de glasgevel geeft jou niet bijzonder veel extra uitzicht, omdat het zo laag zit, maar geeft de buitenstaanders wel zicht op jou, inclusief je blote, in konijnensloffen gestoken, ontbijtbenen. Met glazen gevels op straatniveau voelen bewoners zich bekeken, om niet te zeggen kwetsbaar.</p>
<p>Laten we wel wezen, zo’n glasgevel is prachtig op de dertigste verdieping van een wolkenkrabber met vrij uitzicht over de stad. Of in je villa in de heuvels van Californië. Of in je vinexwoning in de buitenwijken van Purmerend, aan de áchterkant van het huis, met uitzicht op de tuin. Maar geef ons glas van vloer tot plafond in een straat met veel passanten en dan moet het dicht. En zo’n groot glazen vlak met plakplastic of gordijnen maakt het buitenaanzicht eigenlijk veel geslotener – en triester – dan een wat kleiner raam waarbij de gordijnen wel open zijn. Die voorgevels kunnen we maar beter zo ontwerpen dat ze zoveel mogelijk licht binnenlaten en zorgen voor zicht naar buiten, maar dat ze niet zó open zijn dat mensen ze dicht willen zetten met plakplastic of gordijnen.</p>
<p>Dus, architecten en opdrachtgevers, overweeg je een glazen gevel op straatniveau waarachter mensen moeten wonen? Pak je fiets, rij een rondje, kijk om je heen en doe het niet.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/steeds-als-ik-langs-huizen-met-glasgevels-op-straatniveau-fiets-is-het-een-grote-parade-van-gordijnen-afplakplastic-en-luxaflex~bd10428e/</guid>
      <pubDate>Fri, 1 Jul 2022 00:00:00 +00:00</pubDate>
    </item>
    <item>
      <title><![CDATA[Nieuwe ICT-systemen die alles efficiënter moeten maken, blinken vaak uit in niet-efficiëntie]]></title>
      <description><![CDATA[<p>Volgens de mails die het nieuwe doe-het-zelf-HR-systeem van de TU Delft uitspuwt moet ik een werkadres en thuisadres opgeven voor het bepalen van een mogelijke reiskostenvergoeding. Ik log in op een softwarepakket van Afas waarmee de universiteit sinds kort administratieve processen digitaal stroomlijnt. Of dat probeert.</p>
<p>Ik beland in een formulier met twee postcode-invulvelden, twee huisnummervelden, een straatnaamveld en een woonplaatsveld. Waarna een veld volgt met ‘werkadres’. Ik heb geen flauw idee wat waar moet.</p>
<p>Dit klinkt misschien als een te overkomen onhandigheid, maar als een toch relatief simpel formulier zó verkloot wordt, dan gaan bij mij de alarmbellen af. Vooral ook omdat een interactieontwerper normaal gesproken zorgt dat juist frequente handelingen goed werken. Bij navraag onder collega’s komen er meer horrorverhalen los. Van wankele datakoppelingen tot onbegrijpelijke procedures voor het aanstellen van een nieuwe collega.</p>
<p>Invoering van hetzelfde systeem leidde aan de universiteiten van Groningen, Twente en Eindhoven ook al tot beroering. Wie in de betreffende universiteitskranten de artikelen over Afas-implementaties naloopt ziet een ict-knelpuntenbloemlezing.</p>
<p>Een systeem dat niet afdoende wordt aangepast aan de situatie waarin het gebruikt moet worden. En als dan na invoering de klachten volgen, komt de standaardreactie: ‘Ja, maar mensen houden sowieso niet van verandering.’ Dat is nou juist het idee van gebruiksgericht ontwerpen, dat je die verandering die mensen toch al niet leuk gaan vinden, een beetje makkelijker maakt. En niet nóg moeilijker. Ook een leuke reactie: ‘</p>
<p>We hebben heel bewust gekozen voor dit systeem</p>
<p>.’ Je kunt er ook heel bewust voor kiezen om met een gezin van acht naar Zuid-Frankrijk te rijden in een Fiat Panda, maar dat maakt het nog geen goed plan.</p>
<p>Opvallend – maar niet ongewoon – is het onder tijdsdruk overslaan van tests met gebruikers in Groningen. Waarop een bestuurder van de universiteit</p>
<p>betoogde</p>
<p>‘dat je de menselijke kant nooit echt goed kunt testen’. Terwijl dat testen met gebruikers toch al vrij lang wordt onderwezen door een aantal collega-universiteiten en hogescholen.</p>
<p>En dan volgt uiteindelijk alsnog een erkenning dat het systeem inderdaad beter had gekund en wordt er een aantal verbeteringen doorgevoerd. Wat ook wel mag als je mensen in eerste instantie vraagt om het aantal dagen dat iemand per week werkt te specificeren in</p>
<p>minuten en seconden(!)</p>
<p>.</p>
<p>Nu schijnt het dat je met dat Afas-platform heel aardige dingen kunt doen, als je het goed implementeert. Dat laatste lijkt voorlopig op universiteiten nog niet heel erg te lukken. Helaas zal dat iedereen die in een wat grotere organisatie werkt bekend voorkomen. Aangekondigde administratiesystemen die alles efficiënter moeten gaan maken en die vervolgens uitblinken in niet-efficiëntie. En op suggesties over hoe het beter had gekund is de reactie dat daar geen ‘businesscase’ voor is. Alsof het wél kostenefficiënt is om een hele organisatie te vertragen en frustreren en achteraf alsnog het systeem te bouwen dat je had moeten bouwen.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/nieuwe-ict-systemen-die-alles-efficienter-moeten-maken-blinken-vaak-uit-in-niet-efficientie~b793d195/</guid>
      <pubDate>Fri, 24 Jun 2022 00:00:00 +00:00</pubDate>
    </item>
    <item>
      <title><![CDATA[Nu steeds meer producten op afstand te updaten zijn, zal dat vaker verkeerd uitpakken]]></title>
      <description><![CDATA[<p>Ik zet de printer aan. De printer schakelt zichzelf uit. Ik zet de printer weer aan. De printer schakelt zichzelf weer uit. Ik controleer of er niet per ongeluk een knopje ingedrukt zit, of een kabeltje los. Alles in orde, maar de printer blijft zichzelf steeds uitschakelen. Tip voor printers: je maakt jezelf niet heel populair door te weigeren toegangsbewijzen voor een jeugdtheatervoorstelling te printen vlak voordat een gezin de deur uit moet.</p>
<p>Later zoek ik uit wat er mis is. Op de website van Canon vind ik op de nieuwspagina of op de ondersteuningspagina’s van mijn printer niets over een bekende storing. Wel kom ik uiteindelijk terecht op het youtubekanaal van een printerhackkoning die vertelt dat hij veel meldingen krijgt van mensen met Canon-printers die vastzitten in een herstartcyclus. Zijn tip: je wifinetwerk thuis uitschakelen, printer opstarten en van de wifi halen en dan printen via een usb-kabel.</p>
<p>Het doet denken aan de</p>
<p>AEG-combimagnetrons die na een update dachten dat ze een stoomoven waren</p>
<p>en ineens niet meer functioneerden. De fabrikant kon de fout niet op afstand herstellen, want door de verkeerde software-update zaten de combimagnetrons niet meer op de wifi.</p>
<p>Ondertussen vraagt mijn schoonvader op de app om advies voor de aankoop van een nieuwe printer en valt er bij mij nog geen kwartje. Hierover later meer.</p>
<p>Een paar dagen later druk ik in het voorbijgaan tegen beter weten in even op de aan-knop van de printer. Hij blijft aan staan en gaat printen. Later blijkt dat ze er bij Canon inmiddels in geslaagd zijn op een server het signaal uit te zetten dat de printers op hol liet slaan.</p>
<p>Nog een berichtje van mijn schoonvader: ‘Ik heb een nieuwe printer gekocht, wil jij mijn oude cartridges?’ ‘Had jij dan dezelfde printer als ik?’, vraag ik. ‘Ja, omdat jij er zo tevreden over was’, antwoordt hij. ‘Wacht even, heb jij toevallig een nieuwe gekocht omdat die oude zichzelf steeds uitschakelde?’ Ja dus. Ik vraag hem zijn oude printer nog eens op te starten. Ook die blijkt het inmiddels weer te doen. Maar ondertussen heeft hij dus al een nieuwe staan.</p>
<p>Nu meer producten op afstand te updaten zijn, zal het vaker gebeuren dat dat verkeerd uitpakt. En dat wordt helemaal ernstig als een fabrikant door de update de mogelijkheid verliest om het apparaat een foutmelding te laten communiceren of een update van de update te sturen. Dan is de consument namelijk veel tijd en energie kwijt aan het stellen van de diagnose en het oplossen van de fout. Het minste wat bedrijven kunnen doen is zo snel mogelijk proactief communiceren wat er aan de hand is. En eigenlijk moeten bedrijven hun producten zo ontwerpen dat fouten door henzelf op afstand te herstellen zijn.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/nu-steeds-meer-producten-op-afstand-te-updaten-zijn-zal-dat-vaker-verkeerd-uitpakken~b4143e7a/</guid>
      <pubDate>Fri, 17 Jun 2022 00:00:00 +00:00</pubDate>
    </item>
    <item>
      <title><![CDATA[Geef ons ook die Spaanse wet: maximaal drie minuten wachten op een helpdeskmedewerker]]></title>
      <description><![CDATA[<p>Binnenkort mogen Spaanse bedrijven bij hun helpdesk consumenten nog maar maximaal drie minuten laten wachten, aldus een</p>
<p>nieuwe Spaanse wet</p>
<p>. En dan moeten bellers ook nog een persoon aan de lijn krijgen en geen bandje of spraakherkenningsalgoritme dat zo nu en dan óók weleens spraak herkent. Spaanse nutsbedrijven moeten, omdat ze aanbieders zijn van essentiële diensten zoals water, gas en elektriciteit, 24 uur per dag bereikbaar zijn. Nutsbedrijven moeten binnen twee uur reageren op een ingediende klacht, andere bedrijven binnen vijftien dagen.</p>
<p>Ik stel voor dat we die wet hier in Nederland overnemen. Hop, kopietje draaien en importeren (en als we dan toch bezig zijn ook de tapas en de siësta). Ja, met de huidige krappe arbeidsmarkt wordt het heel lastig voor bedrijven om aan deze eisen te voldoen en dat is een beetje waar ik op hoop.</p>
<p>Ik werd ooit door een branchevereniging van klantcontactcentra gevraagd om een presentatie te geven. Ik heb het afgeslagen, omdat ik vooral zou komen zeggen: jullie moeten ernaar streven dat jullie niet bestaan. Hoe beter en gebruiksvriendelijker je dienst of product, hoe beter de uitleg, en hoe meer consumenten dingen op een makkelijke manier zelf online kunnen regelen, des te minder mensen uiteindelijk hoeven te bellen. Zo’n presentatie zou toch zijn als op een congres van schoenmakers komen pleiten voor onverslijtbare zolen, leek me niet echt een succesnummer.</p>
<p>Maar als iedereen die belt binnen drie minuten moet worden geholpen, hebben bedrijven een sterkere prikkel om hun dienst en uitleg ervan écht goed te maken. Als iets geld kost of juist oplevert, zorgen bedrijven doorgaans dat het goed is geregeld. Denk aan het verschil in wachttijd tussen #1 Nieuw abonnement afsluiten en #2 Huidig abonnement stopzetten.</p>
<p>En voordat het in 2011 verplicht werd dat het stopzetten van een abonnement op dezelfde manier moet kunnen als het afsluiten ervan, werd je bij opzeggen standaard langs een arme helpdeskmedewerker geleid die een gescripte riedel moest afdraaien hoe jammer ze het vonden dat je wegging, en of ze je niet nog een betere aanbieding kunnen doen en dat als je toch echt wilde opzeggen dat helaas alleen kon via aangetekende brief, fax of rooksignalen.</p>
<p>Wat zo interessant is aan die Spaanse wet is dat als je als bedrijf gedwongen wordt om bij je helpdesk een hoog kwaliteitsniveau te halen, het interessanter wordt om te zorgen dat er minder mensen bellen en dus om met betere diensten te komen.</p>
<p>Iets waarvan ik overigens hoop dat het ook in die Spaanse wet staat: dat het helpdesknummer duidelijk zichtbaar op de homepage van een bedrijf moet staan. Anders wordt de situatie versterkt die nu al vaak opduikt, dat het vinden van het telefoonnummer door de enorme hoeveelheid tips, wist-je-datjes, instructies, fora, chatbots en YouTube-filmpjes bijna net zo lang duurt als het bellen van de helpdesk zelf.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/geef-ons-ook-die-spaanse-wet-maximaal-drie-minuten-wachten-op-een-helpdeskmedewerker~b49dfcce/</guid>
      <pubDate>Fri, 10 Jun 2022 00:00:00 +00:00</pubDate>
    </item>
    <item>
      <title><![CDATA[Kleinere velden, minder spelers en juist wel pingelen: hoe het gebruiksgemak van het jeugdvoetbal is verbeterd]]></title>
      <description><![CDATA[<p>Mijn jeugdvoetbalcarrière was geen succes. Ik stond zeven jaar lang linkshalf, met als grootste pluspunt mijn bereidheid om het hele veld op en neer te blijven hobbelen. Ik heb welgeteld één keer gescoord. Wat me ook is bijgebleven is hoe, toen ik op mijn 11de van de E’tjes naar de D’tjes ging, het veld ineens enorm veel groter werd, en de bal groter en zwaarder.</p>
<p>Tegenwoordig zie ik samen met mijn kinderen op het</p>
<p>Jeugdjournaal</p>
<p>andere voetbalspelvormen langskomen. Kleinere velden, minder spelers. Ik bel over het hoe en waarom met Jorg van der Breggen, hoofd voetbalontwikkeling van de KNVB.</p>
<p>‘In 2015 zijn we begonnen met een project om het kind meer centraal te stellen in het pupillenvoetbal. Omdat we het idee hadden dat dat meer plezier en ontwikkeling oplevert en ze daardoor het spel leuker vinden en op voetballen blijven. We zijn begonnen met onderzoeken wat kinderen kunnen en leuk vinden.’</p>
<p>Wat ze leuk bleken te vinden: aan de bal komen, scoren en acties maken. En dus moet je niet tegen die allerjongsten roepen: ‘Níét pingelen en geen kluitjesvoetbal!’ Van der Breggen: ‘Dat is hoe kinderen op die leeftijd voetbal spelen en beleven, daar moet je niet tegenin gaan, maar op inspelen. Pingelen is prima!’</p>
<p>Dus werden onder andere de velden en de teams kleiner. Voor de Onder 8 en Onder 9 pupillen (vroeger de F’jes) is het nu zes tegen zes op een kwart veld en dat wordt per leeftijdsniveau langzaam opgevoerd. Ook zijn er kleinere en lichtere ballen en aangepaste spelregels. Dat lastige uit je nek ingooien met beide – béíde – voeten aan de grond, is bijvoorbeeld vervangen door indribbelen.</p>
<p>De KNVB heeft ook gekeken naar de sociale context, zegt Van der Breggen. Zo spelen de jongere leeftijden bijvoorbeeld geen lange competitiereeksen maar korte series, en worden uitslagen en ranglijsten tot en met 10 jaar niet publiekelijk bijgehouden. De scheidsrechter ging van beoordelaar naar spelbegeleider, die de spelers de ruimte geeft om zelfstandig de spelregels toe te passen en ze indien nodig daarbij helpt.</p>
<p>Bij het woord gebruiksgemak denk je al snel aan apps en websites. Maar eigenlijk heeft de KNVB het gebruiksgemak van het jeugdvoetbal verbeterd. In plaats van kinderen zich te laten aanpassen aan een spel dat voor volwassenen is bedacht, hebben ze het spel (verder) aangepast aan kinderen. En de manier waarop is ook helemaal volgens het gebruiksgericht ontwerpboekje: eerst verkennend onderzoek, doelen opstellen en uitgangspunten, dan opties uitwerken en in de praktijk testen, om uiteindelijk te komen tot een gebruiksvriendelijker ontwerp wat resulteert in meer ontwikkeling en plezier.</p>
<p>En hoewel het lastig is om dit een op een te koppelen aan de nieuwe wedstrijdvormen, blijft er nu inderdaad een groter percentage kinderen op voetbal. Mogelijk had ik met deze wedstrijdvormen nu nog steeds gespeeld. En wie weet zelfs nóg één keer gescoord.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/kleinere-velden-minder-spelers-en-juist-wel-pingelen-hoe-het-gebruiksgemak-van-het-jeugdvoetbal-is-verbeterd~ba6a8323/</guid>
      <pubDate>Fri, 3 Jun 2022 00:00:00 +00:00</pubDate>
    </item>
    <item>
      <title><![CDATA[‘Zo eenvoudig werkt het nieuwe ov-fietsslot’, zei de NS. Die keer dat ik het probeerde, kwam ik er totaal niet uit]]></title>
      <description><![CDATA[<p>70 procent van de ov-fietsen had eind 2021 een elektronisch slot moeten hebben dat je opent met de ov-chipkaart. Slim, want jaarlijks nemen zo’n tweeduizend reizigers per ongeluk het ov-fietssleuteltje mee. Én: met een dergelijk slot kunnen reizigers zelf hun fiets in- en uitchecken en dat scheelt de NS personeel.</p>
<p>De keer dat ik een ov-fiets met elektronisch slot bereed was geen onverdeeld succes. Ophalen ging prima, maar tijdens een tussenstop de fiets op slot zetten, dat bleek taai. Ik kwam er totaal niet uit, ook niet met de nogal summiere instructies op de bagagedrager. Ik heb uiteindelijk de helpdesk moeten bellen.</p>
<p>Om onderweg de fiets op slot te zetten moet je: 1) Een seconde op een zwart miniknopje drukken. 2) Het ringslot een klein stukje omlaag duwen, dit ontgrendelt het losse kettingslot. 3) Dán pas het geheel op slot doen. De fiets onderweg weer van het slot halen is nog bijzonderder: het ringslot open je met je ov-chipkaart – net als bij het ophalen op het station – maar om het kettingslot te openen moet je het zwarte miniknopje drie seconden (!) indrukken. Het zijn kennelijk twee aparte sloten, met elk z’n eigen ontgrendeling.</p>
<p>Het online-instructiefilmpje dat ik terugkeek om te reconstrueren wat ik destijds moet hebben gedaan sluit af met: ‘Zo eenvoudig werkt het nieuwe ov-fietsslot.’ Vuistregel: als zó veel mensen vragen hebben dat je een instructiefilmpje maakt en je denkt bij je eigen uitleg ‘dit klinkt best ingewikkeld’ en sluit daarom het filmpje af met de boodschap dat het echt heel makkelijk is, dán is het waarschijnlijk te ingewikkeld.</p>
<p>Opvallend genoeg waren deze problemen al bekend bij de lancering van de sloten. De NS gaf toen aan dat het ontwerp uitgebreid was getest en dat reizigers graag onderweg, liefst offline, informatie wilden hebben over de werking van het slot. ‘Vandaar dat op de bagagedragers van de ov-fietsen een instructie is geplaatst.’ Maar iedere interactieontwerper weet (of zou moeten weten): als mensen vragen om meer uitleg, dan moet je ze geen uitgebreidere handleiding geven, maar een makkelijker product.</p>
<p>Omdat ik het slot nog eens zelf wil uitproberen, trek ik naar station Delft, waar ik die ov-fietsen met elektronische sloten ook had gezien. In de stalling kijk ik verbaasd om me heen. ‘Wat zoek je?’ vraagt de medewerker met een scanner in zijn hand. ‘Zo’n ov-fiets met een ov-chipkaartslot’, zeg ik. ‘Die zijn eruit, te veel kinderziektes. Staan volgens mij alleen nog op Den Bosch en Apeldoorn of zo’, lacht hij veelbetekenend en scant tevreden een vertrekkende fiets.</p>
<p>Tot zover 70 procent van de fietsen eind 2021. Het zou mij niet verbazen als dat deels door de gebruiksonvriendelijkheid van die sloten komt. Je kunt nog zo’n leuke innovatieve digitale dienst ontwikkelen, als de fysieke producten die daar een onderdeel van zijn prut zijn, faalt de hele dienst.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/zo-eenvoudig-werkt-het-nieuwe-ov-fietsslot-zei-de-ns-die-keer-dat-ik-het-probeerde-kwam-ik-er-totaal-niet-uit~bd72e507/</guid>
      <pubDate>Fri, 27 May 2022 00:00:00 +00:00</pubDate>
    </item>
    <item>
      <title><![CDATA[Neem wat tijd en afstand en je ziet dat een tuinkamer nergens op slaat]]></title>
      <description><![CDATA[<p>Nederlanders zijn graag buiten, als het maar niet echt buiten is. Lekker in november op een caféterras, maar dan wel onder een afdak, met terrasverwarmers en een fleecedekentje.</p>
<p>Ook voor thuis hebben we ‘buiten-maar-niet-té’ concepten. Jarenlang was er voor de ultieme buiten-maar-niet-buitenervaring de serre, die heerlijke erfenis van de ondernemerswoning uit de jaren tachtig. Maar in Vinexlandia en andere omgevingen waar mensen een tuin hebben van meer dan 10 vierkante meter en dan dus gaan denken ‘Oh nee, ál die ruimte en al dat groen, daar moet iets mee!’, heeft de serre concurrentie gekregen van de veranda en de tuinkamer. Een veranda is een terras met een dak en daar kun je dan weer een tuinkamer van maken door er een te openen glaswandje in te plaatsen.</p>
<p>Die glaswand is essentieel bij de tuinkamer, voor de ‘verbinding met de tuin’, zodat je ‘twaalf maanden per jaar het buitengevoel kunt hebben’, aldus de omzet ruikende tuinkamerleveranciers hijgerig op hun websites. Ook belangrijk: het geheel moet slecht geïsoleerd zijn. Die glaswand moet flinke kieren hebben en goed tochten, en dak en wanden moeten nul isolatie bevatten, want anders heb je natuurlijk geen buitengevoel. Mooi staaltje omdenken dit: ‘Nee, we hebben geen slecht geïsoleerde uitbouw, we hebben een tuinkamer.’ Die we vervolgens volhangen met terrasverwarmers, want koud.</p>
<p>Helemaal bijzonder wordt het wanneer de tuinkamer of veranda aan de gevel van het huis wordt gebouwd. Niet iedereen heeft tenslotte genoeg tuin om het gewenste prieeltje vrijstaand in de achtertuin te plaatsen. Dus gaat de veranda of tuinkamer tegen de achtergevel, die gek genoeg al een glazen schuifwand had (‘voor lekker veel licht en dan haal je buiten naar binnen, voor het hele jaar rond het buitengevoel’).</p>
<p>Maar door dat dichte dak van de veranda annex tuinkamer neemt de lichtopbrengst in huis vervolgens dramatisch af, net als je zicht op je buitenruimte. Daarvoor moet je dan in de tuinkamer gaan zitten. Briljant, hoe de aangebouwde tuinkamer de ruimte binnenshuis zoveel degradeert dat het z’n eigen waarde vergroot. Nadeel van de tuinkamer is wel dat je vanuit je huis uitzicht hebt op minder tuin, want daarvan heb je de helft opgeofferd aan een tuinkamer.</p>
<p>Over een goed decennium zal de tuinkamer eenzelfde curiositeit zijn als de zitkuil en het verlaagde plafond. Ooit leken er zinnige argumenten voor te zijn en deden we het massaal, maar geef het wat tijd en wat afstand en je ziet dat zo’n tochtige buitenruimte nergens op slaat. Dus zullen fabrikanten met pakketten komen om de tuinkamer goed te isoleren. Waarna we het buitengevoel gaan missen en zullen gaan nadenken over een veranda of een tuinkamer. Maar omdat we geen tuin meer overhebben, zullen we de hoogte in gaan en boven op onze buiten-buitenkamers daktuinen gaan aanleggen, waar je rustig in het groen kunt zitten zónder dak boven je hoofd.</p>
<p>Jasper van Kuijk op Twitter:</p>
<p>@jaspervankuijk</p>]]></description>
      <guid>https://volkskrant.nl/wetenschap/neem-wat-tijd-en-afstand-en-je-ziet-dat-een-tuinkamer-nergens-op-slaat~be7d86dc/</guid>
      <pubDate>Fri, 20 May 2022 00:00:00 +00:00</pubDate>
    </item>
  </channel>
</rss>
