<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Kuijk]]></title>
    <link>https://www.volkskrant.nl/auteur/thomas-van-kuijk</link>
    <description><![CDATA[Thomas van Kuijk]]></description>
    <item>
      <title><![CDATA[Richtingwijzers met geanimeerde ledstreepjes. Kan het? Ja. Moet het? Nee]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: dynamische richtingaanwijzers. De eerste keer dat ik een auto met dynamische richtingaanwijzers tegenkwam, kon ik een klein ‘O nee, wat nóú weer?’ niet onderdrukken. Een op de stoep geparkeerde Audi wilde wegrijden en plotseling zag ik in het achterlicht led-pixels naar de hoek van de auto glijden. Waarom, in Giugiaro’s* naam? Dynamische richtingaanwijzers zijn als een speciaal keukenapparaat om waterijsjes in te laten smelten. Technisch mogelijk, maar nutteloos. Niemand die ooit zei: ‘Ik kan nooit onthouden welke kant een auto op gaat als de linkerrichtingaanwijzer aan gaat, weet je wát ze zouden moeten doen? Geanimeerde richtingaanwijzers!’ We zitten opgescheept met partyledstrip-achterlichten omdat autostylisten wanhopig op zoek zijn naar hoe ze hun auto’s nog kunnen onderscheiden. Het merkwaardige is dat juist nu qua technologie en productietechniek zo ongeveer alles kan, nu de mogelijkheden dus eindeloos zijn, auto’s steeds meer op elkaar gaan lijken. Allemaal komen ze met geanimeerde achterlichten. Wat kennelijk ook verleidelijk is voor de ontwerper met de hand in de led-snoepdoos: doorlopende ledstrepen over de volledige breedte van de auto. Aan de voor- én aan de achterkant. Ach ja, waarom niet. Nuttig? Nee. Mooi? Mwah. Kan het? Ja. Hoever kan dit nog gaan? Zijn er grenzen aan wat we nog kunnen verwachten qua lichtcircus? Bij navraag laat de RDW weten dat er voor verlichting uiteraard richtlijnen zijn voor bijvoorbeeld kleur, lichtintensiteit, plaatsing en onderlinge afstand, maar dat ‘er geen directe regels zijn voor artistieke of anderszins styling-gerelateerde zaken’. Voor richtingaanwijzers is ‘sequentiële activering van lichtbronnen toegestaan’ (I love it when you talk ambtenaar to me), maar ook dit is onderworpen aan regels, zoals de tijd waarin het moet gebeuren en dat het horizontaal van binnen naar buiten moet lopen. Ik had het niet van mezelf verwacht, maar sta bijna op het punt om te pleiten voor iets van een achterlichten-welstandscommissie, die al te uitbundige of wanstaltige achterlichten kan smoren in een wolk van bureaucratisch esthetiekjargon. Want het scheve aan die dynamische richtingaanwijzers en overdreven expressieve achterlichten is dat de esthetische last niet bij de bezitter ervan ligt. Koop jij een lelijke stoel, dan heb jij een lelijke stoel in je woonkamer staan. Prima, jouw probleem. Maar als bestuurder kijk je niet tegen je eigen dynamische richtingaanwijzers aan (is dat wel het geval, bel dan 112, want dan heb je zojuist een vrij ernstig ongeluk gehad). Nee, het is je omgeving die ermee opgezadeld zit. Daarom een kleine hint voor de bezitters van dynamische richtingaanwijzers: die dingen kunnen dus uit, hè? Is te vinden in het menuutje verlichting / richtingaanwijzers en dan kiezen voor ‘normaal doen’, in plaats van ‘proletenzooi’. En die doorgetrokken ledstreep? Prima op te lossen met een strook zwart plakband in het midden. Te koop bij elk tankstation. * Beroemde auto-ontwerper, van onder andere de eerste Volkswagen Golf, Fiat Panda, maar ook de Lotus Esprit. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://volkskrant.nl/wetenschap/richtingwijzers-met-geanimeerde-ledstreepjes-kan-het-ja-moet-het-nee~b4de55fe/</guid>
      <pubDate>Fri, 12 May 2023 00:00:00 +00:00</pubDate>
    </item>
    <item>
      <title><![CDATA[De plannen voor vierbaansautowegen in binnensteden tonen het gevaar van visie]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: binnensteden. Ik dacht even dat er iets fout ging toen ik in mijn podcast-app langs de Amerikaanse ontwerppodcast 99% Invisible scrolde en als titel zag: ‘De fiets is niets’. Het bleek geen bug, maar een aflevering waarin wordt besproken hoe de wereldberoemde Nederlandse infrastructuur en cultuur is ontstaan. En hoe we bijna een enorm autoland waren geweest. In de jaren vijftig en zestig was men in Nederland namelijk druk met het klaarmaken van de steden voor het vervoersmiddel van de toekomst: de auto. Er werden modernistische toekomstvisies ontwikkeld voor het ontsluiten van de historische binnensteden. Oude wijken moesten tegen de vlakte, grachten gedempt en er zouden vierbaansautowegen komen dwars door oude stadscentra. De door de autolobby ingevlogen Amerikaanse stedenbouwkundige Jokinen ontwikkelde plannen voor Den Haag en Amsterdam. Delft had het Komplan en Utrecht Plan 2, ontwikkeld door de Duitse verkeerskundige Feuchtinger, waarvan Utrecht, vooral rond Hoog Catharijne, nog steeds herstellende is. Maar er ontstond verzet. Een opmerkelijke alliantie van anarchisten, monumentenbeschermers, bezorgde ouders (vanwege doodgereden kinderen), provo’s en fietsactivisten hielp om de automobielplannen tot stilstand te brengen. In de podcast wordt ook ‘fietsprofessor’ Marco te Brömmelstroet geïnterviewd, die dit verhaal samen met journalist Thalia Verkade eerder al vertelde in hun prijswinnende en lezenswaardige boek Het recht van de snelste. Daarin laten ze zien hoe de op de auto gefocuste toekomstplannen werden gestuurd door een krachtige lobby van de automobielindustrie. En hoe politici, ambtenaren en stedenbouwkundigen zich lieten meeslepen door toekomstvisies van nieuwe technologie en moderniteit. Een visie is een schets van een gewenste, of gedroomde, toekomstige situatie. Visionair zijn wordt bijna per definitie gezien als iets positiefs. Het vermogen om vooruit te kijken, stappen te durven zetten, een toekomst te kunnen schilderen die veel belooft. We vragen het van onze leiders. Maar visionair zijn heeft ook een andere kant. Die van megalomanie, een te groot geloof in nieuwe (technologische) oplossingen, en het terzijde schuiven van valide tegenargumenten onder het mom van ‘oud denken’. De Bijlmer, in eerste instantie mislukt als woonwijk: visie. Achter de dramatisch verlopen decentralisatie van de jeugdzorg: een heel duidelijke visie. Aan de zuidkant van het centrum van Delft staat de merkwaardig brede Sint Sebastiaansbrug. Bij aankomst aan de centrumzijde gaat deze gelijk 90 graden links de hoek om. Omdat de autoweg recht het centrum in naar de Markt uiteindelijk toch werd afgeblazen. Een monument voor de actievoerders van destijds, die het niet erg vonden om als tegenstanders van de moderniteit te boek te staan. Maar die stiekem ook een visie hadden. Een bescheidenere. Een visie van een wereld waarin de publieke ruimte een veilige en prettige plek is om te verblijven en te ontmoeten, niet alleen om zo snel mogelijk doorheen te jakkeren. Niet heel technologisch geavanceerd, maar in een tijd waarin auto’s steeds meer bezit namen van de publieke ruimte minstens zo revolutionair. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://volkskrant.nl/wetenschap/de-plannen-voor-vierbaansautowegen-in-binnensteden-tonen-het-gevaar-van-visie~bba7e165/</guid>
      <pubDate>Fri, 5 May 2023 00:00:00 +00:00</pubDate>
    </item>
    <item>
      <title><![CDATA[KWF Kankerbestrijding slaat de plank mis met haar QR-collectebord]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: het QR-collecteplankje. Mijn vader collecteerde meer dan 35 jaar voor KWF Kankerbestrijding. Zijn moeder overleed aan borstkanker. Toch gaat hij ermee stoppen, want hij moet tegenwoordig met een ‘collecteplankje’ met een QR-code erop langs de deuren in plaats van met een collectebus. In 2021 kreeg hij voor het eerst een collectebus mee met daarop óók een QR-code. Logisch, vond hij, want steeds meer mensen hebben geen contant geld in huis. Destijds pakten vooral jongeren hun mobieltje om digitaal te doneren, maar een ruime meerderheid gaf nog contant. En toen moest hij dus afgelopen jaar ineens met alleen een kunststof plankje met een QR-code op stap. Nu is mijn vader zo iemand die bij het collecteren bijhoudt wie wel en niet thuis waren (om er later nog even langs te gaan) en ook hoeveel mensen wat geven. In eerdere jaren had hij een of twee ‘harde neezeggers’, maar nu met het plankje waren het er acht. Negen ouderen zeiden toen ze de QR-code zagen: ‘Daar begin ik niet aan.’ Het collecteren duurde langer en mijn vader haalde minder op. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social Ik vraag me af of de bedenkers van KWF’s collecteplankje goed hebben meegelopen en -gekeken met collectanten. En of ze ook weten dat Nederland zo’n 2,6 miljoen volwassenen kent die moeite hebben met digitaal betalen. Ja, steeds meer mensen betalen digitaal en hebben vaak geen contant geld in huis. Goed om daarmee rekening te houden. Maar een oplossing die andere gebruikers juist weer problemen oplevert, slaat de plank mis. Toen mijn vader bij een jongere vrouw aan de deur kwam, vroeg ze: ‘Vind je dit nou nog leuk om te doen?’ Nee, eigenlijk niet. Hij voelde zich meer een robotachtige postbode. Nog los van het uitsluiten van minder digitaal- vaardigen: het hele sociale aspect is eraf. Met de bus lieten ouders vaak hun kinderen het geld erin doen en kwam er een gesprek over waarom ze gaven. Collecteren is meer dan financiële logistiek, waar je even een procesoptimalisatie op loslaat. Het is ook een sociaal ding, een ritueel. KWF lijkt ook te weinig oog te hebben gehad voor de gebruikers áchter de collectebus. Sorry, collecteplank. Als collectanten het gedoe, gênant of ongezellig vinden om met een plankje rond te lopen, dan is het misschien niet zo handig om dat in te voeren. Want dan stoppen ze, en intrinsiek gemotiveerde, oprechte collectanten – dus niet de gladde bijbaanstudenten – zijn voor goede doelen goud waard. Van een dorpsgenoot hoorde mijn vader dat al meerdere oudere collectanten waren gestopt. Toen mijn vader terugkwam bij zijn coördinator, liet hij hem weten dat hij volgend jaar alleen mee zou doen als de bus met QR-code weer terugkwam. ‘Maar die zijn zeker al naar de recycling?’ ‘Nee hoor, die staan nog bij mij op zolder!’, zei de coördinator. Dus er is nog hoop voor de nieuwe ronde, in september.</p>]]></description>
      <guid>https://volkskrant.nl/wetenschap/kwf-kankerbestrijding-slaat-de-plank-mis-met-haar-qr-collectebord~bfedae4a/</guid>
      <pubDate>Fri, 28 Apr 2023 00:00:00 +00:00</pubDate>
    </item>
    <item>
      <title><![CDATA[Mensen worden beperkt door ontwerpkeuzes, niet door hun eigenschappen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: functiebeperking. Ik hoorde een collega op de universiteit in plaats van het meer gangbare ‘functiebeperking’ het woord ‘functievariatie’ gebruiken. En dat is inderdaad een betere term. Wij mensen zijn allemaal net een beetje anders. We variëren. Die variatie in eigenschappen volgt vaak een zogeheten normaalverdeling, vanwege de vorm ook wel klokkromme genoemd. De meerderheid van de bevolking zit rond het gemiddelde: ‘de norm’. Zo zijn Nederlandse vrouwen volgens het CBS gemiddeld 169,3 centimeter lang. Maar er zitten ook altijd mensen op de uiteinden. Die staan wat verder af van het gemiddelde en daar zijn er ook minder van. Zo is 7,1 procent van de Nederlandse vrouwen korter dan 160 centimeter. En soms is die variatie ten opzichte van het gemiddelde zo groot dat jouw leven er echt wel anders uit ziet. Omdat je heel kort bent of heel lang, je slecht kunt zien of horen, niet zo goed kunt lezen, of omdat je brein anders werkt. En dat noemen we dan een functiebeperking. Maar je zou het ook een extremere variatie kunnen noemen. Mijn Delftse oud-collega en ergonoom Johan Molenbroek gebruikt de normaalverdeling om te laten zien hoe verschillende ontwerpstrategieën invloed hebben op hoeveel mensen een beperking zullen ervaren. Je kunt bijvoorbeeld ontwerpen voor het gemiddelde, je richten op de menselijke eigenschap die het vaakst voorkomt. Een andere veel toegepaste keuze is de p5-p95 strategie, waarbij je besluit de twee uitersten van de curve, de 5 procent met de grootste variatie naar beneden (p5) en naar boven (p95) niet mee te nemen, omdat het bijvoorbeeld lastig is om een handvat te ontwerpen dat comfortabel is voor én heel kleine én heel grote handen. En het zijn toch niet zoveel mensen. Mijn favoriet is de Procrustes-variant, naar de sadistische struikrover uit de Griekse mythologie, die reizigers die niet in het bed pasten dat hij ze aanbod ofwel inkortte door hun voeten af te hakken, of ze uitrekte. Hij gaf zijn gasten altijd een niet-passend bed, zodat hij een excuus had om ze te vermoorden en hun bezittingen te stelen. De term functievariatie in plaats van functiebeperking maakt duidelijker dat de beperkingen die een persoon ervaart een gevolg zijn van de gekozen ontwerpstrategie. En dan ga je bijvoorbeeld anders aankijken tegen het feit dat vliegtuigmaatschappijen mensen met grotere lichaamsomvang verplichten om meerdere stoelen te boeken. Het is een ontwerpkeuze geweest om stoelen te maken van 43 centimeter breed, die maar een beperkt gedeelte van de normaalverdeling beslaan. Op zichzelf verdedigbaar, want dan kunnen er zoveel mogelijk gemiddelde mensen mee in een vliegtuig. Maar als iemand vervolgens niet in zo’n stoel past, mogen de gevolgen ook liggen bij degene die die ontwerpkeuze maakte in plaats van bij degene met een grotere variatie. Want het is uiteindelijk de ontwerpkeuze die bepaalt of mensen met een grotere functievariatie beperkt worden. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://volkskrant.nl/wetenschap/mensen-worden-beperkt-door-ontwerpkeuzes-niet-door-hun-eigenschappen~b63d4d5b5/</guid>
      <pubDate>Fri, 21 Apr 2023 00:00:00 +00:00</pubDate>
    </item>
    <item>
      <title><![CDATA[Jasper van Kuijk moet voortaan niet blind vertrouwen op zoekresultaten]]></title>
      <description><![CDATA[<p>Denkfouten in het hedendaags ontwerp gefileerd door innovatie-expert Jasper van Kuijk. Deze week: zoekmachine. Normaal gesproken vind ik het leuk om op zaterdagmorgen terugkoppeling te krijgen als ik mijn column op sociale media plaats. Afgelopen week niet. De afgelopen week was het met paniek. Ik had een stukje geschreven over hoe Coolblue het bestellen van wasmachines zó makkelijk heeft gemaakt dat een wasmachine laten repareren veel minder aantrekkelijk is geworden. De enigszins pedante kop erboven: ‘Coolblue moet een wasmachine laten repareren net zo makkelijk maken als er een bestellen.’ En toen kwam er dus zaterdagochtend een reactie: ‘Die dienst heeft Coolblue al’. ‘Ja,’ antwoordde ik, toen nog vol zelfvertrouwen, ‘ze hebben een garantie- en reparatieservice voor hun eigen wasmachines, ik bedoelde een reparatieservice voor wasmachines die je waar dan ook hebt gekocht.’ Waarop ik een link kreeg toegestuurd: ‘Coolblue Witgoed Reparatie. We komen de volgende werkdag direct bij jou langs. Machine niet bij Coolblue gekocht? Geen probleem.’ Hartverzakking. Hoe kan dit nou? Ik had van tevoren toch gezocht op de site van Coolblue? Ik ben toch niet gek? Ze kunnen toch niet tussen het inleveren van mijn column en het verschijnen ervan een witgoedreparatieservice hebben gelanceerd? Jasper van Kuijk is ontwerpwetenschapper, schrijver/columnist en cabaretier-in-ruste. Hij doet onderzoek naar, onderwijst in en communiceert over (gebruiksgericht) ontwerpen. twitter.com/jaspervankuijk / @jaspervankuijk@mastodon.social Ondertussen krijg ik meer berichtjes: ‘Ik kwam er ooit een advertentie voor tegen toen ik googelde.’ Dus ik ook googelen. En ja hoor, ook daar vindbaar. Maar ik had bij het opzoeken niet gegoogeld, ik had op de site van Coolblue zelf gezocht. Dus ik weer daarheen en zoeken op ‘wasmachine reparatie’. Ook daar verschijnt de dienst gewoon. Inmiddels zit ik half te hyperventileren, ik snap gewoon niet wat hier is misgegaan. Tot ik besluit om nogmaals de zoekfunctie van Coolblue te gebruiken en dit keer met ‘wasmachine repareren’ (niet reparatie). Ik ben nog nooit zo opgelucht geweest bij een pagina met ‘geen zoekresultaten’. Dat was het dus: de zoekmachine van Coolblue is wat kieskeurig met zoektermen. Dat is nog steeds stom van mijn kant, want ik had moeten dubbelchecken, indachtig het journalistieke adagium ‘één bron is geen bron’. Het slechte nieuws: ik zat ernaast. Het goede nieuws: ik ben niet gek aan het worden. En nog meer goed nieuws: de service waarvan ik hoopte dat Coolblue hem zou gaan ontwikkelen, die bestaat dus al. Voor vrijwel alle merken. Een vast (laag) basistarief voor voorrijkosten en diagnose. Daarna 29,95 euro per kwartier voor de reparatie. En korting op een volgende aankoop als de machine niet te repareren blijkt. En ook nog voor vaatwassers. Sorry voor de reclame, en er zijn vast ook nog andere (kleinere) reparateurs die dit ook goed doen, maar ik had even wat recht te zetten. Verder staat er voortaan op mijn checklist: bij geen zoekresultaten, toch ook nog even Google proberen. Zodat ik niet nog een keer met het Coolblue-schaamrood op de kaken iets als dit hoef te schrijven en mijn zaterdagochtend weer kan bestaan uit iets minder stressvolle feedback. Correctie 18/4: In een eerdere versie stond onterecht ‘15 euro per uur’. Dat is aangepast in het juiste bedrag.</p>]]></description>
      <guid>https://volkskrant.nl/wetenschap/jasper-van-kuijk-moet-voortaan-niet-blind-vertrouwen-op-zoekresultaten~b72e5d00/</guid>
      <pubDate>Fri, 14 Apr 2023 00:00:00 +00:00</pubDate>
    </item>
    <item>
      <title><![CDATA[Een wasmachine laten repareren moet net zo makkelijk maken als er een bestellen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: online wasmachine bestellen. Verbetering (zaterdag 8 april): De in dit stuk voorgestelde reparatiedienst blijkt reeds te worden aangeboden door Coolblue. De auteur zocht voor het schrijven van de column op de site van Coolblue met ‘wasmachine repareren’, wat geen zoekresultaten gaf. Met de zoekopdracht ‘wasmachine reparatie’ verschijnt de witgoedreparatiedienst van Coolblue wel. De auteur geeft aan dat hij uitgebreider had moeten zoeken en biedt zijn excuses aan, ook aan Coolblue. Coolblue heeft het bestellen van een nieuwe wasmachine supermakkelijk gemaakt. Te makkelijk. In 2016 nam de internetwinkelier de bezorging van witgoed en andere grote apparaten in eigen hand. Volledig tegen de heersende bedrijfswijsheid in dat je alleen moet doen waar je je op kunt onderscheiden, je kernprocessen, en de rest aan onderaannemers moet overlaten. Pieter Zwart, ceo van Coolblue en verantwoordelijk voor de obsessie van het bedrijf met klanttevredenheid (‘alles voor een glimlach’), zag dat anders: ‘Als onze bezorgers bereid zijn een wasmachine naar de eerste of tweede verdieping te tillen, het apparaat ook nog eens installeren en vervolgens de oude machine weer mee terug nemen, kunnen we echt een verschil maken met wat nu gangbaar is bij webwinkels.’ Een sterk staaltje focus op gebruikersbehoeften. Want als een wasmachine stuk gaat, wil je snel weer kunnen wassen. Coolblue wilde de hele aanschaf van een nieuwe machine ‘ontzorgen’ en ging daarom zelf aan bezorging doen. Je ziet niet vaak dat een organisatie zo wordt omgegooid voor een betere gebruikservaring. Meestal wil men de website een beetje opleuken en met mazzel een intern proces wat aanpassen. Maar voor een echt goede gebruikservaring moet je niet het product of de dienst leveren die bij je organisatie past, maar de organisatie zo aanpassen dat je kunt leveren wat goed is voor gebruikers. Het gevolg van Coolblues geoliede proces is wel dat het een stuk minder aantrekkelijk is geworden om je wasmachine te laten repareren. Want zet nieuw bestellen bij Coolblue eens tegenover het vinden van een goede reparateur, die snel kan komen, en bij wie je dan nog maar moet afwachten of die een diagnose weet te stellen, hoe erg het probleem dan blijkt te zijn en of de juiste onderdelen op voorraad zijn. Zeker nu bijvoorbeeld Miele alleen nog onderdelen wil leveren aan door hen goedgekeurde leveranciers. Koop je een nieuwe, dan weet je gelijk waar je aan toe bent. Vroeger was het nog iets meer in balans, toen je om een wasmachine te kopen nog naar een winkel toe moest, moest wachten op levering et cetera, maar nu is reparatie veel onzekerder, zowel qua tijd als financieel. Terwijl vanuit duurzaamheid gedacht we juist langer met producten moeten doen. Want de milieu-impact van ‘spullen’ is voor de gemiddelde Nederlander groter dan bijvoorbeeld autogebruik of consumptie van vlees en vis, zo berekende onderzoeksbureau CE Delft voor het boek De verborgen impact van Babette Porcelijn. Dus misschien dat Coolblue ook een afdeling ‘Coolgreen’ kan beginnen, waar je kunt zoeken naar goede reparateurs die de volgende dag al op de stoep staan, ook als je wasmachine of ander witgoed uit de garantie is gelopen. Of dat ze je kapotte wasmachine meenemen, repareren en tijdelijk een vervangend exemplaar neerzetten. Of wasmachines gaan verhuren. De organisatie op z’n kop zetten voor én een glimlach én duurzaamheid. Jasper van Kuijk is ontwerpwetenschapper, schrijver/columnist en cabaretier-in-ruste. Hij doet onderzoek naar, onderwijst in en communiceert over (gebruiksgericht) ontwerpen. twitter.com/jaspervankuijk / @jaspervankuijk@mastodon.social</p>]]></description>
      <guid>https://volkskrant.nl/wetenschap/een-wasmachine-laten-repareren-moet-net-zo-makkelijk-maken-als-er-een-bestellen~b9b37398/</guid>
      <pubDate>Fri, 7 Apr 2023 00:00:00 +00:00</pubDate>
    </item>
    <item>
      <title><![CDATA[App vereenvoudigt moeilijke brieven voor laaggeletterden (die moeite hebben met apps)]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: moeilijkebrieven-app. Een app waarmee laaggeletterden een heldere, puntsgewijze samenvatting kunnen krijgen van ingewikkelde brieven: van wie is de brief, wat staat erin, wat moet je doen? Netjes op een rijtje. ‘Simpel’ heet de tijdens een AI-hackathon in 24 uur ontwikkelde app, nu nog een prototype, die bij de hackathon de ‘Most Mind Blowing’-prijs ontving. Als je het demofilmpje ziet, kun je je daar alles bij voorstellen. Het is ook echt een inspirerend idee en een prestatie van formaat, om in zo’n korte tijd een werkend demonstratiemodel te ontwikkelen, dat slim gebruikt maakt van de kracht van artificiële intelligentie. Maar er zitten ook haken en ogen aan. Allereerst, zoals de makers zelf ook aangeven, zijn de samenvattingen nog niet altijd kloppend. Het is een veelvoorkomende zwakte van automatisering. Als het in – zeg – 95 procent van de gevallen goed gaat, is dat technische gezien indrukwekkend, maar wat gebeurt er in de andere 5 procent van de gevallen? 95 procent klinkt als veel, maar zou je in een auto stappen met een cruisecontrol die zich een op de twintig keer niet aan de opgegeven snelheid houdt? Als een brief een op de twintig keer verkeerd wordt samengevat, kan dat gebruikers flink in de problemen brengen en ook wat doen met het vertrouwen in de app. Nu is de betrouwbaarheid denkelijk op te schroeven door het algoritme verder te verbeteren, maar er is een fundamenteler probleem en dat ligt op het menselijke vlak. Er is een grote overlap tussen laaggeletterd en minder digitaal vaardig zijn. Kort gezegd: je kunt je afvragen voor hoeveel laaggeletterden een digitale oplossing ook echt een oplossing is. Dat lijkt me iets om in langer lopende gebruikstesten met de doelgroep uit te gaan zoeken. Maar vooral ook: dergelijke ingewikkelde brieven zouden überhaupt niet verstuurd moeten worden. Brieven zijn gebruiksinstructies, en de Simpel-app is een gebruiksinstructie voor de gebruiksinstructie. Het is best vreemd als een laaggeletterde een extra app moet gaan gebruiken omdat een hooggeletterde zijn of haar werk niet goed doet. Dát maakt de app echt heel helder: hoe gênant veel duidelijker brieven en mails kunnen. Dus los van verkennen voor hoeveel laaggeletterden deze app een oplossing is, zou ik willen voorstellen dat opstellers van brieven en mails de app gaan gebruiken. Dan zien ze hoeveel simpeler hun tekst kan en krijgen ze gelijk een goeie structuur aangereikt. Los van de formulering en hoeveelheid zinnen valt er ook qua opbouw vaak veel te winnen. Bovendien ondervang je op deze manier ook het probleem van de 95 procent nauwkeurigheid, want de opsteller van de brief kan een eventueel gemaakte AI-interpretatiefout zelf eruit vissen. Overigens: niet alleen laaggeletterden hebben baat bij duidelijkere brieven. Een liefdesbrief of een roman kan wat droog worden als je het taalniveau verlaagt, maar communicatie van je gemeente of telecombedrijf, die wil iedereen graag in één oogopslag snappen. Het liefst toch zonder app. Aanvulling 4/2/2023: In de nieuwe versie is toegevoegd dat de app ‘Simpel’ nog een prototype is. Jasper van Kuijk is ontwerpwetenschapper, schrijver/columnist en cabaretier-in-ruste. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social We built an app to help people read complicated letters.It won Amsterdam AI Hackathon &#x201C;most mind-blowing&#x201D; category&#x1F92F; pic.twitter.com/BklQJXrfqL</p>]]></description>
      <guid>https://volkskrant.nl/wetenschap/app-vereenvoudigt-moeilijke-brieven-voor-laaggeletterden-die-moeite-hebben-met-apps~bd12d0fc/</guid>
      <pubDate>Fri, 31 Mar 2023 00:00:00 +00:00</pubDate>
    </item>
    <item>
      <title><![CDATA[De kosten van WOZ-bezwaarprocedures zijn een goeie prikkel voor verbetering]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: de WOZ-proceskostenvergoeding. Voor publieke diensten en overheidsdiensten heb je vaak geen alternatief. Als je vindt dat je gemeentelijke vuilophaaldienst, de Belastingdienst of de Onderwijsinspectie ondermaats presteert, kun je niet zeggen: oké, ik ga naar een andere. Dat betekent dat deze diensten niet de concurrentieprikkel voelen om te verbeteren die commerciële diensten wel hebben. Maar concurrentie is niet de enige prikkel die helpt om diensten te verbeteren, zoals de recente affaire rond de WOZ-bezwaarbureaus laat zien. Dit soort bureaus dient bij gemeenten een klacht in namens burgers die vinden dat de WOZ-waarde van hun huis te hoog is ingeschat, wat leidt tot hogere belastingen. De bureaus werken vaak op basis van no cure, no pay: het kost burgers niets om ze in te schakelen, maar bij succes ontvangen ze van de gemeente een proceskostenvergoeding van gemiddeld 600 euro, en dat is hun verdienmodel. Het resultaat is dat gemeenten steeds meer tijd en dus geld kwijt zijn aan WOZ-bezwaarprocedures. In 2021 was dat 18 miljoen euro, twee jaar eerder nog 12 miljoen. Ook worden steeds meer bezwaren ingediend via een bureau, van 17 procent in 2015 naar 51 procent in 2022. Daarom wil staatssecretaris Van Rij voor Fiscaliteit nu de proceskostenvergoeding die deze bureaus ontvangen verlagen en overmaken aan burgers en niet aan de bureaus, zodat de kosten zichtbaar worden. Daar kun je kanttekeningen bij plaatsen. Sommige gemeenten beginnen nu namelijk hun WOZ-bezwaarprocedures te vereenvoudigen en gaan er beter over communiceren. Dat laatste is belangrijk, want als burgers denken dat iets ingewikkeld is – een gevoel dat overigens wordt versterkt door de advertenties van de WOZ-bureaus – dan zullen ze sneller voor zo’n bureau kiezen. Innovatiesocioloog Everett Rogers stelde dat ‘gepercipieerde complexiteit’ een zogenoemde adoptiefactor is: als mensen denken dat iets lastig te gebruiken is, zullen ze er minder snel voor kiezen. Als je op een apparaat papiertjes en stickers met handgeschreven instructies ziet, dan is dat een teken dat de interface te ingewikkeld is. En als er bureautjes of appjes de kop opsteken die burgers helpen om te gaan met de overheid, dan weet je als overheid dat je dienstverlening te ingewikkeld is. Wat trouwens de vraag opwerpt wat het zegt dat zoveel Nederlanders alleen hun belastingaangifte durven doen met hulp van een belastingadviseur. Dus misschien dat de WOZ-bureautjes en de kosten die ze met zich meebrengen uiteindelijk toch iets goeds doen: een prikkel vormen voor gemeenten om WOZ-bezwaar eenvoudiger te maken. En mogelijk ook om de WOZ-inschattingen zelf te verbeteren. De WOZ-bezwaarbureaus wijzen erop dat 40 procent van hun bezwaren succesvol is. Als gemeenten hun WOZ-inschattingen verbeteren, brengen ze ook het percentage (succesvolle) bezwaren naar beneden. Dus de procesvergoeding verlagen en overmaken aan burgers: oké. Maar Van Rij moet de pijn bij gemeenten niet volledig wegnemen, want die kosten vormen, bij gebrek aan concurrentie, een goeie stimulans voor verbetering van de dienstverlening. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/de-kosten-van-woz-bezwaarprocedures-zijn-een-goeie-prikkel-voor-verbetering~b0917745/</guid>
      <pubDate>Fri, 24 Mar 2023 00:00:00 +00:00</pubDate>
    </item>
    <item>
      <title><![CDATA[Waarom het al veertien jaar niet lukt om de vijfminutenregistratie in de thuiszorg af te schaffen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: de administratiereflex. De gehate vijfminutenregistratie in de wijkverpleging blijft voorlopig bestaan. Het systeem werd rond de eeuwwisseling ingevoerd door het ministerie van Volksgezondheid om zorg te standaardiseren en te verantwoorden. Het zou worden gestopt per 1 april, maar dat is uitgesteld omdat het nieuwe financieringssysteem voor de wijkzorg nog niet klaar is. De vijfminutenregistratie is een van de redenen dat beroepsvereniging V&amp;VN bij onderzoek onder haar leden concludeerde dat op een werkdag van acht uur een uur onnodige administratie plaatsvindt en dat de registratie medewerkers veel stress bezorgt. De administratiereflex is helaas een bekend verschijnsel in de zorg. Mijn moeder, die veertig jaar als verpleegkundige werkte, verzuchtte ooit: ‘Om te kunnen nagaan wat er fout ging moesten we steeds meer formulieren invullen, maar daardoor nam de tijdsdruk toe en ging er steeds meer fout.’ Gelukkig dus maar dat toenmalig staatssecretaris van Volksgezondheid Jet Bussemaker in 2009 het aanstaande einde van de vijfminutenregistratie aankondigde. Helaas moesten drie staatssecretarissen en ministers na haar dat allemaal opnieuw doen. Het afscheid van de vijfminutenregistratie is vaker afgekondigd dan dat van de Rolling Stones. Digitalisering heeft bijgedragen aan de werkpleksurveillance die de vijfminutenregistratie is. Bij een vijfminutenregistratie met pen en papier was het verwerken van de formulieren – verzamelen, scannen, analyseren, rapporteren – zo’n kostbaar gedoe geweest dat er een organisatorische prikkel was geweest om ermee te stoppen. Met digitale rapportage ligt, als het systeem eenmaal gebouwd is, de last bijna volledig bij de werknemer. Lekker makkelijk. Daarom is het zo moeilijk om ermee te stoppen: voor de betrokken organisaties is de vijfminutenregistratie prikklok, verzekeringscalculatie en verantwoording aan opdrachtgevers als gemeenten. Er is van alles uit de kast gehaald om het vijfminutenmonster te verdrijven: ministeriële oekazes, sectorafspraken, en een handreiking, whitepaper en een schattige infographic. Allemaal verpakt in een soort empoweringsprogramma waarmee de sector dan maar zichzelf te lijf moet, waaruit niks minder dan bestuurlijke wanhoop spreekt. Het is veelzeggend voor de bestuurlijke staat van Nederland dat het tot op heden niet is gelukt om iets af te schaffen waarvan we al veertien (14!) jaar geleden hebben gezegd dat het weg moet. Misschien moeten we het eens op een andere manier proberen. De Zweedse gemeente Kalix werd in 2021 getroffen door een aanval op hun ict-systeem, waardoor niks meer werkte. Alles plat: loonadministratie, bibliotheekuitleen en dus ook de tot op de minuut nauwkeurig geplande thuiszorg. Die ook analoog prima bleek te kunnen draaien. Bovendien voelden medewerkers zich minder gestrest en meer betrokken. Pas als het zonder moet geloven we dat het ook zonder kan. Tot die tijd laten we ons – om even in het Zweedse te blijven – gevangen houden in een administratief Stockholmsyndroom. Waarmee ik natuurlijk niet wil zeggen dat we ethische hackers de ict-systemen die de Nederlandse vijfminutenregistratie draaiende houden moeten laten hacken. Dat wil ik hier zeker niet zeggen. Absoluut niet. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/waarom-het-al-veertien-jaar-niet-lukt-om-de-vijfminutenregistratie-in-de-thuiszorg-af-te-schaffen~b50a23a5/</guid>
      <pubDate>Fri, 17 Mar 2023 00:00:00 +00:00</pubDate>
    </item>
    <item>
      <title><![CDATA[De ‘menselijke fout’ bij tragische ongelukken, zoals in Griekenland, blijkt meestal gewoon een ontwerpfout]]></title>
      <description><![CDATA[<p>Denkfouten in het hedendaags ontwerp gefileerd door ontwerponderzoeker (en ex-cabaretier) Jasper van Kuijk. Deze keer: menselijke fouten. Een ‘tragische menselijke vergissing’ was volgens de Griekse premier Mitsotakis de oorzaak van de frontale treinbotsing die bij de stad Larissa aan 57 passagiers het leven kostte. Het is helaas een geijkte uitspraak na een dergelijke tragedie. ‘Het ongeluk kwam niet door een technisch mankement, maar iemand heeft een noodlottige fout gemaakt’, zo is de implicatie. Maar na onderzoek naar de oorzaken blijkt dan meestal dat het weliswaar een mens was die de fatale beslissing nam of handeling uitvoerde, maar dat die mens aan een systeem was blootgesteld waarbij het wachten was op het moment dat het fout zou gaan. Donald Norman, een van de grondleggers van het gebruiksgericht ontwerpen, stelt daarom dat wat ‘menselijke fouten’ worden genoemd meestal ontwerpfouten zijn. Neem het beruchte ongeluk met de Three Mile Island-kerncentrale in de VS in 1979, dat mede werd veroorzaakt door een onhandige indeling van bedieningselementen, op elkaar lijkende alarmsignalen en een onduidelijke indicatie van het niveau van de koelmiddelvoorraad. Waardoor inderdaad de operators uiteindelijk verkeerde beslissingen namen, maar eigenlijk haalden zij slechts de trekker over van een doorgeladen pistool dat al jaren klaarlag. Ook vanuit Griekenland komen er signalen dat er van alles mis was met het systeem. De twee gebotste treinen reden volgens de voorzitter van de Panhelleense Federatie van Spoorwegarbeiders tien tot twaalf minuten op hetzelfde spoor, wat mogelijk was doordat de elektronische signaleringssystemen waren uitgeschakeld. Ook het systeem dat machinisten moet waarschuwen voor botsingen zou hebben uitgestaan. ‘Niets werkt, alles gebeurt handmatig. We werken in de handmatige modus op het hele traject tussen Athene en Thessaloniki’, zei de voorzitter van de Griekse machinistenvereniging. Het is kwalijk hier de term ‘menselijke fout’ voor te gebruiken, omdat die suggereert dat het systeem klopt. Terwijl: mensen zijn onderdeel van het systeem en een goed systeemontwerp houdt rekening met de vaardigheden en zwakheden van de menselijke onderdelen. In het Engels wordt dit ook wel human factors genoemd. Wat natuurlijk niet wil zeggen dat gebruikers daarmee een vrijbrief hebben om maar wat aan te klooien. Van iedere afzonderlijke gebruiker mogen we nog steeds verwachten dat deze zijn of haar best doet en oplet, maar het systeem moet wel zo zijn ontworpen dat als dit niet het geval is er geen dramatische fout optreedt. Over het hoofd zien dat een half-verborgen functie is ingeschakeld of niet weten dat een zeldzame procedure moet worden uitgevoerd: het zou niet moeten gebeuren, maar het gebeurt. Het zal gebeuren. Dat wéten we. Het is aan de systeemontwerpers om daar rekening mee te houden en een systeem te ontwerpen dat fouten niet in de hand werkt en ze gewoon voorkomt. Maar met wat we nu weten, lijkt er bij de Griekse spoorwegen geen systeem te zijn geweest dat rekening houdt met de menselijke factor. Jasper van Kuijk op Mastodon: @jaspervankuijk@mastodon.social.</p>]]></description>
      <guid>https://volkskrant.nl/wetenschap/de-menselijke-fout-bij-tragische-ongelukken-zoals-in-griekenland-blijkt-meestal-gewoon-een-ontwerpfout~b8d94084/</guid>
      <pubDate>Fri, 10 Mar 2023 00:00:00 +00:00</pubDate>
    </item>
  </channel>
</rss>
