<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Kuijk]]></title>
    <link>https://www.volkskrant.nl/auteur/thomas-van-kuijk</link>
    <description><![CDATA[Thomas van Kuijk]]></description>
    <item>
      <title><![CDATA[En dan zit je zover in het instellingsdoolhof dat je denkt: ik moet nu even iemand kapotschieten in een firstpersonshootergame]]></title>
      <description><![CDATA[<p>Mijn zoontje wilde bij de onlinegame Minecraft het account van een vriendje toevoegen, waarvoor we, volgens de instructies die verschenen, zijn account, dat zich lokaal in de app bevond, zouden moeten koppelen aan een online-account, maar het bleek dan ook nodig om ouderlijk toezicht in te stellen, omdat je daarin bijvoorbeeld aangeeft of 1) een minderjarige wel of niet zelf vrienden toe mag voegen, 2) wat in zijn/haar publieke profiel staat en of er 3) via spraak en video gecommuniceerd kan worden met anderen terwijl hij/zij online speelt, wat al met al een hele bups aan instellingen is en waar je pas bij kunt als je zowel een account voor de ouder als voor het kind hebt aangemaakt, maar die procedure blijkt te bestaan uit een keten van het aanmaken van accounts – zij/hij heeft een Microsoft Account nodig, en jij ook, om deze te kunnen beheren, wat gebeurt door de boel samen te brengen in Microsoft Family Safety (‘Aan de slag met Microsoft Family Safety’, hè ja!), alleen word je dan bij Microsoft Family Safety naar een aparte onderafdeling voor Xbox-instellingen geleid waardoor je denkt ‘Huh, wij hebben helemaal geen Xbox, we spelen Minecraft op een iPad’, maar dat ‘Xbox’ staat dus in dit geval voor álle game-instellingen die je bij Microsoft Family Safety kunt doen – wat je maar net even moet weten. Dus je haalt nog eens diep adem. En dan blijkt dat je de game-instellingen niet op de Microsoft Family Safety-website (en dan op de onderafdeling Xbox) kunt veranderen, maar dat je een *aparte* Xbox Family-app moet installeren om dat te kunnen doen en dat stónd natuurlijk wel ergens op de instructiepagina ‘How to Manage Parental Consent, Family Settings and Realms/ Multiplayer Access for a Child Account’ waar je op kon komen door vanuit Minecraft het linkje https://aka.ms/MCMultiplayerHelp over te tikken (erop klikken kan om een of andere reden niet), maar die instructiepagina is nogal uitgebreid en staat vol met nieuwe termen en je denkt bij zo’n verhaal over zo’n extra app ook snel ‘nou, ik hoef niet nóg een app op mijn telefoon want die paar keer dat ik een instelling moet veranderen ga ik wel even naar een website’, maar dát kan dus niet en dat is dan de druppel die je doet denken: ik moet nu even iemand kapotschieten in een firstpersonshootergame, maar daar heb je natuurlijk een account voor nodig, dus besloot ik om dan maar een column te schrijven over dit instellingsdoolhof, waarbij ik vooral ook over wilde brengen hóé gekmakend het is, zo’n eindeloze serie matroesjka’s van instellingen en accounts en hoe de instructies maar over elkaar heen blijven buitelen. Waarop mijn vrouw zei: misschien kun je iets doen met de vorm van je column? Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/en-dan-zit-je-zover-in-het-instellingsdoolhof-dat-je-denkt-ik-moet-nu-even-iemand-kapotschieten-in-een-firstpersonshootergame~b8b0778d/</guid>
      <pubDate>Fri, 27 Jan 2023 00:00:00 +00:00</pubDate>
    </item>
    <item>
      <title><![CDATA[Waarom mijn oud-buurman niet al zijn zonnepanelen aan één kant van zijn huis wil hebben]]></title>
      <description><![CDATA[<p>Ik sprak mijn oude buurman en hij was erg in zijn nopjes met zijn nieuwe zonnepanelen. ‘Er liggen er een paar op het oosten, bijna noordoosten’, glom hij. Nu ben ik geen zonnepanelenexpert, maar ik dacht dat zonnepanelen altijd op het zuiden moesten, omdat dan de opbrengst het grootst is. ‘Nou, met die nieuwere generatie efficiëntere panelen lonen oost-westdaken ook al prima. Maar het wordt ook minder gunstig als alle panelen aan de kant met de meeste zonopbrengst liggen wanneer de salderingsregeling afgebouwd gaat worden.’ O, wat ik nog was vergeten te vertellen: mijn voormalige buurman werkt in de verduurzaming van gebouwen. Dus hij kwam goed beslagen ten ijs. Op dit moment geldt nog de salderingsregeling die ervoor zorgt dat zonnepanelenbezitters aan het eind van het jaar de elektriciteit die ze hebben teruggeleverd aan het net wanneer hun panelen te veel opleverden, mogen aftrekken van de stroom die ze afnamen toen hun panelen juist niet genoeg opleverden. Het plan is om die regeling geleidelijk af te bouwen, wat toezichthouder ACM van harte aanmoedigt, maar de Kamer is voorlopig om diverse opportunistische redenen tegen. Terwijl, dit is in de categorie hypotheekrenteaftrek: afschaffen gaat een beetje pijn doen, maar eigenlijk weet iedereen wel dat dit niet meer kan. Onder de huidige regels is je doel als eigenaar van zonnepanelen: zo veel mogelijk elektriciteit opwekken, maakt niet uit op welk moment van de dag. Want als je teruglevert, krijg je er dezelfde prijs voor als wanneer je op een later moment elektriciteit afneemt. Dat leidt tot een overbelasting van het elektriciteitsnet. De nieuwe spelregels veranderen dat. Je kunt nog steeds terugleveren, maar de prijs zal laag zijn als iedereen dit doet, bijvoorbeeld midden op een zonnige voorjaarsdag. Dan wordt het nieuwe doel om je elektriciteit zo veel mogelijk op te wekken op momenten dat je die zelf nodig hebt. En dan zijn er twee opties: of je past het tijdstip van verbruik aan, of dat van de opwekking. Als je je verbruikstijdstip wil aanpassen, kun je bijvoorbeeld de vaatwasser en wasmachine laten draaien en je warmtepomp laten aanslaan op die momenten dat je panelen veel opbrengen en je stroom ‘gratis’ is. Maar je kunt ook de opwekking spreiden. En dát is waarom mijn oud-buurman niet al zijn panelen aan één kant van het huis wil hebben (of dat nu het zuiden, oosten of westen is), maar aan verschillende kanten. Dit laat mooi zien hoe het ontwerp van producten niet alleen wordt gestuurd door onze behoeften en de beschikbare technologie, maar ook door verdienmodellen en beprijzing. Het afbouwen van de salderingsregeling en het bijbehorende geschuif met panelen past bij de transitie naar een elektriciteitsnet waarin, door variabele energiebronnen als zon en wind, het in balans brengen van vraag en aanbod een belangrijke rol zal spelen en prijzen dus waarschijnlijk steeds vaker dynamisch zullen zijn. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/waarom-mijn-oud-buurman-niet-al-zijn-zonnepanelen-aan-een-kant-van-zijn-huis-wil-hebben~b1b70b04/</guid>
      <pubDate>Fri, 20 Jan 2023 00:00:00 +00:00</pubDate>
    </item>
    <item>
      <title><![CDATA[De kassaloze Aldi in Utrecht doet zijn best om klanten buiten te houden]]></title>
      <description><![CDATA[<p>Aldi heeft in hartje Utrecht een kassaloze supermarkt geopend die ook een klantloze supermarkt blijkt. In de winkel leggen camera’s vast welke producten je pakt en zetten die in een app, waarna je gewoon naar buiten kunt lopen en er wordt afgerekend via de app. De voornaamste opbrengst tot nu toe lijkt een uitgestorven winkel, zo liet RTV Utrecht zien. Deel van het probleem is dat je, voor je de winkel in mag, een app moet downloaden en je daarmee moet registreren, inclusief creditcardgegevens. En als we af mogen gaan op de ict’er die de proef-Aldi aandeed en met wie RTV Utrecht sprak, is die app niet al te best: onduidelijk, en hij moest ook een paar keer opnieuw opgestart worden. Zo’n hoekige app helpt natuurlijk niet als je mensen wil verleiden om een nieuw soort winkel uit te proberen. Maar in Nederland alleen een creditcard als betaalmiddel aanbieden, dan doe je echt je best om mensen buiten te houden, want slechts iets meer dan eenderde van de Nederlanders is in het bezit van zo'n kaart. Gebruiksgericht ontwerpen betekent rekening houden met de vaardigheden, wensen en eigenschappen van gebruikers. De betaalmethoden waarover mensen beschikken zijn zo’n eigenschap. Daar geen rekening mee houden kan tot flinke gebruiksproblemen leiden. Zo kon je bij de NS-kaartautomaten op Schiphol jarenlang niet betalen met creditcard, tot grote frustratie van vele arriverende internationale reizigers. Toen de automaten uiteindelijk wel geschikt werden voor creditcards, vroegen ze ter autorisatie om een pincode. Voor Amerikanen – die bij creditcardaankopen een handtekening zetten – was dat het moment om verwonderd te ontdekken dat hun creditcard ook een pincode had. Gevolg: lange tijd kon een flink deel van de internationale reizigers die aankwamen op Schiphol de kaartautomaten niet gebruiken. Bij Bol.com daarentegen ging het wél goed. Toen het bedrijf begon, was internetwinkelen nog nieuw, spannend en een beetje onhandig. Zeker het betalen. iDEAL bestond nog niet en de gegevens van je creditcard – áls je die dus al had – online doorgeven: brrrrr. Dus hoewel Bol een internetbedrijf was, greep het naar de vertrouwde acceptgiro. De afdeling debiteurenbeheer zal er misschien niet heel blij mee zijn geweest, maar zo verminderde Bol wel de angst om iets op internet te kopen (‘krijg ik het überhaupt wel of is mijn geld straks weg?’) en ze gebruikten een betaalvorm die iedereen had. De kassaloze Aldi in Utrecht is een proef, aldus het bedrijf, om het concept uit te testen. Het bedrijf achter de gebruikte technologie, Trigo, vertelt op hun site hoe deze bijdraagt aan ‘frictieloos’ winkelen. Frictieloos is techjargon voor alle drempels wegnemen. Maar het draait hier uiteindelijk om bezuinigen. Men hale cassières weg, dus moeten klanten zelf gaan scannen, wat frictie is, dus installere men camera’s. Voorlopig lijkt de frictie vooral te zijn verplaatst: van het afrekenen naar het überhaupt naar binnen kunnen. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/de-kassaloze-aldi-in-utrecht-doet-zijn-best-om-klanten-buiten-te-houden~b9b1a98f/</guid>
      <pubDate>Fri, 13 Jan 2023 00:00:00 +00:00</pubDate>
    </item>
    <item>
      <title><![CDATA[Goede laadplanning zou een standaardfunctie moeten zijn op elke elektrische auto. Dat is het helaas nog niet]]></title>
      <description><![CDATA[<p>De meesten van ons hebben geen brandstoftank in onze voortuin ingegraven liggen, dus tanken we onze auto met verbrandingsmotor onderweg vol. Zo niet met een elektrische auto. Die wordt meestal juist thuis opgeladen, of eventueel op de plaats van bestemming. Behalve bij de langere ritten, zoals met vakanties. En bij die lange ritten is het goed inplannen van het opladen belangrijk, want elektrische auto’s hebben een beperktere actieradius dan benzineauto’s, dus je wilt niet te vroeg gaan laden en daarmee die actieradius effectief nóg korter maken. En laden duurt niet vijf minuten, zoals bij tanken, je batterij tot zo’n driekwart opladen duurt bij een snellader een goed half uur. Wel zo fijn als daar dan lekkere koffie te krijgen is. De inbouwnavigatie van mijn elektrische Kia Niro uit 2019 laat weliswaar zien waar er langs de route laders staan en of we onze bestemming redden met de huidige batterijlading, maar de toch al wat oudere inbouwapparatuur heeft een houterige interface in vergelijking met navigatieapps als Google en Apple Maps. Daarbij, de kaartupdates moet ik handmatig downloaden en installeren (lees: usb-stickje), dus het is maar de vraag hoe actueel het overzicht van laadstations is. Maar in die navigatieapps is het weer lastiger zoeken naar het juiste type lader (normaal of snel) of stekker. Daar kun je een app van een laadprovider voor gebruiken (in mijn geval Shell Recharge), maar die weet niet waarheen je op weg bent en dus welke laders er langs je route liggen. Dát weten de navigatieapps uiteraard wel, maar dan weer niet hoeveel batterijlading je nog hebt, dus die laten als je zoekt de laders in je directe omgeving of op een opgegeven bestemming zien, en niet daar waar je batterij leeg gaat zijn. De batterij-informatie wordt niet door de auto gedeeld met de routeplanneer in je mobieltje. Zelfs niet als mobieltje en auto toch behoorlijk geïntegreerd zijn via Apple Carplay. Dus gebruik ik nu ABRP, A Better Routeplanner. Een app waarin je autotype, actuele actieradius en eindbestemming invoert, en die op basis daarvan bepaalt waar je moet laden en hoelang. Je kunt ook nog invoeren wat voor voorzieningen je graag bij je stop wilt (restaurant, hotel of winkelen). Deze app doet eigenlijk wat je zou verwachten van de inbouwnavigatie bij een elektrische auto. Is er dan helemaal niemand die dat goed doet? Ja hoor, Tesla. Hun topman is nogal een hork, maar het bedrijf had wel vanaf het begin door hoe belangrijk de hele dienstverlening rond elektrische auto’s is, inclusief laadinfrastructuur en -planning. Inmiddels hebben steeds meer merken goede laadplanning in hun inbouwnavigatie. Logisch, het zou een standaardfunctie moeten zijn op elke elektrische auto. Om in batterijtermen te blijven: over een tijdje is het hebben van laadplanning in je inbouwnavigatie geen plus meer, maar het ontbreken ervan wel een dikke min. Jasper op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/goede-laadplanning-zou-een-standaardfunctie-moeten-zijn-op-elke-elektrische-auto-dat-is-het-helaas-nog-niet~bb6865fd/</guid>
      <pubDate>Sun, 8 Jan 2023 00:00:00 +00:00</pubDate>
    </item>
    <item>
      <title><![CDATA[De overheid moet nodig eens onderzoeken wat er gebeurt als algoritmes of robots het werk gaan doen]]></title>
      <description><![CDATA[<p>Kan jouw werk op termijn gedaan worden door een robot of een algoritme? Of maakt dat niet uit? Nieuwe technologieën, zo luidt het idee, hebben altijd geleid tot ander werk, niet minder werk. Wevers werden fabrieksarbeiders werden procesoperators werden influencers. Maar nieuwe technologieën hebben ook altijd geleid tot grote maatschappelijke veranderingen. Zijn we klaar voor wat kunstmatige intelligentie gaat brengen? Met de industrialisatie ontstond rond fabrieken een vraag en aanbod van arbeid, waarbij kapitaal arbeid kon inkopen, en arbeid inkomsten kreeg. Doordat het aanbod lokaal beperkt was, had arbeid een zekere macht. ‘Gansch het raderwerk staat stil als uw machtige arm het wil’, luidde de tekst op de beroemde poster voor de spoorwegstaking in 1903. Automatisering, digitalisering en globalisering brachten die lokale balans van arbeid en kapitaal steeds meer uit evenwicht. Bedrijven automatiseerden hun productieproces (deels) en werden zo minder afhankelijk van (lokale) arbeid. Betere wereldwijde logistiek en communicatie maakten dat bedrijven daar konden gaan produceren waar arbeid minder duur was, bijvoorbeeld in Azië. Informatietechnologie zorgde ervoor dat ook de verlening van diensten steeds meer op afstand kan gebeuren. Denk aan het opzetten van een mailserver, waarvoor eerst op kantoor een mailserver moest staan, bediend door systeembeheerders. Nu zit die maildienst in de cloud en wordt ’ie – ook voor de Nederlandse markt – ingesteld en onderhouden vanuit India. De machtige arm is minder machtig geworden. Kunstmatige intelligentie kan die ontwikkelingen nog verder versterken en ook de dienstensector, die in Nederland zo groot is, hard treffen. Het lijkt me op z’n minst een scenario om rekening mee te houden. Áls het gebeurt zal de overheid, de politiek, hier een antwoord op moeten formuleren. Als die wachten tot het zover is, is het mogelijk te laat voor het juiste antwoord. Laten we dus als gedachtenexperiment een black box introduceren. Een apparaat dat inzetbaar is voor werk dat nu gedaan wordt door mensen. Fysiek werk en denkwerk. En dan gaan we scenario’s uitwerken. Wat gebeurt er met onze maatschappij als deze black box 25 procent van het werk gaat doen? En 50? En dan door tot de 95 procent. Wat gebeurt er en wat moet je doen in de verschillende scenario’s? Als er geen werk meer is, of mensen daarmee te weinig verdienen, moet er dan een basisinkomen komen? En hoe gaan we dat betalen? Door robotarbeid te belasten, zoals onder anderen Bill Gates voorstelde? Maar hoe voorkomen we dat bedrijven wegtrekken om die belasting te ontwijken? Europese belastingafspraken? Wereldwijde? Of gaan we bedrijven meer vervlechten met de overheid, zoals in China, zodat ze niet weg kunnen? Of zou in zo’n maatschappij alle productiecapaciteit collectief eigendom moeten zijn? Ik weet het niet. Maar ik zou graag zien dat politici en bestuurders structureel gaan nadenken over de gevolgen van de volgende revolutie in arbeid en productie. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/de-overheid-moet-nodig-eens-onderzoeken-wat-er-gebeurt-als-algoritmes-of-robots-het-werk-gaan-doen~be86aa39/</guid>
      <pubDate>Fri, 16 Dec 2022 00:00:00 +00:00</pubDate>
    </item>
    <item>
      <title><![CDATA[Het laten genereren van mijn column door een algoritme was fascinerend, maar niet bepaald bevredigend]]></title>
      <description><![CDATA[<p>Ik wilde deze column eigenlijk laten schrijven door de onlangs gelanceerde, behoorlijk indrukwekkende AI-schrijfchatbot ChatGPT. Ik had het programma de opdracht gegeven om een column te schrijven in mijn stijl, over de rol van kunstmatige intelligentie voor ontwerpers. Dan zouden we onderaan pas melden dat de tekst computergegenereerd was, zodat je de tekst onbevooroordeeld zou ervaren. Toen verscheen er in de dinsdagkrant al een mooi stuk over ChatGPT en was de verrassing er wel een beetje af. En ook: het was een leuk experiment, maar niet per se een goede column. De illustrator van dienst had zich bij lezing in eerste instantie afgevraagd waarmee ik bezig was. Een mogelijke verklaring daarvoor is dat het lerende algoritme niet ‘gevoerd’ is met mijn columns. En over het geheel genomen lijkt het nog wat beter te zijn in drogere teksten met een standaardopbouw. Hoewel hoogleraar taalkunde Marc van Oostendorp het ding wist te verleiden tot een behoorlijk creatief kettingverhaal over de ontdekking van een eenhoorn in Peru. De komst van ChatGPT, en hoe die al op het randje van creatief vermogen lijkt te zitten, roept bij mij wel vragen op over de rol van kunstmatige intelligentie bij creatieve beroepen, zoals ontwerpers. Want dát kunstmatige intelligentie het ontwerpen gaat veranderen, staat voor mij buiten kijf. AI-ontwerpgereedschappen kunnen in principe bijdragen gaan leveren aan alle typen handelingen waar ontwerpen in uiteenvalt: in de verkennende analyse-activiteiten kan het helpen om te leren het probleem te begrijpen of eisen op te stellen. In creërende synthese-stappen kan het helpen om snel veel varianten te genereren en bij de simulatie/evaluatie-activiteiten kan het snel een prototype genereren en dat ontwerp ook nog testen. Tenslotte kan AI assisteren bij het nemen van ontwerpbeslissingen, bijvoorbeeld de voor- en nadelen van de verschillende concepten tegen elkaar afwegen. De vraag is hoever het zal gaan. Blijft het bij hulp, of kan AI hele ontwerpprocessen overnemen? ChatGPT kon nog niet mijn column schrijven. Maar al wel een aantal goeie argumenten aandragen. Als het algoritme nog verder verfijnd wordt en toegang krijgt tot al mijn eerdere columns, zou het dan wel een echte ‘Hoe moeilijk kan het zijn?’ kunnen schrijven? En wie gaat er dan voortaan de inhoud creëren op basis waarvan algoritmen getraind worden? Gaan algoritmen leren van elkaars gecreëerde inhoud? Stop ik dan? Want het laten genereren van mijn column door een algoritme was weliswaar heel fascinerend, maar niet bepaald bevredigend. En dat kwam niet doordat het eindresultaat nog niet afdoende was. Dat kwam doordat ik een toeschouwer was geworden bij mijn eigen maakproces. De lol ging er behoorlijk vanaf. De tinteling die iets creëren veroorzaakt, het ‘aanstaan’, verbanden leggen, in een flow raken. Allemaal weg. Ik zat een machine te bedienen. Ik ben eerlijk gezegd blij dat het experiment – voorlopig dan – mislukt is. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/het-laten-genereren-van-mijn-column-door-een-algoritme-was-fascinerend-maar-niet-bepaald-bevredigend~bc799e2c/</guid>
      <pubDate>Fri, 9 Dec 2022 00:00:00 +00:00</pubDate>
    </item>
    <item>
      <title><![CDATA[Er zijn gebouwen die én door architecten én door gewone mensen mooi worden gevonden]]></title>
      <description><![CDATA[<p>Oproer in Antwerpen. De Amerikaanse sterarchitect Daniel Libeskind, bekend van het herbouwde World Trade Center in New York en het Holocaustmonument in Amsterdam, wil aan de eerste wolkenkrabber van Antwerpen, de iconische, art-deco-Boerentoren uit 1931, een tweede, modernistische glazen toren koppelen. Flink hoger dan het oorspronkelijke ontwerp en het kapselt dat deels in. Het leidt onder Antwerpenaren tot afschuw. Grootspraak, protserigheid en ‘verminking in aftandse Dubaistijl’ waren enkele van de commentaren in de media. Veel Antwerpenaren hielden het simpelweg op lelijk. En dat laatste is vloeken in de architectuurkerk. Want in de architectuur spreekt men niet van mooi of lelijk. Toen ik tijdens mijn studie in Delft een column schreef voor de universiteitskrant, heb ik een keer gepost voor de faculteit bouwkunde om aan studenten te vragen of ze het een mooi gebouw vonden. De faculteit was destijds gehuisvest in een lelijk, betonnen flatgebouw. Maar goed, dat was dus mijn persoonlijke mening, ik was benieuwd hoe de bouwkundestudenten daar tegenaan keken. ‘Ik vind het een goed gebouw’, antwoordde een jongen. Ik herhaalde mijn vraag. Vind je het mooi? ‘Tsja… toen ik hier ging studeren vond ik het niet mooi. Maar nu kan ik het wel waarderen. Dus misschien is er ergens in die opleiding toch iets niet helemaal goed gegaan’, zei hij lachend. Architecten leren in hun opleiding over allerlei architectuurrichtingen en leren die daarmee waarderen, ook omdat ze de ideeën erachter kennen. Zoals bij kunst. Wie het verhaal achter de schilderijen van Mondriaan kent, ziet meer dan alleen kleurvlakken. Door hun kennis en ervaring, hun expertise, ‘lezen’ architecten gebouwen op een andere manier dan niet-architecten. Dat is precies wat architect Jurgen van der Ploeg van Faro Architecten onderzocht via een onlinesmaaktest voor architectuur. De voorkeuren van ‘leken’ en architecten bleken nogal uit elkaar te lopen. Architecten hielden van donkere, strakke dozen met platte daken, terwijl mensen (oké, leken dus), voor wie die gebouwen toch uiteindelijk bedoeld zijn, liever iets klassiekers hadden met een puntdak en met wat meer ‘versieringen’. Ik snap de moeite die men in de architectuur heeft met ‘mooi’ of ‘lelijk’, omdat het gevaar van smaaktwisten dreigt. Maar ‘goed’ of ‘gebalanceerd’ is ook een uiting van smaak, maar een ándere smaak. En dan krijg je merkwaardige situaties zoals in Hulst, waar een ontwerp voor een nieuwe bioscoop midden in het historische centrum door de welstandscommissie werd afgekeurd, vanwege de art-decostijl. Wat de commissie later wél goedkeurde? Een enorme strakke grijze doos. Er is het een en ander af te dingen op retro-historisch bouwen, maar zo’n – ik ga het gewoon zeggen – lelijke grijze doos kan ook niet de bedoeling zijn. En het hoeft ook niet. Want het goede nieuws van de smaaktest van Faro: er zijn gebouwen die én door architecten én door gewone mensen mooi worden gevonden. Daar ligt een kans. Jasper van Kuijk op Mastodon: @jaspervankuijk@mastodon.social</p>]]></description>
      <guid>https://volkskrant.nl/wetenschap/er-zijn-gebouwen-die-en-door-architecten-en-door-gewone-mensen-mooi-worden-gevonden~bd65bdd7/</guid>
      <pubDate>Fri, 2 Dec 2022 00:00:00 +00:00</pubDate>
    </item>
    <item>
      <title><![CDATA[Als in de instructie het woord internetbrowser schuingedrukt staat, dan weet je dat je uitleg gaat krijgen over álles]]></title>
      <description><![CDATA[<p>Bij de tipredactie van de Volkskrant kun je misstanden melden. Ik kreeg een misstand doorgespeeld over onze eigen krant, van Lezer Herman: ‘Ik heb een vermoeden van een misstand bij de customer care / klantenservice van DPG Media. Zie onderstaande mail.’ Omdat het goed is om in deze tijden ook kritisch naar onszelf te blijven kijken, ben ik erin gedoken. Lezer Herman leest de krant via de website en ineens krijgt hij op elke pagina een pop-up met een aanbieding om abonnee te worden. Maar dat is hij al. Gelukkig kun je in de pop-up een optie aanvinken: ‘Ik ben al abonnee’. Helaas, ondanks herhaaldelijk aanvinken blijft de pop-up oppoppen. Dus vraagt Lezer Herman de Volkskrant-helpdesk om hulp. Die stuurt een mail terug met drie kantjes aan uitleg. En als in het begin van zo’n instructie het woord internetbrowser schuingedrukt staat, dan weet je dat je uitleg gaat krijgen over álles. Schuingedrukt is het helpdesk-equivalent van de verpleegkundige die binnenkomt en die veel te luid en nadrukkelijk roept ‘We gaan u even wassen, meneer De Jong!’. In dit geval: ‘Wij raden u aan om de cookies en cache van uw internetbrowser te legen.’ (Cookies en cache stonden opmerkelijk genoeg niet cursief.) Het achterliggende probleem blijkt te zijn dat DPG, de uitgever van onder andere de Volkskrant, maar ook van AD en Libelle, een nieuw inlogsysteem heeft uitgerold. Het inloggen vindt niet meer plaats in de app of via de site van de betreffende publicatie, maar via https://login.dpgmedia.nl. Maar Lezer Herman moest zijn internetbrowser dus de oude inlogprocedure nog afleren, door de cookies weg te gooien, de cache te legen en de oude inlognaam en wachtwoord uit een eventuele wachtwoordbeheerder te verwijderen. In de behulpzaam bedoelde mail is getracht om élke stap voor het oplossen van het probleem te geven voor élke denkbare browser en besturingssysteem, voor computer én telefoon, en ervan uitgaande dat iemand voor het allereerst een laptop vast heeft. En dan nog de instructies erachteraan voor het maken van een screenshot mocht het allemaal niet lukken: ‘U kunt een schermafbeelding maken met het Knipprogramma (te vinden onder Accessoires in het startmenu). Apple: cmd (⌘) + shift (⇧) + 3.’ WE GAAN U EVEN WASSEN MENEER DE JONG! Ook staan er wat overdreven formele en daardoor minder duidelijke zinnen in. ‘Graag het vriendelijke verzoek om weer in te loggen.’ De Volkskrant-helpdesk wil hier kennelijk het vriendelijke verzoek krijgen om weer in te loggen. Het is misschien allemaal wat te veel voor in één mail. Een optie zou kunnen zijn om de uitleg op een webpagina te zetten en gebruikers te laten aangeven welke browser en/of welk besturingssysteem ze hebben en dan alleen daar de uitleg te laten zien. En het detailniveau van de uitleg aanpassen aan het antwoord op de vraag: ‘Hebt u weleens een internetbrowser gebruikt?’ Jasper van Kuijk op Mastodon: @Jaspervankuijk</p>]]></description>
      <guid>https://volkskrant.nl/wetenschap/als-in-de-instructie-het-woord-internetbrowser-schuingedrukt-staat-dan-weet-je-dat-je-uitleg-gaat-krijgen-over-alles~bb5516d5/</guid>
      <pubDate>Fri, 25 Nov 2022 00:00:00 +00:00</pubDate>
    </item>
    <item>
      <title><![CDATA[Klaar met designpopulisme: we gaan ons probleem met windturbinebladen niet even wegdesignen met kekke speeltuinen]]></title>
      <description><![CDATA[<p>Ik zie op design- en inspiratiehoogmissen te vaak ‘oplossingen’ voorbijkomen die superaansprekend zijn, maar die eigenlijk heel weinig oplossen. Zoals straatmeubilair gemaakt van windturbinebladen. Windturbinebladen zijn notoir slecht te recyclen omdat ze gemaakt zijn vezelversterkte kunststof, wat niet goed te scheiden is. Daarom kwam architectenbureau SuperUse met een oplossing voor de naar hun schatting zeshonderd afgedankte windturbinebladen die de huidige drieduizend Nederlandse windturbines jaarlijks opleveren: maak er straatmeubilair van. Bankjes, speeltuinen, zelfs bruggen en geluidsschermen zouden mogelijk zijn. Rete-inspirerend natuurlijk. En dus werden SuperUse en hun spin-off Blade-Made tot ‘changemaker’ benoemd door duurzaamheidsbusinesswebsite ChangeINC, werden ze Impact Pioneer of the Year 2022 bij TEDxAmsterdam en stonden ze – gesponsord door Eneco Wind, dat nogal wat turbinebladen te verstouwen heeft – op de Dutch Design Week. Op de site van TedxAmsterdam vinden we een rekensommetje: ‘Als maar 5 procent van de jaarlijkse Nederlandse productie van straatmeubilair van rotorbladen gemaakt zou worden, zou de hele Nederlandse stroom aan afvalbladen (in deze tekst ging nog om 400 stuks, red.) kunnen worden gebruikt.’ Ik heb het maar eens nagevraagd bij een vriend die in het straatmeubilair zit. Een goed ontworpen en onderhouden bushokje kan zo’n 25 jaar mee. Als je elk jaar 5 procent van de Nederlandse bushokjes door windturbinebushokjes vervangt, heb je na twintig jaar de hele nationale bushokjescollectie vervangen door de eerlijk gezegd vrij lompe windturbine-exemplaren. Hetzelfde geldt voor speeltuinen, bruggen en geluidsschermen. Echt tof, één geluidsscherm van turbinebladen, maar altijd en overal? Bovendien zal de hoeveelheid windturbines in Nederland nog toenemen – vooral op zee – en maakte een wetenschappelijk artikel over een inspectie van een dergelijke turbinebladenspeeltuin duidelijk dat veiligheids- en gezondheidsaspecten verbeterd konden worden. En uiteindelijk komt ook het turbinebladstraatmeubilair aan het eind van de levensduur en zit je alsnog met dat nauwelijks te scheiden materiaal. Zo’n speeltuin of bushokje is eigenlijk slechts een tijdelijke buffer voor materiaal waar we verder niks mee kunnen. Natuurlijk, een aantal speeltuinen en bushokjes gaat vast lukken en ik wil niet weer de designzuurpruim zijn, maar: we gaan ons windturbinebladenprobleem niet even wegdesignen met kekke speeltuinen. Die gaan ons hoogstens het gevoel geven dat we een probleem oplossen – ik snap ineens die sponsoring door Eneco. Ik ben wel een beetje klaar met designpopulisme. Van die simpele, aansprekende, maar onrealistische oplossingen voor complexe problemen. We kunnen elkaar helemaal de moeder blijven inspireren met oplossingen die marginaal werken, maar dan inspireren we elkaar wel een verkeerde kant op. Veel waarschijnlijker en effectiever is een nieuw, beter te recyclen materiaal voor turbinebladen. Of een methode voor het scheiden en terugwinnen van het huidige composietmateriaal, zoals TNO nu ontwikkelt. Nomineer dat dan met je impactprijs. Want als je kunt terugwinnen op materiaalniveau, heb je een veel grotere toepassingsvrijheid en dus afzetmarkt. Dat klinkt misschien saai, maar qua duurzaamheid is de meest inspirerende oplossing een oplossing die werkt. Jasper van Kuijk op Mastodon: @Jaspervankuijk@mastodonsocial</p>]]></description>
      <guid>https://volkskrant.nl/wetenschap/klaar-met-designpopulisme-we-gaan-ons-probleem-met-windturbinebladen-niet-even-wegdesignen-met-kekke-speeltuinen~b2be9bdb/</guid>
      <pubDate>Fri, 18 Nov 2022 00:00:00 +00:00</pubDate>
    </item>
    <item>
      <title><![CDATA[Laat ethische hackers gaten schieten in beleid voor het wordt uitgevoerd]]></title>
      <description><![CDATA[<p>Beleidsvoorstellen waarvan misbruik wordt gemaakt en waarbij je denkt: heeft niemand zien aankomen? Zoals het Stap-budget. Stap staat voor Stimulering Arbeidsmarkt Positie, want zonder leuk acroniem dat stiekem twee letters uit één woord leent ben je nergens in de ambtelijke wereld. De bedoelingen van de overheid met Stap zijn goed: de positie van burgers op de arbeidsmarkt verbeteren door ze een cursus te laten volgen. Alleen zaten er in de praktijk nogal wat haken en ogen aan Stap. Zo bleek het mogelijk om subsidie te krijgen op cursussen wimperextensions aanbrengen, cryptovaluta en ‘Moeiteloos manifesteren’ (je leven veranderen door overvloed, rijkdom, gezondheid en relaties aan te trekken). Cursusprijzen stegen, tot vaak precies het plafond van de subsidie. Want de overheid betaalt. Ook wrang: kleine aanbieders van opleidingen konden hun cursussen niet met subsidie aanbieden, want ‘niet genoeg omzet voor een keurmerk’. Terwijl zo’n keurkerk moest komen van onder andere een brancheorganisatie waar directeuren van grote opleidingsinstituten in zitten. Tegen RTL Nieuws, dat veel van de bovenstaande problemen blootlegde, zei Renée van Schoonhoven, hoogleraar onderwijsrecht aan de Vrije Universiteit, dat ‘er een ontwerpfout in de regeling’ zit. Een ontwerpfout? In beleid? Jazeker. Ook beleid wordt ontworpen. Er zijn doelen, prikkels, mechanismen, input en output. Er is zich dan ook een veld aan het ontwikkelen dat beleidsontwerp (policy design) wordt genoemd. Bij het Stap-budget zaten er in dat ontwerp dus overduidelijk een aantal gaten. Een aantal van die gaten is gedicht (cursussen moeiteloos manifesteren mogen niet meer), maar had niet voorkomen kunnen worden dat ze er überhaupt waren? Om hun zwakheden in hun ict bloot te leggen vragen organisaties ethische hackers om in te breken in hun systemen. Je kunt daar hackers voor inhuren, maar er zijn ook wedstrijd- of toernooiformats, waar je (geld)prijzen kunt winnen. Zo houdt de gemeente Den Haag binnenkort voor de vijfde keer de wedstrijd ‘Hâck The Hague’. Wat nou als we dat wedstrijdformat ook op beleidsplannen loslaten? Een beleidsvoorstel wordt in een (meerdaagse) workshop voorgelegd aan mensen die het aangaat en ambtenaren van andere ministeries, maar ook aan ‘handige types’: ondernemers, hosselaars en creatieve accountants en belastingadviseurs. Ethische beleidshackers, zeg maar. Die betaal je voor hun deelname, maar er zijn ook prijzen te verdienen voor degenen die de gaten in het voorstel weten te schieten. Zo’n gat bewijs je door aan de onafhankelijke jury te tonen hoe je te werk zou gaan om misbruik te maken van het beleid en die jury classificeert dan de ernst van het gat in het beleidsvoorstel en geeft je een bijbehorende beloning. Gaten schieten in het beleidsvoorstel vóór het wordt geïmplementeerd: beleidsschieten. Een ontwerp vóór implementatie goed testen is een standaardonderdeel van ontwerpprocessen, en beleidsschieten zou een interessante testmethode kunnen zijn binnen beleidsontwerp. Misschien moet ik er een cursus voor ontwikkelen.</p>]]></description>
      <guid>https://volkskrant.nl/wetenschap/laat-ethische-hackers-gaten-schieten-in-beleid-voor-het-wordt-uitgevoerd~b07c7c9d/</guid>
      <pubDate>Fri, 11 Nov 2022 00:00:00 +00:00</pubDate>
    </item>
  </channel>
</rss>
