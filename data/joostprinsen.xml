<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Gewoon Dennis in het boetekleed]]></title>
      <description><![CDATA[<p>Over taal vandaag. Ik neem u mee naar Den Haag waar minister Dennis Wiersma volgens onze krant ’in boetekleed door het stof’ ging. Beetje dubbelop. Alsof de minister niet wilde dat zijn zondagse pak vuil werd.

Laten we de tekst eens doornemen die Wiersma in dat stof heeft achtergelaten. Hij was meermalen uit zijn slof geschoten. „Ik heb mij gerealiseerd dat dat niet goed gegaan is”, zegt hij bij aankomst van de wekelijkse ministerraad, „dat doet mij ook pijn.”
Let op de lijdende vorm ’het is niet goed gegaan’ en niet ’ik heb het niet goed gedaan’. Hier spreekt meer een slachtoffer dan een dader. En trouwens, niet alleen die uitgescholden ambtenaren hebben pijn maar Dennis zelf net zo goed. Zielig voor hem. Verderop zegt Wiersma dat hij vorig jaar al besefte dat hij ’soms te fel en te scherp’ was en ’veel van mensen vraagt’: „Ik reken mij dat zelf aan.” Het woord zelf mag weg Dennis. En verder is het woordje ’te’ natuurlijk zelden goed maar fel en scherp zijn redelijk positieve begrippen. Terwijl er niets mis mee is om veel van mensen te vragen.
Ik wil maar zeggen, de woordkeus van Wiersma terwijl hij dat boetekleed aan heeft, blijft redelijk positief. Nergens: „Ik heb als een gek staan schreeuwen”, nee hooguit ’soms te fel en te scherp’. Er is eigenlijk weinig op Dennis aan te merken. Behalve dat hij, zoals hij zegt, zich te laat heeft gerealiseerd dat zijn woorden harder overkomen nu hij minister is en niet ’gewoon Dennis’. Alsof je met die pet op wel mag staan schreeuwen.
Hoe ziet de duit eruit die Rutte over deze kwestie in het zakje doet? „Ongelooflijk pijnlijk, dat zeg ik eerlijk”, aldus de premier. Even een raad Mark: laat dat eerlijk in de toekomst achterwege. Het wekt zo de suggestie dat je bij andere gelegenheden niet eerlijk bent. Dat is waarschijnlijk ook zo, maar waarom zou je dat zelf gaan uitventen?
Hoe staat het met minister Dijkgraaf die op het ministerie van OCW hoger in de pikorde staat dan Wiersma? „Ook bij OCW moet het voor iedereen een veilige omgeving zijn, dat is het niet voor iedereen geweest en dat betreur ik.” Aldus Dijkgraaf, maar: „Mooi om te zien dat hij ervan geleerd heeft.” Heerlijk toch!
Sommige andere ministers doen nog hun zegje. Maar meer dan de gewone kreten als hoge werkdruk en leerproces, komt er niet uit.
Terug naar Wiersma. Nergens zegt hij: „Ik ging te vaak uit mijn plaat”, of: „Ik zou hulp moeten zoeken”, of: „Ik heb mensen onbeschoft behandeld.” Alleen maar ’te fel’, ’doet mij ook pijn’ en ’het is niet goed gegaan’.
Dat toedekken van feiten met formuleringen die allemaal net niet kloppen. Formuleringen die het geheel onschadelijk moeten maken, het is bijna nog treuriger dan al het geschreeuw van Wiersma bij elkaar. Of hij nou minister is of gewoon Dennis.</p>]]></description>
      <guid>https://haarlemsdagblad.nl/cnt/dmf20230425_63651740</guid>
      <pubDate>Tue, 25 Apr 2023 17:00:00 +00:00</pubDate>
    </item>
    <item>
      <title><![CDATA[Joost Prinsen voelt zich één dag de kalief van Bagdad]]></title>
      <description><![CDATA[<p>De telefoon rinkelde afgelopen donderdag vroeg in de ochtend. Aan de lijn was de man met wie ik vroeger ruim driehonderd afleveringen had gemaakt van een quiz. Hij als eindredacteur, ik als presentator. Acht jaar geleden ben ik gestopt met dat werk. Lang verhaal kort: mijn voortreffelijke opvolger was ziek, niet ernstig gelukkig, maar hij moest het bed houden.

En twee dagen later, vorige week zaterdag, stonden de opnames van vier quizafleveringen gepland. Dat moest doorgaan anders was er deze week geen uitzending. Kon ik misschien invallen?
Dat kon ik moeilijk weigeren. Het duurde even voor ik me realiseerde dat er behalve ik niemand anders beschikbaar was. Het presenteren van die quiz is geen hogere wiskunde maar de spelregels zijn net te ingewikkeld om dat in korte tijd vlekkeloos onder de knie te krijgen. En dat is nodig anders red je geen vier afleveringen in één dag.
Het idee de enige Nederlander te zijn die een bepaalde klus kan klaren, is buitengewoon aantrekkelijk. Om te beginnen financieel. Ik had een sterkere onderhandelingspositie dan ik ooit gehad heb. Het telefoongesprek even later met de producente was kort. Ik vroeg een lullige paar honderd euro opslag, meer voor de heb dan voor iets anders, en dat werd meteen ingewilligd. Ik zette de treurige gedachte uit mijn hoofd dat ik meer had moeten vragen.
Verder fietste het hele tv-team in mijn dienst. De quizvragen zouden diezelfde dag nog worden toegestuurd. Evenals de foto’s en bijzonderheden van de kandidaten. Paste mijn smoking niet meer? Geen enkel probleem, er was budget voor een andere. Een taxi die mij zaterdag moest halen en thuisbrengen? Maar dat spreekt toch vanzelf, beste Joost.
Het opnameschema werd aangepast zodat opa gedurende de dag voldoende rust zou hebben in zijn kleedkamer met slaapbank. Geloof me: nooit eerder in mijn leven ben ik zo in de watten gelegd.
Op de grote dag was het niet anders. De producente zelf kwam de kleine knoopjes van mijn overhemd vastmaken. De geluidsman vroeg hoe ik het microfoontje het liefst opgespeld wilde krijgen. De opnameleider nam me bij de hand van kleedkamer naar studio, mij waarschuwend voor draden die over de vloer liepen en zetstukken die niet omgestoten mochten worden.
Zat de stoel makkelijk genoeg? Een andere kon geregeld worden, ik hoefde het maar te zeggen. En het lettertype op de kaartjes met de vragen: groot genoeg? Anders printen we ze gerust even opnieuw voor u uit. Thee met twee klontjes suiker tijdens de opnames toch: komt eraan hoor!
Ik was als de kalief van Bagdad die op zijn wenken bediend werd.
Slechts één nadeel: na zo’n dag, zoals een oud-collega ooit zei, kan het hiernamaals alleen nog maar tegenvallen.
<span class="bold">Lees ook: <a href="https://www.noordhollandsdagblad.nl/cnt/dmf20230404_52261975" target="_blank">Latrelaties is iets voor ons, volwassenen | column</a></span></p>]]></description>
      <guid>https://haarlemsdagblad.nl/cnt/dmf20230412_30756898</guid>
      <pubDate>Wed, 12 Apr 2023 06:32:36 +00:00</pubDate>
    </item>
    <item>
      <title><![CDATA[Joost Prinsen keert tijdelijk terug bij Met Het Mes Op Tafel]]></title>
      <description><![CDATA[<p>Presentator Joost Prinsen keert de komende twee weken tijdelijk terug bij het programma Met Het Mes Op Tafel. De 80-jarige medebedenker van de kennisquiz vervangt Herman van der Zandt, die vanwege ziekte tijdelijk verstek moet laten gaan. Dat heeft Omroep MAX maandag gemeld.

Van der Zandt nam het stokje in 2015 over van Joost Prinsen, die het programma vanaf 1997 voor zijn rekening nam. De eerste aflevering met Prinsen zal maandagavond te zien zijn.
In het populaire spel kunnen kandidaten niet alleen winnen door hun kennis, maar ook door slim te bluffen.</p>]]></description>
      <guid>https://haarlemsdagblad.nl/cnt/dmf20230410_50956327</guid>
      <pubDate>Mon, 10 Apr 2023 12:09:16 +00:00</pubDate>
    </item>
  </channel>
</rss>
