<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Joost blaast lager van de toren vanwege belevenissen met witte jassen]]></title>
      <description><![CDATA[<p>Ik heb tot mijn spijt afscheid moeten nemen van de goede dokter J, mijn naamgenoot. Jaren geleden nam hij de zorgen over mijn blaas over van de gepensioneerde dokter Sneller wiens motto was ’Sneller is niet altijd beter’.

En al die jaren is het gelukt via poliklinische trucs hier en een chemospoelinkje daar de kanker in mijn blaas binnenboord te houden. Maar afgelopen jaar begon die tumor met een kracht een betere zaak waardig, zich een weg naar buiten te banen.
In mijn vorige column berichtte ik over onderzoekjes die ik steeds vaker moest ondergaan. Een understatement helaas. Het waren operaties en PET-scans: ’U moet in de twee uur vóór de scan een liter water drinken. Graag tijdig beginnen’. Steeds gevolgd door slecht- en nog slechter nieuwsgesprekken. Totdat dokter J vorige week bekennen moest dat hij niets meer voor me kon doen. Hij zou me overdragen aan het Antoni van Leeuwenhoek: „Maar daar zitten cowboys, in de goede zin van het woord, die mogelijkheden hebben die ik, eenvoudige loodgieter, niet tot mijn beschikking heb.”
Vervolgens schetste dokter J wat opties waarvan de een me nog zwaarder in de oren klonk dan de ander. Gelukkig was er ook een pappen en nathouden variant in de aanbieding. Ik heb mijn lieve dochters die me met raad en daad terzijde staan, beloofd met open blik het AVL tegemoet te treden, dus laat ik niet op de zaken vooruitlopen.
Ik heb wel lang geaarzeld of ik u met deze zaken moest lastig vallen. Het is nogal kijk mij eens. Bovendien kan de roddelpers ermee op de loop in proza aanzienlijk slechter dan het mijne. En viel er de afgelopen weken niet te schrijven over het beraad van onze politieke kopstukken? De staatsrechtelijkheid is besproken. Hebt u het eerder meegemaakt dat ter vorming van een regering afspraken moesten worden gemaakt over het respecteren van de grondwet? Dan was er nog het wetsvoorstel om de Koran te verbieden. Ingediend door onze toekomstige premier. Maar dat voorstel tot boekverbranding heeft hij gelukkig onlangs ingetrokken.
Genoeg om kritisch over te berichten dus. Maar het heeft me de afgelopen tijd allemaal niet zo beziggehouden als mijn belevenissen met de witte jassen. Dus die geef ik maar voorrang vandaag.
Niet toevallig misschien schrijf ik deze column op de sterfdag van Emma, mijn overleden vrouw. Die in de laatste dagen voor haar dood een onwaarschijnlijke moed aan de dag legde. Ik put er kracht uit om moedig voorwaarts te gaan.
U bent nog niet van me af.</p>]]></description>
      <guid>https://haarlemsdagblad.nl/cnt/dmf20240116_76242088</guid>
      <pubDate>Tue, 16 Jan 2024 20:10:00 +00:00</pubDate>
    </item>
    <item>
      <title><![CDATA[De dood als goede vriend]]></title>
      <description><![CDATA[<p>Ik heb geen plannen in die richting, maar ik begin een soort verhouding met de dood te krijgen.

Ook al omdat de witte jassen me steeds vaker oproepen voor allerlei onderzoekjes in het ziekenhuis. Een paar jaar terug begon ik aan een dagboekje. Daarin wilde ik bijhouden wanneer ik op enigerlei wijze met de dood in aanraking kwam. Een geval van ’Wees bereid’!
Maar het werd alleen maar een opsomming van sterfgevallen. Eerst mijn oudste zus en niet veel later Karel Eykman en Ries Moonen, schrijvers van wie ik mooi werk mocht voordragen voor tv. Ook een huisvriendin kwam uit de tijd, zoals de Tukkers dat zo mooi zeggen. En ruim een maand geleden overleed mijn oudste vriend, die pracht acteur Helmert Woudenberg. De aantekeningen in dat dagboekje werden al te eenzijdig. Tijd voor een nieuwe benadering in 2024.
Ik besloot de dood van de positieve kant te bekijken, wat moest ik anders? Ik woon steeds dichter in zijn buurt en buren moet je te vriend houden. Ik dacht aan Voltaire, erkend atheïst. Kort voor zijn dood vroeg men hem de duivel af te zweren. Hij antwoordde: „Dit is niet het moment om nieuwe vijanden te maken.”
Positief dus. Hoe doe je zoiets? Om te beginnen: aanpappen. Een paar jaar terug had hij het te bont gemaakt in mijn leven en ik zegde toen de vriendschap op. Daar kwam ik langzaam van terug. Mijn zus werd bijna negentig en ik heb kort voor haar dood uitgebreid en liefdevol afscheid van haar kunnen nemen. Ook mijn andere doden bereikten vrijwel allemaal gezegende leeftijden. Dus veel recht op mopperen heb ik niet.
Maar bovenal: ik voel hem soms dichtbij me op mooie momenten. Momenten die het tegendeel zijn van pijn en ondraaglijk lijden. Mijn kinderen zijn op bezoek en zeggen bij het afscheid ’Dag lieve pappa, love you’. Ik laat ze uit en ga tevreden in mijn fauteuil zitten. Wat wil ik nog meer, denk ik dan. Als nu de dood mij op de schouder zou tikken, in orde wat mij betreft.
Of die tropenavonden waar ik wel over geschreven heb. Doezelend, beetje dronken, liggend op een chaise longue: kom rustig op bezoek goede vriend. Of in de armen van mevrouw N vlak voor ik inslaap. Vervelend voor haar maar een mooie dood toch.
En dat is eigenlijk het merkwaardige: een mooie dood, daar denk ik steeds vaker aan op ogenblikken dat ik me in balans voel met heel de wereld. Ik zal niet zeggen dat ik verlang om te sterven, ik verlang er eerder naar om allerlei gedoe zoals vervelende behandelingen, Alzheimer, immobiel zijn, over te slaan. Maar misschien zijn dat verlangen en doodsverlangen tweelingbroers.
Wordt vervolgd, ik weet nog niet hoe en wanneer. En eigenlijk ook niet door wie.</p>]]></description>
      <guid>https://haarlemsdagblad.nl/cnt/dmf20240102_48721310</guid>
      <pubDate>Tue, 2 Jan 2024 17:30:00 +00:00</pubDate>
    </item>
  </channel>
</rss>
