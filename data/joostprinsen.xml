<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Paul, zijn ooms en zijn neefjes en ik]]></title>
      <description><![CDATA[<p>Vorige week schreef ik over minister Wiersma en zijn laffe praatjes. Daardoor kon ik niet stil staan bij het overlijden van Paul van Vliet. Niet dat ik een ’in memoriam’ wilde schrijven. Dat is in onze krant al voortreffelijk gedaan door Jan Vriend. Maar ik wilde al langer iets kwijt over cabaret. Een column, waarin ik Van Vliet plaats in de traditie van de generaties vlak vóór- en vlak na hem.

Cabaret was vroeger vooral beschaafd. Wim Sonneveld, Wim Kan en Toon Hermans, de grote drie werden ze genoemd, hebben nooit op het toneel een onvertogen woord gezegd. Kan maakte grappen over ministers maar als er één niet genoemd werd, was hij beledigd. Dus erg ver ging het niet. Toen keizer Hirohito hier op staatsbezoek was, voerde Kan, hij had in een Jappenkamp gezeten, daar actie tegen: „Hirohito, zou Wiesenthal zijn adres niet weten?” Dat was zo’n beetje de hardste grap uit mijn jonge jaren.
In het kielzog van die drie had je groepen als Lurelei en Don Quishocking maar dat was op een enkel stout liedje na, toch ook dames- en herencabaret.
Ook hun opvolgers liepen in de pas. Seth Gaaikema erfde het politieke cabaret van Wim Kan. Herman van Veen had de brille van Toon Hermans en Paul van Vliet leek het meest op Sonneveld. Frater Venantius van de één, majoor Kees van de ander. En beiden met prachtige lyrische nummers. Ook de opbouw van hun shows leek op elkaar: een conference, een liedje, een type en weer een liedje. Maar alles op niveau, dat wel natuurlijk.
Daar kwam eigenlijk pas verandering in door Neerlands Hoop met Bram Vermeulen en vooral Freek de Jonge. Heilige huisjes waren er om omver geschopt te worden en taboes om te worden doorbroken. De shows kregen ook een samenhang via verhaallijnen die het geheel bij elkaar hielden. In Freeks voetsporen kwam iemand als Youp van ’t Hek, een artiest die volgens Freek „Heel wat in mijn mars had.” Ook ongewoon trouwens: het bashen van collega’s.
Brigitte Kaandorp zou je een jonger zusje van Freek kunnen noemen. Eigenlijk is de hele generatie na hem schatplichtig aan Freek. Afgezien misschien van Harrie Jekkers en Herman Finkers die een soort stijl op zichzelf zijn. Maar ook latere artiesten als Teeuwen en Maassen staan in de traditie van Freek en Youp.
Ik heb het cabaret de afgelopen vijftig jaar volwassen zien worden. Toch heb ik fantastische avonden beleefd bij de grote drie en kort na hen bij Paul van Vliet en Herman van Veen. Net als later bij Freek, Brigitte en Teeuwen.
Logisch eigenlijk. Want zoals al die cabaretiers de generaties na hen hebben beïnvloed, hebben ze dat met mij als publiek ook gedaan.
In dat opzicht ben ook ik eindelijk volwassen.</p>]]></description>
      <guid>https://haarlemsdagblad.nl/cnt/dmf20230502_44843969</guid>
      <pubDate>Tue, 2 May 2023 17:00:00 +00:00</pubDate>
    </item>
    <item>
      <title><![CDATA[Gewoon Dennis in het boetekleed]]></title>
      <description><![CDATA[<p>Over taal vandaag. Ik neem u mee naar Den Haag waar minister Dennis Wiersma volgens onze krant ’in boetekleed door het stof’ ging. Beetje dubbelop. Alsof de minister niet wilde dat zijn zondagse pak vuil werd.

Laten we de tekst eens doornemen die Wiersma in dat stof heeft achtergelaten. Hij was meermalen uit zijn slof geschoten. „Ik heb mij gerealiseerd dat dat niet goed gegaan is”, zegt hij bij aankomst van de wekelijkse ministerraad, „dat doet mij ook pijn.”
Let op de lijdende vorm ’het is niet goed gegaan’ en niet ’ik heb het niet goed gedaan’. Hier spreekt meer een slachtoffer dan een dader. En trouwens, niet alleen die uitgescholden ambtenaren hebben pijn maar Dennis zelf net zo goed. Zielig voor hem. Verderop zegt Wiersma dat hij vorig jaar al besefte dat hij ’soms te fel en te scherp’ was en ’veel van mensen vraagt’: „Ik reken mij dat zelf aan.” Het woord zelf mag weg Dennis. En verder is het woordje ’te’ natuurlijk zelden goed maar fel en scherp zijn redelijk positieve begrippen. Terwijl er niets mis mee is om veel van mensen te vragen.
Ik wil maar zeggen, de woordkeus van Wiersma terwijl hij dat boetekleed aan heeft, blijft redelijk positief. Nergens: „Ik heb als een gek staan schreeuwen”, nee hooguit ’soms te fel en te scherp’. Er is eigenlijk weinig op Dennis aan te merken. Behalve dat hij, zoals hij zegt, zich te laat heeft gerealiseerd dat zijn woorden harder overkomen nu hij minister is en niet ’gewoon Dennis’. Alsof je met die pet op wel mag staan schreeuwen.
Hoe ziet de duit eruit die Rutte over deze kwestie in het zakje doet? „Ongelooflijk pijnlijk, dat zeg ik eerlijk”, aldus de premier. Even een raad Mark: laat dat eerlijk in de toekomst achterwege. Het wekt zo de suggestie dat je bij andere gelegenheden niet eerlijk bent. Dat is waarschijnlijk ook zo, maar waarom zou je dat zelf gaan uitventen?
Hoe staat het met minister Dijkgraaf die op het ministerie van OCW hoger in de pikorde staat dan Wiersma? „Ook bij OCW moet het voor iedereen een veilige omgeving zijn, dat is het niet voor iedereen geweest en dat betreur ik.” Aldus Dijkgraaf, maar: „Mooi om te zien dat hij ervan geleerd heeft.” Heerlijk toch!
Sommige andere ministers doen nog hun zegje. Maar meer dan de gewone kreten als hoge werkdruk en leerproces, komt er niet uit.
Terug naar Wiersma. Nergens zegt hij: „Ik ging te vaak uit mijn plaat”, of: „Ik zou hulp moeten zoeken”, of: „Ik heb mensen onbeschoft behandeld.” Alleen maar ’te fel’, ’doet mij ook pijn’ en ’het is niet goed gegaan’.
Dat toedekken van feiten met formuleringen die allemaal net niet kloppen. Formuleringen die het geheel onschadelijk moeten maken, het is bijna nog treuriger dan al het geschreeuw van Wiersma bij elkaar. Of hij nou minister is of gewoon Dennis.</p>]]></description>
      <guid>https://haarlemsdagblad.nl/cnt/dmf20230425_63651740</guid>
      <pubDate>Tue, 25 Apr 2023 17:00:00 +00:00</pubDate>
    </item>
    <item>
      <title><![CDATA[Joost Prinsen keert tijdelijk terug bij Met Het Mes Op Tafel]]></title>
      <description><![CDATA[<p>Presentator Joost Prinsen keert de komende twee weken tijdelijk terug bij het programma Met Het Mes Op Tafel. De 80-jarige medebedenker van de kennisquiz vervangt Herman van der Zandt, die vanwege ziekte tijdelijk verstek moet laten gaan. Dat heeft Omroep MAX maandag gemeld.

Van der Zandt nam het stokje in 2015 over van Joost Prinsen, die het programma vanaf 1997 voor zijn rekening nam. De eerste aflevering met Prinsen zal maandagavond te zien zijn.
In het populaire spel kunnen kandidaten niet alleen winnen door hun kennis, maar ook door slim te bluffen.</p>]]></description>
      <guid>https://haarlemsdagblad.nl/cnt/dmf20230410_50956327</guid>
      <pubDate>Mon, 10 Apr 2023 12:09:16 +00:00</pubDate>
    </item>
  </channel>
</rss>
