<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Joost Prinsen schrijft een brief aan zijn vrouw]]></title>
      <description><![CDATA[<p>Ik kreeg via de app een foto waar mijn vrouw op staat. Ik heb weinig foto’s van haar en maar één kort filmpje. Stom natuurlijk. Zelfs toen ik wist dat ze niet lang meer te leven had, vergat ik haar te filmen. Ik ben niet groot geworden in het digitale tijdperk.

Zij kan me van gene zijde dus nauwelijks meer bereiken. Vandaar dat ik van deze kant maar een poging doe in haar richting. Gewoon even de stand van zaken doornemen.
Luister Emma: je uitvaart was heel druk bezocht. Tweehonderdzeven mensen volgens de meneer van de begrafenisonderneming, ik heb regelmatig voor minder mensen staan spelen. Wat betekent dat jij dood meer volk trok dan ik levend. Leuk is anders.
Ik heb met de dochters, ze stellen het goed, je as verstrooid in het Paterswoldsemeer niet ver van je geboorteplaats. Er kwam juist een avondzon door. Mooi moment, echt waar. Later kregen we tijdens het diner natuurlijk bonje, in de beste tradities van ons huwelijk. Dus daar zul je niet wakker van liggen.
Een week of drie na je dood stierf onze Kaatje. De arme hond was bijna veertien en helemaal op. De dierenarts maakte een lang verhaal heel kort. Even zo goed werd het stil op het Loo.
Ons huis in België heb ik diezelfde week verkocht. Ik had me voorgenomen een half jaar geen beslissing van belang te nemen. Maar ik wist heel zeker dat ik er met niemand anders dan met jou wilde zitten. Vandaar.
Om de rouw van me af te duwen heb ik thuis maanden zitten schrijven en twee boeken gepubliceerd. Eén daarvan draagt jouw naam, leuk toch. Toen ik later wat erg veel begon te janken, kwam een geduldige mevrouw eens per week met me praten. Naar me luisteren eigenlijk.
Dan nu het hoge woord: ik heb weer verkering. Je hebt gelijk gekregen, ik geef het tandenknarsend toe. De dame in kwestie is Noraly Beyer. Je hebt haar na een voorstelling wel eens ontmoet. Ik had haar in geen tien jaar gezien maar we lunchten samen ivm iets van de poëzie en na lang chatten en mailen raakte het aan. Ongeveer een jaar na jouw dood dus in ieder geval langer dan de zes maanden waar jij altijd van sprak.
Ik ben met haar in Suriname geweest. Als ik me goed herinner had jij verkering met een Surinaamse meneer vóór mij. En ik dus met een Surinaamse dame na jou. Laat ik het maar houden op de ronde cirkel.
Dan had ik je nog beloofd een groot feest te geven voor de hele familie en al onze vrienden. Dat heb ik gedaan toen ik tachtig werd. Lang na jouw dood, dat is waar maar dat kwam door de corona. Wat dat is leg ik je bij gelegenheid nog wel eens uit.
Of ik nog aan je denk? Waarom denk je verdomme dat ik deze column heb geschreven?</p>]]></description>
      <guid>https://haarlemsdagblad.nl/cnt/dmf20220629_31277216</guid>
      <pubDate>Wed, 29 Jun 2022 05:09:23 +00:00</pubDate>
    </item>
    <item>
      <title><![CDATA[Had ik vroeger ook maar zo’n intimiteitscoach gehad]]></title>
      <description><![CDATA[<p>We filmden dit keer in een fraaie villa. Ik kan me niet herinneren ooit op zo’n comfortabele locatie geweest te zijn.

Precies tien jaar geleden deed ik verslag van een filmdag met de zanger Jan Smit. Citaat: ’De locatie was als altijd de bekende uitgewoonde loods. Nu ik erover nadenk: ik geloof niet dat ik ooit ergens anders heb mogen filmen dan in afgeschreven bouwvallen.’
Daar is sedertdien geen verbetering in gekomen. Tot vorige week in die villa. „Verderop in de straat woont Linda de Mol”, zei een medewerker eerbiedig. Kennelijk kunnen ook gebouwen hun status ontlenen aan andere gebouwen. Zoals mensen de neef van Doris Day kunnen zijn en dieren de zoon van Quicksilver S of Jojo Buitenzorg.
De filmset was als altijd bezaaid met een onnoemlijk aantal technici, assistenten en assistenten van assistenten. Dit alles volgens de slogan: <span class="italic">’a long list of cast and crew. God allone knows what they do’</span>.
Tijdens de lunch, die zelden voor drie uur ’s middags plaats vindt, hoorde ik aan een tafeltje naast me: „Dus toen dacht ik, laat ik toch even de intimiteitscoach bellen.”
Intimiteitscoach?
Ik dacht aanvankelijk dat het de pointe was van een mop, maar het bleek bittere ernst. Ik schoof aan. Een jong actrice, talentvol vond ik, ik had die ochtend een mooie scène met haar mogen spelen, gaf toelichting.
„De tijd dat regisseurs het vrouwelijk bloot naar believen konden filmen en monteren is voorbij. Je kunt bij voorbeeld eisen dat bij de verfilming van je borsten de tepels niet te zien zijn. Blijkt later dat het toch in de film zit. Zo’n coach kan daar bij de montage de rem op zetten. Ook kan zij, het is altijd een zij, meestal een actrice bij de opname aanwezig zijn. En dan instructies geven: „Leg die hand daar en je arm zo, dan komt het decent in beeld.”
Geen overbodige luxe! Zo’n coach had ik ook ooit goed kunnen gebruiken. Een kleine veertig jaar geleden moest ik als boerenknecht een keer zoenen bij een filmopname. Een klassieke vrijscène in het hooi. De camera stond een eind weg dus we rommelden maar wat. „Nu snel een close shot’, riep de regisseur, „en het zoenen mag wat levensechter.”
Later bleek dat close shot niet in de film te zitten. En die actrice ging roddelen dat ik met de regie onder één hoedje had gespeeld. Vanwege een armzalige tongzoen voor de camera. <span class="italic">Metoo avant la lettre</span>. Was er toen maar een intimiteitscoach geweest! Die had mij in bescherming kunnen nemen tegen die onzinpraatjes.
Rest de vraag waarom mijn jonge collega die coach wilde bellen. Ze zei: „Ik heb nooit problemen gehad hoor. Maar nu kwam ik mijn tegenspeler tegen met wie ik komende maand ga filmen. ’Ik verheug me op onze seksscène’, zei hij. Ik dacht: Toch even aan de bel trekken.”
Ik ben erg blij dat ik niet in de schoenen van die intimiteitscoach sta.</p>]]></description>
      <guid>https://haarlemsdagblad.nl/cnt/dmf20220621_75984799</guid>
      <pubDate>Tue, 21 Jun 2022 17:00:00 +00:00</pubDate>
    </item>
    <item>
      <title><![CDATA[Diep in mijn hart heb ik mezelf altijd een scharrelaar gevonden]]></title>
      <description><![CDATA[<p>Jaren geleden mocht ik een lunchconcert geven in de Kleine Zaal van het Concertgebouw. Ik had daar lang genoeg voor gelobbyd.

Ik was natuurlijk niet echt gekwalificeerd dus de aanbiedingen stroomden niet binnen. Maar ik had in alle theaters van Amsterdam gestaan, inclusief de grote zaal van het Concertgebouw als verteller bij Peter en de Wolf. Alleen die Kleine Zaal moest ik nog veroveren.
Op een middag werd ik gebeld door een producent. Er was iemand ziek geworden, of ik de volgende dag een klein uur kon zingen in het walhalla van de klassieke muziek. Ik belde Dick van der Stoep, mijn pianist. We stelden telefonisch een programma samen van onze oude nummers, inclusief voor de zekerheid een toegift.
De volgende dag stond ik te zingen voor een Kleine Zaal stampvol mensen die allemaal voor een echte musicus gekomen waren. Nu kon Dick een compositie van Scarlatti virtuoos spelen. Hij had daar tijdens repetities bij ons thuis altijd veel succes mee. Dus om de mensen die voor Mozart gekomen waren niet teleur te stellen, zei ik na een paar liedjes: „Dames en heren dan nu een muzikaal intermezzo (grap!), Dick van der Stoep speelt Scarlatti!”
Beschaafd applaus en stilte. Een lange stilte. Dick speelde niet. Ik kondigde nog een keer aan maar hij schudde nee en zette ons volgende liedje in. Het was nogal pijnlijk allemaal.
„Wat flikte je nou”, vroeg ik nijdig in de kleedkamer, „je kunt die Scarlatti in je slaap spelen verdomme.”
„Bij jou thuis wel”, zei Dick, „maar in het Concertgebouw gelden andere maatstaven.”
Ik heb vaak aan dat optreden teruggedacht. Het symboliseert goed het verschil in de manieren waarop je met kunst kunt omgaan. Niet afwijken van je maatstaf, zoals Dick deed. Hij had het conservatorium met lof doorlopen en had dus recht van spreken. Of een maatstaf beschouwen als iets dat je kunt aanpassen aan de omstandigheden. Zoals ik een leven lang gedaan heb.
Vorige week werd ik tachtig. Hier en daar kreeg ik wat lof toegezwaaid. Maar diep in mijn hart heb ik mezelf altijd een scharrelaar gevonden. Iemand die maar al te graag bereid is de artistieke tering naar de nering te zetten. Ik zeg dat niet uit bescheidenheid want ik ben helemaal niet bescheiden.
Andy Warhol vond dat iedereen recht had op een kwartier roem. Mijn kwartiertje duurde vijftig jaar. Maar ik geloof niet dat dat wezenlijk verschil maakt.
Het is navrant te bedenken dat een gedenkwaardig moment, misschien zelfs een hoogtepunt, uit die vijftig jaar, een stilte is geweest die een seconde of wat geduurd heeft in de Kleine Zaal van het Concertgebouw in Amsterdam.</p>]]></description>
      <guid>https://haarlemsdagblad.nl/cnt/dmf20220613_27678661</guid>
      <pubDate>Tue, 14 Jun 2022 17:00:00 +00:00</pubDate>
    </item>
    <item>
      <title><![CDATA[Een beetje lullig de Caransa van het Zuiden uithangen met een paar garageboxjes]]></title>
      <description><![CDATA[<p>Kreeg een mailtje van mijn zus uit Breda. En ik glom van trots bij het lezen. In de krant moet je beginnen met de kern van je verhaal, is mij geleerd. Dus hier meteen inhoud van haar mail.

Het is een kop uit De Stem, het plaatselijke dagblad van Breda:
BETAALD PARKEREN BLIJFT NIET MEER BEPERKT TOT DE BINNENSTAD
Natuurlijk gun ik de arme Bredanaars hun gratis plekje langs de stoep. Maar de kleine zakenman in mij denkt daar anders over. Hier zijn de feiten.
Ruim twee jaar geleden overleed mijn vrouw. Kort voor haar dood vertelde ze over een papiertje dat thuis in een la lag. Dat moest ik maar eens bekijken. Ik dacht er pas weken later aan. Het was briefje met een banknummer. Controle leerde mij dat mijn vrouw me ruim vijfenzeventigduizend euro had nagelaten.
Ik was verbijsterd. Ik wist dat ze wat spaarde van haar AOW en meende dus een kleinigheid te erven. Maar hoe ze dit bedrag bij elkaar gekregen heeft, was en is me nog steeds een raadsel.
Geld hebben is één ding, weten wat ermee te doen is een ander. Niet lang daarna at ik met mijn zus, dezelfde van hierboven, ergens in het centrum van Breda. „Denk om de parkeermeter” zei ze. „Heb je die hier dan”, vroeg ik. „Alleen in de binnenstad”, zei zij.
Ik vertelde dat het in Amsterdam ook zo gegaan was. Eerst alleen parkeergeld in de grachtengordel, toen in de buurten er tegen aan: Kinkerbuurt, Plantage. En nu betaal je tot in Geuzenveld toe. Een parkeerplek in Amsterdam is inmiddels niet meer te betalen. En zo gaat het straks natuurlijk ook in Breda. Dus koop daar nu een garage niet te ver van het centrum en vroeg of laat wordt die investering goud waard. „Ja hoor”, zei mijn zus.
Op weg naar huis dacht ik aan die erfenis. En eenmaal thuis ging ik op internet eens zoeken of er ergens in Breda misschien een garagebox te koop was. Dat aanbod bleek erg tegen te vallen.
Lang verhaal kort: de afgelopen twee jaar is het mij gelukt twee van die dingen te kopen. Ik vertelde trots aan de familie over mijn diepte-investeringen en meewarige glimlachen waren mijn deel. Ik zal niet zeggen dat ik uitgelachen werd maar daar kwam het wel op neer. Is natuurlijk ook een beetje lullig de Caransa van het Zuiden uit te hangen met een paar garageboxjes van de centen van je vrouw.
Maar zie: de gemeente Breda beslist het betaald parkeren uit te breiden. Toevallig naar de wijken waar die twee maal achttien vierkante meter met een muurtje erom heen van mij liggen. Waarvan de prijzen langzaam maar zeker richting hemel zullen reiken.
Ooit zullen mijn kinds kinderen hun zakken kunnen vullen dankzij het scherp zakelijke inzicht van grootvader. De stichter van een imperium!</p>]]></description>
      <guid>https://haarlemsdagblad.nl/cnt/dmf20220607_25234316</guid>
      <pubDate>Tue, 7 Jun 2022 17:00:00 +00:00</pubDate>
    </item>
    <item>
      <title><![CDATA[Kenneth is barok, van man tot man]]></title>
      <description><![CDATA[<p>Slechte tijd voor acteurs. De belangstelling is momenteel niet overweldigend, al maak ik me daar niet zo’n zorgen over. Want die belangstelling komt en gaat met golven.

Maar <a href="https://www.noordhollandsdagblad.nl/cnt/dmf20220524_94566128" target="_blank">na Eric Schneider</a> is vorige week ook Gijs de Lange ons ontvallen. Acteur van mooie rollen, regisseur van mooie voorstellingen. Ik heb zijn debuut nog meegemaakt. Slechte tijd.
Op deze plek heb ik over veel gestorven collega’s mogen/moeten schrijven: Ellen Vogel, Henk van Ulsen, John Lanting om er een paar te noemen.
En ineens dacht ik: laat ik eens schrijven over een collega die nog in leven is. En over een voorstelling die ik van hem gezien heb. Ik heb dat nooit eerder gedaan want ik hou er niet van om acteur en criticus tegelijk te zijn. Aan één Angela de Jong heeft Nederland meer dan genoeg.
Bovendien mogen columns geen reclameboodschappen zijn natuurlijk. Dus ik heb even overlegd met de hoofdredacteur. Maar de voorstelling waarvan ik spreek is zo ver weg van de commercie dat u me niet van geheime agenda’s kunt verdenken. Hij lijkt eerder gemaakt met het uitgangspunt ’Hoe verzekeren we ons van gebrek aan belangstelling?’
Doet denken aan de film ’The Producers’ over producenten die een Broadway-show met opzet slecht in elkaar steken. Om na de flop er met het geld van de investeerders vandoor te kunnen. Titel: ’Springtime for Hitler’.
’Mei en de vuilnismannen van de ziel’ is ook niet de meest aansprekende theatertitel. Geen ’Hamlet’ of ’The Sound of Music’. Het is een voorstelling van een klein uur met uitsluitend gedichten, want dat zijn die vuilnismannen: de dichters.
De acteur heet Kenneth Herdigein, het theater was De Meervaart in Osdorp, een thuiswedstrijd voor Kenneth.
Herdigein draagt gedichten voor van Surinaamse dichters. Maar de hoofdmoot zijn drie lange fragmenten uit ’Mei’ van Herman Gorter. Niet echt een programma om je pensioen mee aan te vullen.
Kenneth is geen voordrachtkunstenaar van ’ik sta hier en u zit daar’. Integendeel, hij heeft een directe dwingende stijl. Barok, van man tot man. Hij heeft de klassieke manier van declameren een nieuwe jas aangetrokken. Ik denk dat Gorter na het horen van de voorstelling gedacht zou hebben ’Heb ik al dat moois geschreven? Ben ik echt zo goed?’
Laat ik voor mezelf spreken. Na afloop vroeg Kenneth of er nog vragen waren. Ik stond op en verklaarde spontaan dat ik het geweldig had gevonden. En hoe vaak vind je dat nou van een theatervoorstelling?
Ik weet dat de belangstelling voor poëzie niet zo groot is. Maar mocht u bij de kleine groep liefhebbers horen ’we few, we happy few’ kan ik u deze Surinaamse vuilnisman aanbevelen. Met grote liefde.</p>]]></description>
      <guid>https://haarlemsdagblad.nl/cnt/dmf20220601_64622888</guid>
      <pubDate>Wed, 1 Jun 2022 07:27:37 +00:00</pubDate>
    </item>
    <item>
      <title><![CDATA[Eric Schneider, acteur met een tomeloze liefde voor theater]]></title>
      <description><![CDATA[<p>Eric Schneider. Maandag overleden, 87 jaar oud. Hoeveel onder u zullen zijn naam nog kennen? U mag ik eigenlijk niet meerekenen want u leest kranten dus u interesseert zich ergens voor. Maar bij hoeveel Nederlanders roept zijn naam nog iets wakker?

Ik maak me geen illusies. Kort geleden werkten twee jonge journalisten aan een podcast bij mij thuis. De dag ervoor was Henny Vrienten overleden. Ik vroeg of ze van zijn liedjes hielden maar ze wisten niet over wie ik het had. Dus nee, ik denk niet dat de naam Eric Schneider veel bellen doet rinkelen.
Hij was de laatste der Mohikanen. Ik zeg dat niet omdat het romantisch is om over een oud iemand zoiets op te schrijven maar omdat het een feit is. Want hij hoorde bij de toneelreuzen van de generatie vlak voor de mijne. Een generatie waarvan hij en Bram van der Vlugt de laatste belangrijke vertegenwoordigers waren.
Ook in de dagelijkse omgang had hij iets van vroeger tijden. Negentiende eeuw, <span class="italic">fin de siècle</span>. Anton Tjechov, Oscar Wilde. Die laatste heeft hij trouwens tot leven gebracht op het toneel. En in stukken van de eerste heeft hij gespeeld.
Technisch heb ik nooit een betere acteur gezien dan Schneider. En ik reken iedere filmster of buitenlandse acteur, dat is trouwens lang niet altijd hetzelfde, gerust mee. Zijn dictie, zijn bewegen, zijn aanwezigheid op het toneel werd gekenmerkt door een grote mate van precisie.
Ton van Duinhoven heeft me ooit geleerd dat toneelspelen even helder moest zijn als het stoepje van een huisvrouw: netjes aangeveegd en geschrobd. Geen onnodig oh of hè of gestotter. Die helderheid van spelen had Schneider tot het kwadraat verheven. Soms had zijn techniek wel eens de overhand maar meestal diende die de rol en de voorstelling.
Zijn Hamlet is nog steeds de beste die ik ooit gezien heb. Ik ben twee keer wezen kijken en dacht: als dit toneelspelen is, kan ik beter iets anders gaan doen. Het was, nu ik eraan terugdenk, vooral het gemak waarmee hij die precisie uitstrooide. Ik bevind me in goed gezelschap want ook Pjotr Sjarov, Russisch regisseur overgewaaid uit de tijd van Tjechov zelf, gaf hoog op van Schneiders Hamlet vertolking: „<span class="italic">Grossartig</span>!” Dat is me tenminste ooit verteld, waarschijnlijk trouwens door Eric zelf. Want hij wist natuurlijk wel dat hij niet de eerste de beste was.
Eric Schneider speelde honderdvijftig hoofdrollen. Misschien een wereldrecord. Om u een indruk te geven: ikzelf kom tot ongeveer de helft en dat waren lang niet allemaal hoofdrollen. Zo’n aantal wordt alleen bereikt door een acteur met een tomeloze liefde voor theater. En misschien was dat nog het meest kenmerkende voor deze laatste Mohikaan.</p>]]></description>
      <guid>https://haarlemsdagblad.nl/cnt/dmf20220524_94566128</guid>
      <pubDate>Tue, 24 May 2022 13:30:00 +00:00</pubDate>
    </item>
    <item>
      <title><![CDATA[Het is lastig vaarwel te zeggen tegen Tom Dumoulin]]></title>
      <description><![CDATA[<p>Er zijn momenten die iedere wielerliefhebber in zijn geheugen heeft opgeslagen.

Hennie Kuiper staat wanhopig te wachten op een reservefiets in Parijs-Roubaix. Zoetemelk valt in de Tour die hij later winnen zou. Jan Janssen huilend op de schouders van supporters na zijn overwinning in 1968. Of dichter bij huis: Van der Poel klopt Van Aert met een millimeter in de Ronde van Vlaanderen.
Sinds zondag is er wat mij betreft zo’n iconisch moment bijgekomen: Koen Bouwman troost Tom Dumoulin bovenop de Blockhaus.
Even wat feiten. De Blockhaus is voor de Ronde van Italië wat de Alpe d’Huez is voor de Ronde van Frankrijk. De carrière van Tom zat de afgelopen paar jaar een beetje tussen hangen en wurgen. Geen moraal meer. Onder die noemer valt in wielersport alles wat niet direct met de benen te maken heeft. Maar het vorig jaar werd hij op de tijdrit, zijn specialiteit, Nederlands kampioen en tweede bij de Olympische Spelen. Dus het ging langzaam weer de goede kant op.
De Giro dit jaar zou zijn wederopstanding moeten worden. Dat lukte aanvankelijk niet zo goed maar toen hij in een lastige bergetappe met de besten mee naar boven kon, kregen zijn supporters hoop. Tot de rit naar de Blockhaus afgelopen zondag. Dumoulin kwam op een kwartier binnen en was ontgoocheld. Via Google is te zien hoe hij door Bouwman wordt getroost.
De wielerjournalisten zijn nog vol mededogen. Dumoulin hoort als ronderenner niet meer tot de favorieten, daar is men het over eens. Maar als het meezit kan hij ritten gaan winnen, misschien de slottijdrit, schrijft De Volkskrant. Onze eigen krant is nog wat vriendelijker: „Dumoulin en Oomen zullen zich strijdbaar willen tonen als het om ritzeges gaat.” Aldus Hans Ruggenberg. Dat gelooft hijzelf niet eens, denk ik.
Het journaille kan, net als ik trouwens, maar moeilijk afscheid nemen van Tom. Wat een plezier heeft hij ons bezorgd. Kijk eens op YouTube naar de manier waarop hij Froome versloeg in de Ronde van Spanje in 2015. Of denk aan die keer dat hij een jaar later in noodweer alleen aankwam in de tourrit naar Andorra. Of wereldkampioen tijdrijden werd in Noorwegen.
Het is moeilijk om zo iemand vaarwel te zeggen maar er zit niets anders op. Natuurlijk gaat hij zich niet strijdbaar tonen om ritzeges. Zo’n soort renner is hij niet. Hij is geen rittenkaper zoals een Knetemann dat was. Hij gaat aanstaande zaterdag die tijdrit ook niet winnen. Hij komt niet eens bij de eerste drie denk ik.
Tom Dumoulin zal binnen het jaar zijn afscheid van de wielersport aankondigen. Een afscheid dat hij in feite afgelopen zondag al onder ogen moest zien, treurend bovenop de Blockhaus.</p>]]></description>
      <guid>https://haarlemsdagblad.nl/cnt/dmf20220517_91060900</guid>
      <pubDate>Tue, 17 May 2022 17:00:00 +00:00</pubDate>
    </item>
    <item>
      <title><![CDATA[De wens een vuurwapen te hebben, revolverdwang]]></title>
      <description><![CDATA[<p>John S., de verdachte van de schietpartij in Alblasserdam, heeft een paar minuten voor hij schoot, een mail gestuurd naar ’RTL Boulevard’. Misdaadverslaggever John van den Heuvel vertelde daarover in dat programma. John S. bekent in die mail met details en foto’s een eerdere moord op een juwelier uit Vlissingen. Zijn schieten in Alblasserdam kondigt hij daarin overigens niet aan.

In de krant lees ik een intrigerend citaat uit die mail: „Vijf jaar vertel ik huisartsen en ggz over mijn obsessie om een vuurwapen aan te schaffen. Ik ben hiervoor in andere landen wezen zoeken maar heb nooit een stap durven zetten. Tot een paar weken geleden.”
Die obsessie intrigeert me. De wens een vuurwapen te hebben, dat hoor je ook weer niet zo vaak. Het is natuurlijk een van de thema’s uit Scorcese’s film ’Taxi driver’: „Are you talking to me?”
De Nederlandse literatuur kent één beroemd geval van wat ik nu maar revolverdwang noem: de dichter Gerrit Achterberg, misschien onze beste dichter van de vorige eeuw.
Achterberg (1905-1962) was onderwijzer maar werd ontslagen omdat hij een meisje gemaltraiteerd had. Ook zijn verkering raakte uit omdat zijn verloofde regelmatig met blauwe plekken thuis kwam. Hij bedreigde haar ook wel met een revolver. Achterberg, inmiddels 28 jaar, had voortdurend wapens in die periode. Hij was ook al eerder eens gearresteerd wegens wapenbezit.
Net als bij John S. barstte ook bij Achterberg de erwt in zijn hoofd. Dat leidde in 1937 tot de daad die zijn verdere leven en deels ook zijn poëzie bepalen zou: in een staat van grote opwinding schoot hij zijn hospita dood. Achterberg kreeg tbs, die pas een kleine twintig jaar later werd opgeheven. Ook al omdat hij in latere jaren nog via de onderwereld aan wapens wist te komen en aanvallen van agressie had.
Wim Hazeu beschrijft in zijn prachtige biografie over Achterberg hoe deze in 1950 tijdens een ruzie met een vriend de kamer verliet en terugkwam met een pistool, het aanbood en riep: „Schiet me maar neer.” „Nee!” En opnieuw: „Dan ga jij eraan.” Dat liep met een sisser af maar het tekent Achterbergs obsessie voor schiettuig.
Natuurlijk wil ik John S. niet met Achterberg vergelijken. Waarschijnlijk is op het gebied van gekte niet één geval vergelijkbaar met het andere.
De meeste verslavingen begrijp ik. Een alcoholist verlangt naar drank en een gokverslaafde naar de roulettetafel. Ik ben jarenlang aan nicotine verslaafd geweest, ik heb begrip voor iedere verslaafde.
Maar die vreemde en treurige hang naar wapens, waar komt die in Godsnaam vandaan? Ik heb geen flauw idee.</p>]]></description>
      <guid>https://haarlemsdagblad.nl/cnt/dmf20220510_60067036</guid>
      <pubDate>Tue, 10 May 2022 16:35:00 +00:00</pubDate>
    </item>
    <item>
      <title><![CDATA[4 x Johan, de Hufter des Vaderlands]]></title>
      <description><![CDATA[<p>Nu het stof over de kwestie Johan Derksen is neergedaald, mag ik misschien ingaan op een paar kanten van die zaak. Ik ga er vanuit dat u op de hoogte bent, dan kan ik meteen van start.

1) Derksen zou zijn opmerking ’We staken een kaars erin’ de volgende dag hebben afgezwakt. Ik denk dat het eerder omgekeerd is: hij heeft het de eerste dag aangedikt. Alleen een kaars tussen de benen was hem niet spectaculair genoeg. Zoals jongens van vijftien die alleen hebben gezoend aan hun vrienden verklaren: „Die meid heb ik gehad!” Wat dat betreft is Johan niet veel ouder geworden.
2) Jaren gelden hoorde ik Derksen op de televisie verklaren: „Die meid kon pijpen, ze pijpte je helemaal leeg: geweldig.” Of soortgelijke tekst. Ik wist niet wat ik hoorde. Maar er kraaide geen haan naar. Op het gebied van grensoverschrijdend gedrag – en gepraat - is de wereld een terechte inhaalslag aan het maken. Zoals Nederland jaren geleden terecht de Zwarte Piet is gaan afschaffen. Ik denk dat Johan iets te vervuld is van zichzelf om zich met dat soort nuances bezig te houden. En dan ga je vroeg of laat in de fout.
3) Er is nogal ophef geweest over het feit dat Derksen geen excuses heeft aangeboden. Hij heeft één en andermaal verklaard dat zijn opmerking ontzettend stom was en een treurige uitglijer. Dat is wat mij betreft excuus genoeg. Over de daad zelf van vijftig jaar geleden, dient hij excuus te maken aan de dame in kwestie en wat mij betreft ook aan de keeper van Veendam mede namens wie hij in het openbaar zat te biechten. Maar waarom hij ook aan het Nederlandse volk daarvoor excuus moet aanbieden, ontgaat me. Dat gedrag van de excuuspolitie is ergerlijk. Ik tenminste was vijftig jaar geleden niet in Veendam en ik ben ook nooit wakker geworden met een kaars tussen mijn benen.
4) Ten slotte: Derksen verklaarde te kappen want „Voor iemand als ik is geen plaats in Nederland”. Treurig soort zelfoverschatting. Er is best plaats voor Johan Derksen. Alleen dat verbaal ver pissen van hem is zo vervelend. Hij is er te oud voor. Trouwens dat over jezelf denken in de derde persoon, „iemand als ik”, doet een mens geen goed. Derksen moet eens ophouden zichzelf te beschouwen als de steen der wijzen. Want dat is hij niet. En laten wij met zijn allen dan eens ophouden om onze Hufter des Vaderlands te beschouwen als een misdadiger. Want dat is hij evenmin.</p>]]></description>
      <guid>https://haarlemsdagblad.nl/cnt/dmf20220503_82540348</guid>
      <pubDate>Tue, 3 May 2022 17:00:00 +00:00</pubDate>
    </item>
    <item>
      <title><![CDATA[Henny, begenadigd componist, begenadigd bassist, maar de zang had niet zo zijn interesse]]></title>
      <description><![CDATA[<p>Ik had een leuk baantje bij het programma ’Klokhuis’. Er waren ieder jaar een stuk of tweehonderd sketches en liedjes nodig. Ik mocht er voor zorgen dat die er kwamen. Naar de muziek had ik geen omkijken want Harry Bannink componeerde en er is geen mens in Nederland die niet een liedje van hem kent.

Ergens in de jaren negentig werd het vele werk de maestro wat te veel. Wij wilden hem niet kwijt en vroegen of hij niet iemand wist die hem wat composities uit handen kon nemen. Bannink hoefde niet lang na te denken: Henny Vrienten.
Die keuze verbaasde me. Vrienten was vooral bekend als popidool, maar Bannink ging daar kennelijk aan voorbij en beoordeelde alleen zijn composities.
Ik belde Vrienten met de mededeling dat geen ander dan Harry Bannink zijn hulp nodig had. Henny ging meteen akkoord. Sterker: hij verklaarde het een eer te vinden in de voetsporen te treden van de grootste componist die Nederland ooit gehad had: „En dan mochten we gerust alle Badings’, Diepenbrocken en Peter Schatten meerekenen.”
En zo mocht ik van tijd tot tijd een compositie zingen van de man die ik tot dan toe alleen kende als zanger/bassist van Doe Maar. Bij de repetities zong hij zijn liedjes steeds voor en zei dan dat ik het ongetwijfeld veel beter kon. Hij sprak mij aan met ’maestro’, maar zo noemde hij waarschijnlijk iedereen die iets van hem zong.
Hij was ook niet zo’n zanger, ik ben me bewust van het gladde ijs waarop ik me nu begeef. Vrienten was de vleesgeworden muziek. Begenadigd componist, begenadigd bassist, maar de zang had niet zo zijn interesse al bleef hij regelmatig optreden en platen maken. Misschien ook om een plek te hebben voor zijn talrijke liedjes. Ik heb hem vaak met enthousiasme over zijn filmcomposities horen praten, en over zijn verleden als instrumentalist: „Ik heb een hoop <span class="italic">has beens</span> mogen begeleiden.” Maar over zijn zang sprak hij zelden.
De liedjes voor ’Klokhuis’ nam hij aanvankelijk op in zijn huis met een ontelbaar aantal verdiepingen, hartje Amsterdam. Hij had daar kasten vol dichtbundels. Zijn taalvaardigheid had hij met Bannink gemeen. Na iedere opname prees hij me de hemel in en vroeg vervolgens of ik het nog een keer wilde doen. „Een iets strakker tempo misschien maestro, dan wordt het nóg mooier.”
Later mocht ik een paar nummers van hem live zingen voor de camera. Hij speelde dan bas in het orkestje en zong nog wel eens een tweede stem op de achtergrond. De reus die Klein Duimpje begeleidt.
De laatste keer dat ik hem op het podium zag, zong hij samen met anderen werk van Harry Bannink. Dat maakte voor mij de cirkel mooi rond. De avond was een geweldig succes. Toen ik hem complimenteerde zei hij alleen: „Een eervol optreden.”
<span class="bold">Lees ook: <a href="https://www.noordhollandsdagblad.nl/cnt/dmf20220426_59213366" target="_blank">Henny Vrienten is een vonkje in de tijd. ’Een goed liedje is een nummer waarin iets wordt gezegd’ [video]</a></span></p>]]></description>
      <guid>https://haarlemsdagblad.nl/cnt/dmf20220426_63986892</guid>
      <pubDate>Tue, 26 Apr 2022 15:49:00 +00:00</pubDate>
    </item>
  </channel>
</rss>
