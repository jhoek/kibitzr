<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Verliezen omdat de historie op je neerkijkt]]></title>
      <description><![CDATA[<p>Voor het eerst toneelspelen in Carré! Wanneer was het? 1971 denk ik. De zaal zat vol, geweldig. Ik zat euforisch in de kleedkamer te wachten tot aanvang voorstelling. Robert Sobels, een oudere collega naast me, merkte hoe opgewonden ik was. Hij zei: „Weet je wat je moet doen Joost? Precies zo spelen als gisteren in Stadskanaal. Er zitten vanavond alleen wat meer mensen in de zaal.” Dat bracht me terug op aarde.

De geschiedenis die vanaf de tribunes op je neerkijkt, dat kan je behoorlijk dwars zitten. In 1985 werd Jan Kooiman vierde in de Elfstedentocht. Een meter achter winnaar Evert van Benthem. Kooiman, één van de favorieten, verklaarde later: „Het was heerlijk om zo door dat Friese landschap te gaan, die boerderijen te ruiken. Het deed me denken aan vroeger, toen ik zelf nog op een boerderij woonde. Die afstand, die ruimte, het was fenomenaal. Het was of ik zweefde. Ik was zo goed in vorm. Ik had misschien ook weg moeten rijden, maar ik wist totaal niet hoe ver het nog was.”
Wel denken aan vroeger maar niet aan de wedstrijd: „Ik had misschien kunnen winnen. Pas veel later dacht ik: potverdikkie, ik ben toch wel iets heel groots misgelopen.” Een aardige paradox: iets groots mislopen omdat het zo groots is.
In de jaren negentig overkwam Raymond van Barneveld hetzelfde. Hij mocht voor het eerst meedoen aan het WK darts in Lakeside, het walhalla van de dartssport. „Die sfeer, dat publiek, grandioos”, aldus Barney. Tot een oudere speler hem zei: „Trek je niets aan van dat publiek, zelfs niet van je tegenstander. Je speelt alleen tegen het bord.” „Een simpele tip”, zei Raymond later, „maar ik had er veel aan.”
Vorige week herhaalde die geschiedenis zich. Dit keer was tennisser Tallon Griekspoor het slachtoffer. Hij had in de tweede ronde van de Australian Open in drie sets gewonnen op baan acht. De ronde daarna mocht hij aantreden tegen de nummer drie van de wereld. Griekspoor vond het een prachtige ervaring om op het centre court in de Rod Laver Arena te spelen: „Het is een schitterende baan waar je van droomt dat je erop mag spelen.” Hij keek ook met bewondering naar het spel van zijn tegenstander: „Alle credits naar hem. Hij staat niet voor niets nummer drie van de wereld. Ik had alleen iets meer van mijn beste niveau willen laten zien.”
Dat zat er natuurlijk niet in met al die bewondering voor baan en tegenstander. Jammer dat er geen Robert Sobels van de tennissport in zijn buurt was. Die had kunnen zeggen: „Weet je wat jij moet doen Tallon? Precies zo spelen als gisteren op baan acht. Er zitten vandaag alleen wat meer mensen op de tribune.”
Verliezen omdat de historie op je neerkijkt. Dat mag iets treurigs hebben. Maar het is ook erg ontroerend, vind ik.</p>]]></description>
      <guid>https://haarlemsdagblad.nl/cnt/dmf20230124_46162993</guid>
      <pubDate>Tue, 24 Jan 2023 18:00:00 +00:00</pubDate>
    </item>
    <item>
      <title><![CDATA[Toneelspelen is niet voelen maar nadenken, en timmeren ook]]></title>
      <description><![CDATA[<p>’Nooit een vak geleerd/ zijn handen staan verkeerd/ Onze Jan is manager geworden!’ (Joop Visser)

Timmerman was onlangs op bezoek. Sprak over Kees, een neefje dat bij hem in de leer was: „Hij doet zijn best, echt waar. Alleen: hij denkt niet na. En timmeren is nadenken.”
Zestig jaar terug in de tijd. Spelles op de toneelschool. De leraar gaf een aanwijzing. „Ik voel het niet zo”, zei een klasgenote. „Mevrouw”, zei de leraar, „daar staat de prullenmand. Daar mag u tijdens mijn les al uw gevoelens ingooien. Toneelspelen is niet voelen maar nadenken.
Al te waar, heb ik de afgelopen zestig jaar gemerkt. ’Het echt helemaal voelen of je helemaal inleven’ is meer het idee dat de amateur heeft van ons vak. Of zoals een collega van me ooit zei: „Ik heb nog nooit een acteur ingeleefd en vol gevoel de orkestbak in zien lopen.”
Kennelijk had ik zelf amateurideeën over het timmervak waarin dus ook nagedacht moet worden. „In het begin was Keesje gewoon onnadenkend”, zei de timmerman. De allereerste dag, ik had zo gauw niks voor hem, dus ik zeg ’Ga daaro maar even helpen’. Waren vloerenjongens bezig een vloertje te oliën. Om vijf uur, ik sta net in te pakken: vlekken op de muur! Keesie had zijn handen aan de muur afgeveegd. Kun je zeggen: hij komt net kijken. Zeg ik: hoe verzin je het? Olie op een muur! Hoe lang denk je dat het duurt voor je dat hebt weggewerkt?’’
,,Een week later, ik denk wat staat mijn afvalzak te roken. Is link want er zit zaagsel in en ander brandbaar spul, Had hij zijn brandende peuk in die zak gegooid. Hoe kom je op het idee? Zegt-ie: „Jij gooide je peuk er ook in.” Ik zeg: ’Die had ik eerst goed uitgedrukt bijgoochem!’ Categorie ’dom geboren nooit iets bijgeleerd’.”
Hij zuchtte even en vervolgde: „Die onzin heb ik hem wel afgeleerd hoor. Maar hij denkt gewoon niet vooruit. Moet hij een vloer leggen dan begint hij meteen. Niet eerst even kijken horizontaal of verticaal, niet uitrekenen hoe je met je plankjes uitkomt. Hoekjes afzagen ’op gevoel’. Soms past het, soms kiert het. Die dingen. Krijg ik toch de pest in.”
Ik vertelde over de actrice die iedere avond met andere hooggestemde gevoelens met mij een scène speelde. Een soort God zegene de greep toneel. Soms paste het, soms kierde het. Maar ze heeft het natuurlijk niet lang volgehouden op de planken. Ze verdween al snel in het enorme culturele middenveld vol producers, publiciteitsmensen en andere schimmige achter de schermen figuren.
„Het middenveld”, mijmerde de timmerman, „zou daar nou geen plek zijn voor die jongen?”
Gisteren kwam ik hem tegen. „Goed nieuws”, zei hij, „Keesje is nou bij de aannemer assistent-manager. En geloof me, dat is een heel maatschappelijk middenveld in je eentje.”</p>]]></description>
      <guid>https://haarlemsdagblad.nl/cnt/dmf20230117_53195904</guid>
      <pubDate>Tue, 17 Jan 2023 17:23:00 +00:00</pubDate>
    </item>
    <item>
      <title><![CDATA[Er is leven na de dood]]></title>
      <description><![CDATA[<p>Jane Goodall was in ’Wintergasten’. Dat is een programma waarin mensen worden geïnterviewd naar aanleiding van filmfragmenten die zij kiezen.

’Tarzan, king of the jungle’, kwam voorbij. Jane was als jong meisje verliefd op hem. Ik herinner me de mening van Mohammed Ali over diezelfde Tarzan: „The king of the jungle is wit! En hij kan praten met de dieren wat al die zwarten die daar al eeuwen wonen nooit gelukt is.”
Later in het gesprek ging het over het leven na de dood. Toen Janes grootmoeder stierf, kwam er volgens getuigen iets zilvers uit haar mond zweven. ’Haar geest, denk ik’ zei Jane. Haar echtgenoot was na zijn dood nog aan haar verschenen. Hij vertelde prachtige dingen wat haar met grote blijdschap vervulde al herinnerde zij zich niet wat hij gezegd had. Er waren waarschijnlijk verschillende niveaus waarop de doden met ons konden communiceren.
Ook reïncarnatie werd nog besproken: „Niet als een dier. Je gaat er altijd op vooruit”. Wat voor soort promotie er nog mogelijk was voor haar, vertelde ze er niet bij.
Zilver, prachtige dingen die verteld worden, erop vooruit gaan: het kan later alleen maar beter worden inderdaad. Allemaal varianten op de christelijke hemel eigenlijk. Al zei Jane eerlijk dat zij dit alles misschien meer hoopte dan geloofde.
Meer overtuigd van leven na de dood is Wieteke van Dort, als bekend de liefste vrouw van Nederland. Ook zij heeft contact met de doden. Kort na het overlijden van Sylvia Millecam voerde Wiet weer een gesprek met haar. Dan zegt Wieteke: „Dag lieve Sylvia.” En Syl zegt: „Dag lieve Wiet.” Niet echt hemelbestormend die teksten maar toch een apart moment.
Het is zo jammer dat mijn eigen ervaringen op dit gebied teleurstellend prozaïsch zijn. Deze week is het drie jaar geleden dat mijn vrouw overleed. Hoewel ik dagelijks aan haar dacht en denk, droomde ik de eerste twee jaar nooit over haar. Maar het afgelopen jaar drie keer. De ellende is dat ik in die dromen niet weet dat ze dood is en zij weet het ook niet. Dus meer dan <span class="italic">bussiness as usual </span>is het nooit. De eerste keer lagen we naast elkaar in bed, de tweede keer stonden we in de keuken en de derde keer zaten we op ons balkon. Huis-tuin-en keukenwerk. Gesproken wordt er nauwelijks.
Korte dromen ook. Hooguit een halve minuut. Niet vreugdevol. Ik zou graag een gesprek met haar voeren zoals mevrouw Goodall met haar overleden man. Een gesprek waarin zij prachtige dingen zegt die mij met grote blijdschap vervullen. Maar dat zit er dus niet in. Meer dan „Geef even het schilmesje aan” of „Het zonnescherm kan wel naar beneden” is het niet.
Maar toch: ze leeft weer even na haar dood. Al weten we op dat moment geen van beiden hoe bijzonder dat is.</p>]]></description>
      <guid>https://haarlemsdagblad.nl/cnt/dmf20230110_47079832</guid>
      <pubDate>Tue, 10 Jan 2023 18:00:00 +00:00</pubDate>
    </item>
    <item>
      <title><![CDATA[Harry en Meghan in twee afleveringen is meer dan genoeg]]></title>
      <description><![CDATA[<p>Lees van een onbekend boek pagina één en pagina negenennegentig. Als die u bevallen, kunt u het boek kopen of lenen uit de bibliotheek. Dat heb ik ooit ergens gelezen. Een goede raad, al stop ik meestal na één alinea met lezen als ik te veel bijvoeglijke naamwoorden zie. Liever geen pagina’s vol donkere nachten en flonkerende sterren.

Zou die boekentruc ook uit te halen zijn met de vele series die aangeboden worden op Netflix? Bekijk bijvoorbeeld aflevering één en vijf. Ik heb dat gedaan met de docu ’Harry en Meghan’ en daarna besloten de rest te laten voor wat hij is. Dat wilde ik eigenlijk al na aflevering één, maar om mijn experiment al bij de eerste poging te staken is ook zowat.
Veel filmpjes van vroeger in die eerste aflevering. Veel prinses Diana achtervolgd door paparazzi zodat de vergelijking met het lot van Meghan zich opdringt. Verder de eerste ontmoeting van Harry en Meghan, die o foei te laat kwam bij de eerste date.
In aflevering vijf komt het jonge paar langzaam alleen te staan. Onheus bejegend door de familie Windsor, afspraken met de koningin worden niet nagekomen of gecanceld, moeilijkheden met pa Markle. Pers alom, haatmails alom en geen beveiliging meer.
Tot zover de inhoud in het kort. Zo’n serie heeft een paar nadelen. Het feit dat je de tegenpartij niet aan het woord hoort bij voorbeeld. Niets aan te doen, de firma Windsor zwijgt nu eenmaal al eeuwen.
Vervelender is dat het gelijk of ongelijk je langzamerhand niet meer zo interesseert. Althans, zo verging het mij. In feite is zo’n koningschap van eeuwen te groot voor een buitenstaander. Je moet erg braaf in de pas lopen, zoals de vrouw van prins William, en doe je dat niet dan ben je kansloos.
Dat geldt niet alleen voor vorstenhuizen maar voor alle instituten die larger zijn dan life. Hollywood is groter dan Marilyn Monroe. De showbusiness is groter dan Elvis Presley en Windsor is groter dan Lady Di of Meghan Markle. ’Vechten tegen te bierkaai’ was een goede titel voor die documentaires geweest.
Maar er is nog een reden waarom ik Harry en Meghan na twee afleveringen aan hun lot overlaat. Filmregisseur Alfred Hitchcock zei ooit: „Film is het echte leven met de saaie stukjes eruit geknipt.” Maar als je zes afleveringen van een uur moet vullen, kan het niet steeds seks, spanning en sensatie zijn. Dus in aflevering één zien we het gelukkige paar wandelend door het bos, wandelend door het park en wandelend langs het strand.
In aflevering vijf doet het paar, inmiddels een stuk minder gelukkig, hetzelfde maar nu in gezelschap van zoontje Archie. Dat zijn een hoop wandelscènes die Hitchcock er allemaal uitgeknipt zou hebben. Je kunt het Harry en Meghan niet kwalijk nemen. Onze vakantiefilmpjes zijn ook alleen maar leuk voor onszelf.
Conclusie na pagina één en negenennegentig van deze serie: treurnis om naar te kijken is al niet leuk. Maar saaie treurnis: nee.</p>]]></description>
      <guid>https://haarlemsdagblad.nl/cnt/dmf20230103_51391056</guid>
      <pubDate>Tue, 3 Jan 2023 17:13:00 +00:00</pubDate>
    </item>
    <item>
      <title><![CDATA[Opbloeiende romance onder de ruitenwisser]]></title>
      <description><![CDATA[<p>Behoefte aan een lief verhaal? Akkoord, daar gaan we. Het verhaal van een romance die zich jaren geleden afspeelde in een stille straat in Amsterdam.

Stel u voor: u heet Kok, man, vrijgezel, begin veertig en op een avond vindt u het volgende briefje onder de ruitenwisser van uw auto: <span class="italic">Looking for love? </span><span class="italic">Just tie a yellow ribbon on your balcony.</span>
Intrigerend! Koks interesse was gewekt. Hij bond een geel lint om de antenne van zijn auto en stopte ook zelf een briefje onder zijn ruitenwisser: <span class="italic">What makes you think you can cool my hunger for love?</span>
Het antwoord, uiteraard onder de wisser, liet niet lang op zich wachten. Maar bracht weinig licht in de duisternis: <span class="italic">Thanks fort he yellow ribbon!</span> <span class="italic">You’ve got that strange effect on me and I like it.</span> <span class="italic">M</span>
Kok, die aardig dwarsfluit kan spelen, antwoordde door op zijn balkon een aubade te brengen. Uiteraard met het nummer ’This strange effect’ van Dave Berry. Een dag later volgde de beloning op de ruit van zijn auto. In vertaling: <span class="italic">Ik was blij met je muziek! Maar ik wil nu eerst je vraag beantwoorden. Ik ben er zeker van dat ik je honger naar liefde kan stillen, absoluut. Hoe? Dat is voor jou een vraag en voor mij een weet. Goede vraag trouwens. Ik ben een onderwijzeres, weet je</span>.<span class="italic"> Soms erg serieus maar nu vind ik het leuk dit (onschuldig) spel met je te spelen.</span>
Onderwijzeres M liet voor de zekerheid haar zoon ’s avonds laat de briefjes brengen zodat ze zelf buiten schot bleef. Kok zette zich aan een lang antwoord: <span class="italic">Aan mijn geheimzinnige gast van de nacht. Een man voelt zich altijd vereerd met de aandacht van een vrouw. Want veel mannen begrijpen dat een vrouw de boodschapper is van God. Zij geeft de aarde leven wat een man met al zijn macht niet kan. En die aandacht is precies de liefde waarnaar ik op zoek ben.</span>
<span class="italic">Ik hoop dat je als een roos slaapt in de armen van de nacht, die je zachtjes alle antwoorden influistert op de vragen van je hart.</span>
Prachtig toch! Om er zeker van te zijn dat de regen de tekst niet zou uitwissen deed Kok zijn brief in een plastic hoesje.
Dat deed M ook: <span class="italic">Onthoudt dat een heel speciaal iemand jou in de gaten houdt. Bye bye lieve vreemdeling, droom zoete dromen, ik wilde dat ik ze nu meteen kon vervullen.</span>
Wekenlang schreven zij elkaar steeds langere brieven met de ruitenwisser als brievenbus. Uiteindelijk troffen de gelieven elkaar. Voor welke gelegenheid Kok ’Is it me you’re looking for’ had ingestudeerd op de dwarsfluit.<span class="italic"> </span>Amor hielp een handje toen bleek dat zij onafhankelijk van elkaar een vakantie hadden geboekt naar Suriname.
Kok en zijn onderwijzeres Margo zijn nu al jaren gelukkig samen in een stille straat in Paramaribo.</p>]]></description>
      <guid>https://haarlemsdagblad.nl/cnt/dmf20221227_49411368</guid>
      <pubDate>Tue, 27 Dec 2022 18:00:00 +00:00</pubDate>
    </item>
    <item>
      <title><![CDATA[Een onzichtbare macht in een enge tijd]]></title>
      <description><![CDATA[<p>We leven in een enge tijd. Ik heb het niet over oorlogen die woeden. Ellendig genoeg, maar er woeden altijd oorlogen. De mensheid kan nu eenmaal niet zonder. Ik heb het over een onzichtbare macht die, sterker dan ik ooit heb meegemaakt, ons doen en laten beheerst.

Concreet voorbeeld. De Volkskrant publiceerde vorige week een spotprent van Jos Collignon. Wij zien twee jonge mannen, donker gekleurd, die gewapend met de Marokkaanse vlag op een brommer er lachend vandoor gaan. In hun hand de kampioensbeker van het WK voetbal die ze weggegrist hebben uit handen van Infantino, de voorzitter van de Fifa. Moraal van de prent: we zijn geen wereldkampioen geworden maar we pikken de beker toch lekker mee.
De prent relateert uiteraard aan de rellen die Marokkaanse jongeren schopten op het Mercatorplein na eerdere overwinningen van het Marokkaanse elftal.
Ophef op de sociale media! „Ga je doodschamen”, twittert Farah-Silvana Kanaan van de VPRO. Regisseur Abdelkarim El Fassi: „Veertig miljoen feestvierende Marokkanen over de hele wereld, maar Jos en de Volkskrant reduceert ze tot dieven op een scooter.”
De Volkskrant heeft de prent inmiddels van zijn website gehaald ’omdat deze prent Marokkanen- in Marokko en in de diaspora- stigmatiseert’. De hoofdredactie betreurt het ten slotte dat dat de spotprent op papier en online is verspreid.
Wat een treurnis toch. De relschoppende jongeren zijn de afgelopen maand in Nederland meer stigmatiserend geweest dan die veertig miljoen andere Marokkanen. En in ieder geval zijn ze meer in het nieuws geweest en daar moet een cartoonist het nu eenmaal van hebben. Die treurnis om een spotprent niet te willen begrijpen in zijn context. Die grote termen als ’Ga je doodschamen’ en ’De prent stigmatiseert’.
Die slappe knieën van de Volkskrant (hoofd)redactie om onder druk van ach en wee roepende lezers de prent van de site te halen. Uit eigen overtuiging kan het niet zijn want dan hadden ze hem niet eerst geplaatst. Treurnis allemaal.
Begin jaren tachtig was het feminisme in ons land op zijn hoogtepunt. Ik stond ooit met een dame in een hotel te wachten op de lift. Toen die arriveerde, zei ik: „Gaat u voor.” Ze beet me toe: „Die tijd hebben we gehad!.”
Maar dat betrof alleen het feminisme. Nu lijkt er een morele politie te bestaan die ons op alle mogelijke gebied voorschrijft wat we wel en niet mogen zeggen. Ras, huidskleur, geloof, gender. Wie niet op zijn woorden of op zijn tekeningen past, moet zich gaan doodschamen. Met het voorstel om het woord ’neger’ te verbieden, ik schreef daar vorige week over, als voorlopig dieptepunt.
We zijn een samenleving aan het worden die op het gebied van ’zo hoort het’ de brave jaren vijftig ruimschoots heeft ingehaald. Alsof provo en flowerpower nooit bestaan hebben.
Eng is dat, erg eng.</p>]]></description>
      <guid>https://haarlemsdagblad.nl/cnt/dmf20221220_54265773</guid>
      <pubDate>Tue, 20 Dec 2022 18:00:00 +00:00</pubDate>
    </item>
    <item>
      <title><![CDATA[Onwelgevallige woorden verbieden, dat hoort niet]]></title>
      <description><![CDATA[<p>Onhandig gedoe allemaal met die excuses. 19 december: onhandige datum, Franc Weerwind: onhandige minister om die excuses aan te bieden. Misschien is in dit verband iedere minister onhandig inclusief Rutte. En is iedere datum onhandig behalve 1 juli, de dag waarop de slavernij indertijd is afgeschaft.

Er zijn onderhandelingen geweest tussen Rutte en de Caraïbische wereld en als ik het goed begrijp gaan ze nu op 19 december vertellen wat ze op 1 juli 2023 gaan doen. Vicepremier Kaag wordt als vredesduif vast vooruit gestuurd naar Suriname.
Intussen heeft een aantal belangengroepen waaronder Zwart Manifest, Ninsee en Vereniging Antilliaans Netwerk, een brief aan het kabinet geschreven. Een brief met eisen waaraan voldaan moet worden wil men de excuses accepteren. Ook niet zo’n handige brief, vind ik. Zwarte Piet moet uit het publieke domein te verdwijnen (wie gaat dat straks overal controleren?) en het woord neger moet strafbaar worden gesteld. Daarnaast zijn er nog een aantal financiële eisen. Of ze alle in direct verband staan met het slavernijverleden, kan ik niet precies beoordelen.
Maar dat strafbaar stellen van het woord neger, ik schrok ervan. Het brengt herinneringen bij me boven. De rel ergens in de jaren vijftig omdat de Vara woorden ging schrappen uit teksten van Annie Schmidt. In de hoorspelserie ’De Familie Doorsnee’ mochten vieze woorden niet. Kont en billen of zo. Dat gaf een heel gedoe met onderhandelingen tussen managers en de Vara-leiding. Een treurige passage in de historie van die omroep.
Ik denk aan de jaren zestig toen Wim Sonneveld een rel ontketende omdat hij met ’Frater Venantius’ (Uit Schin op Geul) iemand ten tonele voerde die pastoorsmoppen vertelde. Bisschop Bekkers moest er aan te pas komen om de gemoederen te kalmeren. Een treurig moment uit het rijke roomse leven.
Nu kun je zeggen dat neger een andere gevoelswaarde heeft dan kont. En dat moppen over negers een andere gevoelswaarde hebben dan moppen over pastoors. Natuurlijk is dat zo. Al dacht menigeen daar indertijd anders over. Maar er is één overeenkomst: het verbieden van woorden. Dat hoort niet.
Je kunt als belangengroep, zoals Ninsee of Antilliaans Netwerk, niet ineens uit stelen gaan. En door een woord te verbieden, welk woord dan ook, doe je dat. Je steelt een woord uit de taal die niet alleen van jou is maar van ons allemaal.
Ik kan me voorstellen dat de joodse wereld graag termen als ’voddenjood’ of ’brillenjood’ geschrapt wil zien. En het feminisme een term als ’kutwijf’. Glad ijs. Wat ga je met boeken doen die dergelijke termen bevatten of zelfs propageren? Verbieden? Verbranden?
Taal is er niet alleen voor keurig verantwoorde woorden en mensen. Taal is ook eigendom van dieven, antisemieten, racisten, moordenaars. En wie hen monddood maakt, maakt dat vroeg of laat ook zichzelf.</p>]]></description>
      <guid>https://haarlemsdagblad.nl/cnt/dmf20221213_49923713</guid>
      <pubDate>Tue, 13 Dec 2022 18:00:00 +00:00</pubDate>
    </item>
    <item>
      <title><![CDATA[Het liedje ’Goeiemorgen’, een nieuw wereldrecord onbenulligheid om Acht Uur]]></title>
      <description><![CDATA[<p>Er zijn veel manieren om vast te stellen dat je oud bent. Als auto’s voor je stoppen, terwijl je nog meters van het zebrapad verwijderd bent, ben je oud.

Als in je conversatie vaak het woord ’vroeger’ opduikt ook. Biologische truc: trek het vel aan de bovenkant van je hand omhoog en laat los. Springt het meteen terug, ben je jong, trekt het langzaam terug ben je middelbaar en kruipt het terug, ben je oud.
Op zondagavond, ander onderwerp, kijk ik naar het ’Achtuurjournaal’. Op andere dagen laat ik het nogal eens schieten want op internet heb je vaak het meeste nieuws al meegekregen. Maar de zondagen breng ik genoeglijk door met mevrouw N, geen ander dan Noraly Beyer. En voor haar is het journaal van acht uur een heilige koe. Ze heeft vroeger lang gewerkt bij de nieuwsdienst van onze omroep, zodoende.
Dit keer eindigde het journaal met de volgende twee items: mensen spelen cricket op het strand in Qatar. De strekking was geloof ik het feit dat de populairste sport daar ondergesneeuwd raakt door het wereldkampioenschap voetbal. Niet echt wereldschokkend nieuws vond ik. Laat ik zeggen: op het randje van wat je in het journaal verwacht.
Het slotitem was een nieuw wereldrecord ’onbenulligheid om Acht Uur’. Het liedje ’Goeiemorgen’, Belgische inzending op het songfestival 1971, beleeft viraal hoogtij in Oekraïne. Want in het Russisch betekent ’goeiemorgen’ zoiets als <span class="italic">kutzooi</span> of <span class="italic">fuck you</span>: „Dus als het licht uitgaat hier: goeiemorgen, hahaha!” We zagen een meisje dat het lied op haar mobieltje had geïnstalleerd en ook het Belgische duo van een halve eeuw geleden kwam geloof ik nog even in beeld.
Er ging een golf van medelijden door me heen met de arme Rob Trip, die deze treurnis met een gezicht van ’leuk hè’ aan de man moest brengen.
Mevrouw N verdedigde haar Acht-Uurcollega’s hartstochtelijk. Het <span class="italic">’right or wrong, my country’</span> staat hoog in haar vaandel. Kom niet aan haar gelieven, ook niet als je gelijk hebt. Een sympathieke trek, dat wel natuurlijk.
Dit keer moest ik bedenken dat de zondagen altijd lastig waren voor het journaal. Er gebeurt nu eenmaal weinig wereldschokkends op die dag. „In mijn tijd”, aldus mevrouw N, „belden we vaak naar Eddo Rosenthal, onze correspondent in Israël, want daar vieren ze de zondag niet.’’
We kissebisten nog even door. Ik vond dat het item geen pas gaf, geen pas geven mijn God, over oud worden gesproken, maar we kwamen er niet uit natuurlijk.
Kwaad worden omdat je vindt dat het NOS-journaal degradeert naar het niveau van ’Koffietijd’, hoe oud ben je dan?</p>]]></description>
      <guid>https://haarlemsdagblad.nl/cnt/dmf20221206_50965367</guid>
      <pubDate>Tue, 6 Dec 2022 18:07:00 +00:00</pubDate>
    </item>
    <item>
      <title><![CDATA[Ze vroeg een beetje melk. Dat vraag je al vijfenveertig jaar, dacht hij]]></title>
      <description><![CDATA[<p>Ze trok aan zijn pyjamajasje. „Ben je wakker”, vroeg ze. Hij richtte zich even op en keek op de wekker, het was 3.36 uur. „Ik heb trek in koffie”, zei ze. Hij stond op, stapte in zijn sloffen en trok zijn kamerjas aan. „Dan gaan we een lekker kopje koffie maken”, zei hij. Hij liep de slaapkamer uit en stak het halletje over naar de keuken.

„Een extra kamer beneden is goud waard”, had de makelaar veertig jaar geleden gezegd. En hij had uitgeweid over al die oudere mensen die er een slaapkamer van maken. Twee jaar geleden was het zover, het scheelde dagelijks veel trappen lopen.
Hij deed water en koffie in het apparaat en drukte op de knop. Het maakte een enorm kabaal in de stilte van de nacht. Of er een mitrailleur werd afgeschoten. Ze vroeg om een beetje melk. Dat vraag je al vijfenveertig jaar, dacht hij.
„Wat een lief klokje”, zei ze. „Dat hebben we vorige maand van de kinderen gekregen”, zei hij, „ vanwege ons vijfenveertig jarig huwelijk. Omdat jij altijd klaagt dat je vanuit de keuken de klok in de woonkamer niet kunt zien.” „Dat is waar. Waren ze er, de kinderen”? vroeg ze.
Hij vertelde over hun dochter die gekomen was met taart en hun zoon die gebeld had vanuit Ierland. Ik kom pas op jullie gouden bruiloft, had hij gezegd. Een geintje natuurlijk, hij komt immers ieder jaar over met de Kerstdagen.
Het was even stil. „Wat een lief klokje”, zei ze na een paar minuten. „Klopt lieverd”, zei hij, „een erg lief klokje.”
Ze dronk haar koffie en keek hem nadenkend aan. „Mag ik je iets vragen”, zei ze toen. Hij schrok. Hij wist wat ze wilde vragen. Ze had die vraag de afgelopen maand al een paar keer gesteld. Heel voorzichtig, dat wel. En steeds ingeleid met dat bescheiden ’Mag ik je iets vragen’. Hij overwoog even om haar af te leiden met een verhaal over de kinderen of over de kat die laatst een muis gevangen had. Maar hij beet door de appel heen: „Natuurlijk lieve, wat wil je weten”?
Ze wachtte even en zei toen zachtjes: „Wie ben jij eigenlijk?” „ Ik ben je man”, zei hij, dat weet je toch wel? Ik ben al vijfenveertig jaar je man.”
„Goh, echt waar”, vroeg ze. „Echt waar”, zei hij, „zullen we nu maar weer gaan slapen?” „Dat is een goed idee”, zei ze, „het is vast al laat.”
Ze staken het halletje over. Hij deed zijn kamerjas en sloffen uit en stapte weer in bed. Het was 4.12 uur.</p>]]></description>
      <guid>https://haarlemsdagblad.nl/cnt/dmf20221129_52309623</guid>
      <pubDate>Tue, 29 Nov 2022 18:00:00 +00:00</pubDate>
    </item>
    <item>
      <title><![CDATA[Hamer: onderzoek gang van zaken DWDD moet onafhankelijk]]></title>
      <description><![CDATA[<p>Een onderzoek naar wat er allemaal is misgegaan bij het tv-programma De Wereld Draait Door moet onafhankelijk zijn en "buiten de deur geplaatst worden". Dat zei regeringscommissaris grensoverschrijdend gedrag Mariëtte Hamer zondag in tv-programma Buitenhof. Ze reageerde ermee op het artikel in de Volkskrant van vrijdag, waarin misstanden werden opgesomd die er bij het programma achter de schermen plaatsvonden.

Voor wat betreft de aanpak in de toekomst kan ze zich voorstellen dat de NPO daarvoor verantwoordelijk wordt. Maar "terugkijken" ziet ze liever belegd "verder weg bij de omroepwereld, omdat het zo onafhankelijk mogelijk moet".
<span class="bold">Lees ook: <a href="https://www.noordhollandsdagblad.nl/cnt/dmf20221120_46357830" target="_blank">Joost Prinsen over Matthijs: Het onvermijdelijke moment dat je jezelf en je programma belangrijker gaat vinden dan iedereen die erbij betrokken is</a></span>
Minister van Staat Winnie Sorgdrager, die de commissie grensoverschrijdend gedrag in de cultuursector leidt, noemde ze als iemand die zo'n onderzoek zou kunnen doen. Ook de Onderzoeksraad voor Veiligheid ziet ze als optie. BNNVARA liet zaterdag weten (oud-)medewerkers van DWDD op te roepen hun verhaal te delen. De NPO zei op korte termijn samen met omroepen een actieplan op te stellen om een veilige werkomgeving te kunnen garanderen.
Hamer zei "geschrokken" te zijn van het Volkskrantartikel. "Omdat het zo lang heeft geduurd, eigenlijk zo structureel was, er zoveel mensen van wisten en er niet is ingegrepen."
Hoewel haar hoofdopdracht het terugdringen van seksueel grensoverschrijdend gedrag en seksueel geweld is, zijn er volgens Hamer veel mechanismes hetzelfde bij zowel seksueel als niet-seksueel grensoverschrijdend gedrag. Dat heeft vooral te maken met macht, zei ze. "Werksituaties waarin aan de ene kant mensen staan met veel macht", en "aan de andere kant mensen die het werk moeten uitvoeren die die macht niet hebben, die minder inspraak hebben, die vaak tijdelijke contracten hebben".
Ze is "verontrust" dat het overschrijdende gedrag zo lang kon plaatsvinden. Want de VARA, later BNNVARA, is meermaals gewaarschuwd voor de ongezonde werksfeer, maar greep nooit fundamenteel in, meldt de Volkskrant. "Sterker nog, wat ik uit de verhalen lees, is dat men in periodes ook eigenlijk een beetje trots is geweest op de cultuur die er hing, die ook in zekere mate verdedigt dat je je zo kan gedragen", zegt Hamer. "DWDD heeft als werkgever al die tijd weggekeken."
In het artikel van de Volkskrant staat beschreven hoe tientallen werknemers ziek uitvielen mede als gevolg van grensoverschrijdend gedrag. Het ging dan volgens hen bijvoorbeeld om "publieke vernederingen" door presentator Matthijs van Nieuwkerk.
<span class="bold">Lees ook: <a href="https://www.noordhollandsdagblad.nl/cnt/dmf20221118_74274062" target="_blank">Jarenlang grensoverschrijdend gedrag bij DWDD, Matthijs van Nieuwkerk heeft ‘enorme spijt’</a></span></p>]]></description>
      <guid>https://haarlemsdagblad.nl/cnt/dmf20221120_49406345</guid>
      <pubDate>Sun, 20 Nov 2022 12:43:25 +00:00</pubDate>
    </item>
  </channel>
</rss>
