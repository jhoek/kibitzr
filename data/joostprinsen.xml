<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Pieter de Aarzelaar en zijn vrienden]]></title>
      <description><![CDATA[<p>Pieter en Dilan hebben dus stuivertje gewisseld. De dag na de verkiezingen zei mevrouw Yeşilgöz dat de VVD ging gedogen want „De PVV heeft gewonnen dus zij hebben nu het voortouw.” Smoes natuurlijk, dat voortouw en dat gedogen.

De VVD heeft in talloze regeringen gezeten waarin andere partijen het voortouw hadden. Lubbers I en II, Kok I en II en ook bij Balkenende hebben ze aangeschoven. Maar kennelijk wilde Dilan haar handen en haar VVD-ministers niet vuil maken aan een kabinet met Geert.
Maar nu gaat Omtzigt dus gedogen. Of niet want Pieter wil nog wel eens aarzelen en van gedachte veranderen. Wel een partij oprichten of niet, wel premier worden of niet, wel deelname aan een rechts meerderheidskabinet of niet. Het duurt ’s ochtends even voor hij beslist heeft of hij jam of appelstroop op zijn boterham wil.
Voorlopig heeft hij zich dus uit een regering Wilders gemanoeuvreerd en zit de VVD er weer in. Ik ben er wel blij om. Want laten we ons eens even niet bezig houden met de vraag of NSC straks meespeelt of niet. Laten we er gewoon vanuit gaan, niet zo gek toch, dat we een rechts kabinet krijgen. Welke dames en heren mogen dan minister worden?
Ik weet het, het is niet chic om die vraag in dit stadium te stellen. De namen komen pas aan de beurt als de partijen eruit zijn met elkaar. Zo hoort het ondanks het ’Omtzigt? Maak hem minister’ waar Rutte indertijd geen actieve herinnering aan had.
Maar denk even met me mee. Wie gaat de BBB leveren? Caroline zelf die onlangs bij de meester klaagde over Tjeerd die haar een duw gegeven had? Maanden geleden heeft zij Mona Keijzer naar voren geschoven als haar belangrijkste troef. Dat geeft toch te denken over de rest van het veld.
Wie levert Pieter, als hij al meedoet? Ik lees dat de partijen tot een vergelijk kwamen over het waarborgen van een rechtsstaat. Daar heeft Omtzigt zonder twijfel toe bijgedragen en ik ben er hem zielsdankbaar voor. Maar echt zwaargewichten zitten er toch weinig in zijn nog jonge partij.
Wat helemaal gezegd kan worden van de PVV. Natuurlijk zullen zich mensen melden die zich tot het hoge ambt geroepen voelen. Ik sprak ooit met Hans Dijkstal. Hij was minister geweest en partijleider van de VVD. Hij vertelde: „Je staat verbaasd hoeveel mensen zich ineens gekwalificeerd achten als er een kabinet gevormd moet worden.”
Maar kent u iemand van de PVV waarvan u denkt: een prima bestuurder? Ik niet. En daarom ben ik blij met dat stuivertje wisselen tussen Pieter en Dilan. Want de VVD heeft tenminste mensen die ministeriabel zijn.
Dat rechtse kabinet: akkoord. Ik sta niet te juichen maar ze hebben een ruime meerderheid en democratie is democratie. Maar ik hou mijn hart vast voor de poppetjes.</p>]]></description>
      <guid>https://haarlemsdagblad.nl/cnt/dmf20240213_39106856</guid>
      <pubDate>Tue, 13 Feb 2024 18:00:00 +00:00</pubDate>
    </item>
    <item>
      <title><![CDATA[Ik stond erbij en keek ernaar]]></title>
      <description><![CDATA[<p>My finest hour? Natuurlijk wil ik u daarover vertellen. Wat aardig dat u me daarnaar vraagt.

Ergens in de jaren tachtig of negentig bracht de IKON een serie monologen op het scherm. Ze werden geloof ik allemaal speciaal voor die serie geschreven. Maria Goos schreef een monoloog die ik mocht spelen. Vijfentwintig minuten solo onder regie van Theo van Gogh.
De locatie was een kroeg op de Haarlemmerdijk. Ik speelde een man die daar zijn levensverhaal vertelde. Na de eerste repetitie zei Van Gogh: „Als we die hele solo eens in één take opnemen. Weet je wat: ga de zaak maar van buiten leren dan repeteren we nog een paar keer als je het kent.” Twee weken later zei hij: „Prima, opname de volgende week.”
Ik meldde mij in de kroeg waar ik moest wachten tot alle lampen en geluidszaken naar behoren waren geregeld. Er volgde een camerarepetitie en na de lunch startte de opname om half twee. Vijfentwintig minuten later was ik klaar. Tot grote vreugde van de technische ploeg die voor de klus twee dagen betaald kreeg.
Ik kleedde mij om en wilde juist het café verlaten toen enige bonzen van de IKON binnenstapten. „Zo zo, nu al naar huis? De heren nemen het ervan”, zei de baas van het spul. „Het staat er al op”, zei ik, zo terloops mogelijk. „Pardon”, zei de meneer. „Ik zei: het staat er al op”, zei ik.
De blik van die IKON-meneer vergeet ik mijn leven niet. Een mengeling van bewondering en jaloezie. Vijfentwintig minuten televisie opgenomen in vijfentwintig minuten! My finest hour! IJdeltuiterij ook natuurlijk, maar dat hoort bij finest hours.
Het mooiste moment uit mijn artistieke leven was het trouwens niet. Dat ogenblik dateert van vele jaren eerder. November 1971.
Guus Hermus speelde de titelrol in ’King Lear’. Hij was een acteur waar ik huizenhoog tegenop keek. Tijdens de negentiende voorstelling gebeurde iets uitzonderlijks. Hermus stond op het toneel omringd door een aantal edellieden waaronder ikzelf. Hij leek buiten zichzelf te treden. Zijn spel was zo bevlogen, ik weet geen ander woord, dat wij op het toneel allemaal met open mond naar hem stonden te kijken. Alsof we niet meespeelden maar in de zaal zaten. We gaven ook geen tegentekst dus Hermus ging in zijn eentje verder. Tot een van ons bij zinnen kwam en we weer onze acteursplicht deden.
In de pauze dromden we allemaal rondom hem in zijn kleedkamer. Om ons respect te betuigen en te zeggen dat we nooit zoiets gezien hadden.
Ik heb dat later nooit meer meegemaakt: acteur en toeschouwer zijn tegelijkertijd. Ik heb ook nooit van een collega iets dergelijks gehoord. Ik voel me nog steeds bevoorrecht dat het me is overkomen ook al stond ik er alleen maar bij. Een finest hour anderhalve meter van me vandaan.
Bedankt dat ik het u even heb mogen vertellen.</p>]]></description>
      <guid>https://haarlemsdagblad.nl/cnt/dmf20240130_40436229</guid>
      <pubDate>Tue, 30 Jan 2024 18:00:00 +00:00</pubDate>
    </item>
  </channel>
</rss>
