<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Een recente foto van Anne Frank]]></title>
      <description><![CDATA[<p>Ik was op een feestje in Arnhem. Op zeker ogenblik vertelde ik dat ik daar jaren geleden in een voorstelling speelde. Die avond kwam José Ruiter, pracht actrice trouwens, de kleedkamer in en vroeg: „Raad eens wie mij vanmiddag gekust heeft”? Dat lukte ons niet. José: „Ik zal het maar zeggen want jullie raden het nooit: het was Marcello Mastroianni.”

De Italiaanse acteur, hij had juist triomfen gevierd in ’Una giornata particolare’, was in Nederland om een commercial op te nemen en José was zijn tegenspeelster. Bij het afscheid had hij haar dus gekust.
Ik vond het wel een aardige anekdote maar de meeste aanwezigen keken mij niet-begrijpend aan. Het duurde even voor ik me realiseerde dat de naam Mastroianni, beroemde filmster toch, hen niets zei.
Ergens in de jaren tachtig begon ik te schrijven voor deze krant. Ik hoefde nooit toelichting te geven op namen of gebeurtenissen. Want wat ik wist, wist iedereen. Napoleon, de moord op Kennedy, Abe Lenstra, de slag bij Nieuwpoort, het was allemaal bekende kost voor iedereen die de lagere school achter de rug had.
Maar dat is niet meer zo. Steeds meer begint mijn kennis en die van mijn generatie uit de pas te lopen met wat de generaties na de onze weten. Verschillende referentiekaders. Ik hecht er geen waardeoordeel aan. De wereld van internet, Twitter, dating, recente muziekstijlen, ik noem maar een paar voorbeelden, is me onbekend. Ik ben er niet trots op.
Maar het is lastig bij het schrijven. Een jaar geleden wijdde ik een column aan een interview dat Ischa Meijer ooit had afgenomen aan Georges Simenon. Ik heb toen uitgelegd wie Simenon was, schrijver van romans, schepper van Maigret. Maar daarmee was ik er niet. Want wie of wat was Maigret? En trouwens Ischa Meijer, wie mocht dat wezen? Ik heb Maigret, politiecommissaris in Parijs, nog even toegelicht en Ischa, journalist, maar gelaten voor wie hij was.
Als je te veel gaat uitleggen, kom je niet meer toe aan de column zelf. Bovendien beledig je de groep die het allemaal weet omdat de deuren die je intrapt bij hen allang open staan. Het schrijven wordt daardoor een beetje een balanceeract tussen opa legt uit en opa vertelt.
Misschien denkt u dat het allemaal wel meevalt. Mag ik u dan meegeven wat een medewerker publiciteit van een uitgeverij mij onlangs toevertrouwde? Hij was jaren geleden gebeld door een stagiaire van ’De Wereld Draait Door’ met de vraag: „Hebben jullie misschien een recente foto van Anne Frank voor ons”?
Vragen? Geen vragen.</p>]]></description>
      <guid>https://haarlemsdagblad.nl/cnt/dmf20230509_43203158</guid>
      <pubDate>Tue, 9 May 2023 17:00:00 +00:00</pubDate>
    </item>
    <item>
      <title><![CDATA[Paul, zijn ooms en zijn neefjes en ik]]></title>
      <description><![CDATA[<p>Vorige week schreef ik over minister Wiersma en zijn laffe praatjes. Daardoor kon ik niet stil staan bij het overlijden van Paul van Vliet. Niet dat ik een ’in memoriam’ wilde schrijven. Dat is in onze krant al voortreffelijk gedaan door Jan Vriend. Maar ik wilde al langer iets kwijt over cabaret. Een column, waarin ik Van Vliet plaats in de traditie van de generaties vlak vóór- en vlak na hem.

Cabaret was vroeger vooral beschaafd. Wim Sonneveld, Wim Kan en Toon Hermans, de grote drie werden ze genoemd, hebben nooit op het toneel een onvertogen woord gezegd. Kan maakte grappen over ministers maar als er één niet genoemd werd, was hij beledigd. Dus erg ver ging het niet. Toen keizer Hirohito hier op staatsbezoek was, voerde Kan, hij had in een Jappenkamp gezeten, daar actie tegen: „Hirohito, zou Wiesenthal zijn adres niet weten?” Dat was zo’n beetje de hardste grap uit mijn jonge jaren.
In het kielzog van die drie had je groepen als Lurelei en Don Quishocking maar dat was op een enkel stout liedje na, toch ook dames- en herencabaret.
Ook hun opvolgers liepen in de pas. Seth Gaaikema erfde het politieke cabaret van Wim Kan. Herman van Veen had de brille van Toon Hermans en Paul van Vliet leek het meest op Sonneveld. Frater Venantius van de één, majoor Kees van de ander. En beiden met prachtige lyrische nummers. Ook de opbouw van hun shows leek op elkaar: een conference, een liedje, een type en weer een liedje. Maar alles op niveau, dat wel natuurlijk.
Daar kwam eigenlijk pas verandering in door Neerlands Hoop met Bram Vermeulen en vooral Freek de Jonge. Heilige huisjes waren er om omver geschopt te worden en taboes om te worden doorbroken. De shows kregen ook een samenhang via verhaallijnen die het geheel bij elkaar hielden. In Freeks voetsporen kwam iemand als Youp van ’t Hek, een artiest die volgens Freek „Heel wat in mijn mars had.” Ook ongewoon trouwens: het bashen van collega’s.
Brigitte Kaandorp zou je een jonger zusje van Freek kunnen noemen. Eigenlijk is de hele generatie na hem schatplichtig aan Freek. Afgezien misschien van Harrie Jekkers en Herman Finkers die een soort stijl op zichzelf zijn. Maar ook latere artiesten als Teeuwen en Maassen staan in de traditie van Freek en Youp.
Ik heb het cabaret de afgelopen vijftig jaar volwassen zien worden. Toch heb ik fantastische avonden beleefd bij de grote drie en kort na hen bij Paul van Vliet en Herman van Veen. Net als later bij Freek, Brigitte en Teeuwen.
Logisch eigenlijk. Want zoals al die cabaretiers de generaties na hen hebben beïnvloed, hebben ze dat met mij als publiek ook gedaan.
In dat opzicht ben ook ik eindelijk volwassen.</p>]]></description>
      <guid>https://haarlemsdagblad.nl/cnt/dmf20230502_44843969</guid>
      <pubDate>Tue, 2 May 2023 17:00:00 +00:00</pubDate>
    </item>
    <item>
      <title><![CDATA[Joost Prinsen keert tijdelijk terug bij Met Het Mes Op Tafel]]></title>
      <description><![CDATA[<p>Presentator Joost Prinsen keert de komende twee weken tijdelijk terug bij het programma Met Het Mes Op Tafel. De 80-jarige medebedenker van de kennisquiz vervangt Herman van der Zandt, die vanwege ziekte tijdelijk verstek moet laten gaan. Dat heeft Omroep MAX maandag gemeld.

Van der Zandt nam het stokje in 2015 over van Joost Prinsen, die het programma vanaf 1997 voor zijn rekening nam. De eerste aflevering met Prinsen zal maandagavond te zien zijn.
In het populaire spel kunnen kandidaten niet alleen winnen door hun kennis, maar ook door slim te bluffen.</p>]]></description>
      <guid>https://haarlemsdagblad.nl/cnt/dmf20230410_50956327</guid>
      <pubDate>Mon, 10 Apr 2023 12:09:16 +00:00</pubDate>
    </item>
  </channel>
</rss>
