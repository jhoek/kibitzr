<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[New kids on the block]]></title>
      <description><![CDATA[<p>Nieuwe energie, daar pleit Rob Jetten voor. Ook de kranten schrijven over de nieuwe generatie die in Den Haag zijn opwachting gaat maken. Laten we de nieuwelingen eens nader bekijken.

Jetten zelf was al fractievoorzitter tijdens Rutte III en minister in Rutte IV. Ook zijn collega Yesilgöz, de lijsttrekker van de VVD, heeft er al een politiek leven op zitten als raadslid, Kamerlid, staatssecretaris en minister.
Timmermans (PvdA/GL) is ouder dan enig socialistisch lijsttrekker sinds Joop den Uyl. Politiek gezien heeft hij alle baantjes achter de rug. Onze oudere jongere, laten we het daar op houden.
Carola van der Plas (BBB) schuift als kandidaat premier Mona Keyzer naar voren, de koningin van de palingpolitiek. Ze zat met het CDA in de lift naar beneden. Maar in de beletage is ze uitgestapt en heeft een andere lift omhoog genomen. Tja Mona. Zeg eens eerlijk, meteen antwoorden, niet over nadenken: wie hebt u liever als premier: Mark of Mona? Dat bedoel ik.
Dan is er Pieter Omtzigt, niet echt een nieuw gezicht. Hij zit in de top drie van langst zittende Kamerleden. Twintig jaar inmiddels. En al die tijd nooit gevraagd voor een ministerschap of staatssecretariaat. Behalve de keer dat het CDA niet wist wat ze met hem aan moest en Rutte uitriep „Maak hem minister!.” Mark zelf heeft daar ’geen actieve herinnering aan’. Maar u en ik wel. Bij gelegenheid moet ik nog eens informeren naar het verschil tussen herinnering en actieve herinnering. Omtzigt lijkt mij meer een man van het laboratorium dan van de afdeling verkoop. Hij komt geloof ik nog met zijn eigen Mona. Laten we even afwachten hoeveel nieuwe energie die meebrengt.
Wilders is de nestor in de landelijke politiek. En laten we eerlijk zijn: zijn energie is uit de tijd dat energie nog goedkoop was. Baudet (FvD) doet al voor de derde keer mee. Zijn zetelaantal kalft langzaam af. Straks mag hij nog net met één bil een zetel bezet houden. Esther Ouwehand gaat namens de PvdD voor de tweede maal de strijd aan, tenminste dat hoopt ze, net als Lilian Marijnissen namens de SP. En dan is er nog Joost Eerdmans die nu eenmaal niet gelukkig is als hij niet ergens op een kieslijst staat.
Tot zover de frisse wind die na 22 november in Den Haag gaat waaien. Aangeblazen door enige nieuwelingen zoals Mirjam Bikker (CU), en wat nieuwe gezichten bij Denk en Volt. En natuurlijk is er Henri Bontenbal van het CDA, Kuifje in verkiezingsland en geen Bobbie in zicht om hem bij te staan.
Dat zijn ze, pick your choice.</p>]]></description>
      <guid>https://haarlemsdagblad.nl/cnt/dmf20230912_43067060</guid>
      <pubDate>Tue, 12 Sep 2023 17:00:00 +00:00</pubDate>
    </item>
    <item>
      <title><![CDATA[Peilingbureau Joseph Prinsen]]></title>
      <description><![CDATA[<p>Journalisten voorspellen nooit iets. In de maandagkrant kun je precies lezen waarom Feyenoord met 6-1 gewonnen heeft van Almere City.

Maar de zaterdag ervoor zal geen sportjournalist die uitslag voorspellen. Kranten brengen verslag uit en lichten ons bij over de achtergronden van het nieuws. Maar ze geven geen voorspellingen waarop ze afgerekend kunnen worden.
Gelukkig heeft een columnist de vrije hand. En daar ga ik gebruik van maken door de uitslag van de Tweede Kamerverkiezing van november aanstaande te voorspellen. Met de natte vinger die overigens meer waard is dan alle peilingwijzers bij elkaar. Want die bureaus peilen alleen de voorkeuren van vandaag. Maar ze houden geen rekening met de verkiezingsstrijd die komt en dat doe ik wel.
Voorbeeld: Maurice de Hond en de zijnen hijsen Omtzigt op het schild: 29 zetels! Maar ik herinner me Job Cohen. Toen hij zich kandidaat stelde, stond hij meteen torenhoog in de peilingen. Maar in de debatten werd hij fijngemalen tussen Rutte en Wilders. Job verdween in de oppositiebankjes.
Op dit moment is Pieter Omtzigt dus favoriet. Iedere verkiezing heeft een held en kennelijk ruilen we in november Caroline in voor Pieter. Maar of die Omtzigt nu zo’n geweldige debater is, vraag ik me af. Ook zullen al zijn politieke zonden tegen hem gebruikt gaan worden. Vanaf nu kan hij eigenlijk alleen nog maar dalen.
Ander geval. Cohens opvolger: Diederik Samsom. De PvdA was wat in verval geraakt maar Diederik bleek zo’n goede campaigner dat hij samen met Rutte kon gaan regeren. Vergelijk dat eens met die Henri Bontenbal van het CDA. De nieuwe nummer één nu Hoekstra het zinkend schip verlaat om naar Brussel te gaan.
Ik zou Henri niet herkennen als ik hem tegenkwam. Maar ik neem aan dat het CDA een goede debater heeft aangewezen, want daar hebben ze nu bovenal behoefte aan. Bovendien heeft die partij al jaren afdelingen door het hele land. En die gaan de boer op. Zo’n organisatie heeft Omtzigt niet, dus ik zie die Bontenbal nog wel stijgen.
Allemaal zaken waar de peilingwijzer niet aan denkt. Omdat het publiek van vandaag er nog niet aan denkt.
Tijd om mijn nek uit te steken. Zelfs zonder te weten hoe kandidaten als Ye¸silgöz, Timmermans en Jetten het in de debatten gaan doen.
Maar hier volgt mijn voorspelling voor november 2023. U mag me tegen die tijd uitlachen.
VVD 27 zetels, PvdA/GL 26, NSC (Omtzigt) 19, PVV 19, BBB 13, CDA 10, D66 8, SP 6, PvdD 6,
Volt 4, CU 4, FvD 3, SGP 3, JA21 1, Denk 1
Ergens in de zomer van 2024 kan het eerste kabinet Ye¸silgöz op de foto.</p>]]></description>
      <guid>https://haarlemsdagblad.nl/cnt/dmf20230829_57855559</guid>
      <pubDate>Tue, 29 Aug 2023 14:04:15 +00:00</pubDate>
    </item>
  </channel>
</rss>
