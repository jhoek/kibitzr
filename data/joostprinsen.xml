<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Eindelijk verstandig geworden! | column Joost Prinsen]]></title>
      <description><![CDATA[<p>De NPO vervangt Eva Jinek op de late avond door vijf duo’s. Deur in huis: dom, dommer, NPO.

Zo begon precies vier jaar geleden mijn column op deze plek. Ik schreef toen ook dat tv-programma’s die serieus of vrolijk het nieuws behandelen, personalityshows zijn. En dan is het niet handig om iedere avond in ’Op1’ met andere presentatoren te komen.
Quizvraag tussendoor: hoeveel presentatoren denkt u dat ’Op1’ de afgelopen vier jaar versleten heeft? U mag er twee naast zitten. Vierentwintig dames en heren waren het! Zo kweek je geen band met de kijker natuurlijk.
Paul Witteman zag indertijd wel lichtpunten: „Het kan tegenvallen maar het kan ook zijn dat er talenten uit te voorschijn komen met wie je nog jaren verder kunt.” Dat is eigenlijk niet of nauwelijks gebeurd. Er waren wel wat presentatoren die we nog niet zo vaak gezien hadden, Hugo Logtenberg bij voorbeeld , Welmoed Sijtsma, Natasje Gibbs maar echt nieuwe gezichten waren er niet. Wel een behoorlijk aantal oudgedienden zoals Kelder, Groenhuijzen, Van den Brink, Pauw, Hilbrand en Kockelmann.
Twee weken geleden is de NPO op de dwalingen zijns weegs teruggekeerd. Op een erg ongelukkige manier overigens want de redactie moest de opheffing van ’Op1’ uit de krant vernemen. Ook weer niet zo ongewoon. Toen vele jaren geleden ’Met het Mes op Tafel’ naar Omroep MAX verhuisde, las ik dat ook in de krant. Terwijl ik niet alleen presentator was maar ook een groot deel van de rechten had. De manier waarop omroepbonzen met freelancers omgaan, verdient wat mij betreft ook een onderzoekscommissie. En pik de filmwereld dan meteen even mee.
Goed, alles weer als vroeger: twee vaste presentatoren, Khalid, een nieuw gezicht (!), en Sophie ’s avonds laat en één vaste presentator in de vooravond: Eva Jinek! Dezelfde dame die vier jaar geleden naar de commerciëlen vertrok, is <span class="italic">back in town</span>.
Het is opvallend dat al die kopstukken die naar het grote geld gingen, Koos Postema, wie kent hem nog, Twan Huys, Eva Jinek, allemaal vroeg of laat weer teruggaan naar het oude nest. Ik ben benieuwd hoe lang Van Nieuwkerk daar op zondag gaat terugkijken op de week. Zoals RTL onlangs trots aankondigde.
Nog even over de NPO. Nu er zoveel mensen voor en achter de camera via de krant de laan zijn uitgestuurd, houden ze daar geld over. Besteed het in Godsnaam door de programma’s terug te verhuizen naar Amsterdam. Zodat de gasten niet meer in Hilversum in ondergrondse en veel te grote kantines een uur moeten wachten tot ze naar veel te grote studio’s worden gebracht om hun zegje te doen. Sfeerloos. Geef die oude nieuwe presentatoren een eerlijk kans op een goede stek. Komt alles misschien toch nog goed.</p>]]></description>
      <guid>https://haarlemsdagblad.nl/cnt/dmf20231219_49983827</guid>
      <pubDate>Tue, 19 Dec 2023 18:00:00 +00:00</pubDate>
    </item>
    <item>
      <title><![CDATA[Helmert Woudenbergs eigen huis]]></title>
      <description><![CDATA[<p>In 1943 volgde een Nederlandse jongeman in Duitsland een opleiding tot SS-officier. Hij correspondeerde met een Nederlands meisje, een zus van zijn kamergenoot. „Geachte mejuffrouw”, zo begint de eerste brief, „van uw broer hoorde ik dat u wellicht genegen bent te corresponderen.”

In april 1944 kreeg de jongeman een weekend verlof. Hij had inmiddels 42 brieven naar de dame achter de rug. Brief 43 begon met ’Mijn lieve vrouw.” Zeven brieven later stopte de correspondentie. De jongeman sneuvelde ergens in de sneeuw van Polen. Hij had zijn vrouw maar drie dagen gezien. Haar brieven zijn niet bewaard gebleven.
Uit dit korte huwelijk werd begin 1945 een zoon geboren: Helmert Woudenberg. Niet lang daarna stierf ook de moeder. Helmert werd opgenomen in een boerenfamilie in de Haarlemmermeer. Als middelbare scholier woonde hij bij een oom in Hilversum en korte tijd in Haarlem. Tijdens de Toneelschool had hij een kamertje bij zijn oma in Amsterdam.
In die tijd leerde ik hem kennen. We waren klasgenoten en de enige provincialen van de klas. Dat schiep een band die gebleven is tot zijn onverwachte dood twee weken geleden.
In een van onze eerste spellessen zei Ank van der Moer, onze lerares: „Kinderen, Helmert is technisch natuurlijk nog niet zo goed. Maar toch heeft de commissie hem aangenomen. Waarom?” Dat wisten we niet natuurlijk. „Omdat je gelooft wat hij op het toneel zegt”, zei Ank.
In de roos! Helmert had een indringende manier van spelen, een heel directe stijl. Ook in het dagelijks leven kon hij heel overtuigend zijn veelal Oosterse filosofieën aan de man brengen. We hebben een aantal jaren een flat gedeeld. Dan bedachten we de vreemdste rollenspellen. Eens mat hij zich de rol van huurmoordenaar aan met de opdracht mij om zeep te helpen. Dat bracht hij zo dwingend dat ik gaandeweg bang begon te worden. Je gelooft wat hij zegt, zeg dat wel.
Helmert kon eigenlijk niet zonder toneel. Hij had een rijke familie met kinderen en kleinkinderen. Maar het theater was voor hem de plek waar hij na een jeugd van omzwervingen zijn echte huis gevonden had. Hij speelde talloze rollen maar schreef ook stukken die hij met (semi)profs of amateurs regisseerde. En hij schreef en speelde een groot aantal solovoorstellingen. Als Sicco Mansholt, Pim Fortuyn, Simon Carmiggelt, Louis Bouwmeester.
En bovenal als Hendrik Jan Woudenberg, zijn grootvader, die een hoge positie had bij de N.S.B. Een voorstelling waarin hij de dilemma’s in de oorlog scherp maar eerlijk analyseerde. Nooit zag je een karikatuur op het toneel. Altijd was Helmert op zoek naar de drijfveren van een mens. Mededogen is misschien een sleutelwoord. Ook in het dagelijks leven. Ik kan me eigenlijk niet herinneren dat hij ooit kwaad op iemand is geweest.
Twee weken geleden zakte hij in elkaar in de Amsterdamse Hallenbioscoop en stierf kort daarna. Het toneel mist in hem een groot acteur en ik mijn oudste vriend.</p>]]></description>
      <guid>https://haarlemsdagblad.nl/cnt/dmf20231205_38662002</guid>
      <pubDate>Tue, 5 Dec 2023 18:00:00 +00:00</pubDate>
    </item>
  </channel>
</rss>
