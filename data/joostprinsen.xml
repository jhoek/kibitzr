<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[De vereniging Republiek heeft iets treurigs, vechters tegen windmolens zijn het]]></title>
      <description><![CDATA[<p>Ik sympathiseer met die club mensen maar het lukt me maar niet hen serieus te nemen. Ik heb het over de vereniging Republiek, die afschaffing van het vorstenhuis nastreeft. In de kleine eeuw die ik leef, heb ik de populariteit van de Oranjes zien stijgen en dalen als aandelen op de beurs. Het zou me niet verbazen als ze weer zijn aanbeland op de notering van mijn jeugd. De familie is een soort noodzakelijk kwaad of noodzakelijk goed afhankelijk van waar je staat in die Oranjediscussie.

Voorganger van de vereniging was het Republikeins Genootschap. Google om mij te plezieren even naar de site en klik op de foto van de oprichters uit 1996: dertien heren met glazen wijn, nul dames. De tweede feministische golf was allang achter de rug maar dat was kennelijk nog niet doorgedrongen.
Die club van dertien vormen tezamen een soort van nationale Rotaryclub. Oprichter Pierre Vinken zit als een toekomstig president vooraan. En onder zijn twaalf apostelen zijn hoge omes van Robeco, ABN AMRO, Rabobank, Shell, Delta LIoyd, Pierson Heldring Pierson, Reed Elsevier, een topman uit de medische wereld en twee hoofdredacteuren. Trouwens ook nog een gewezen minister en een ex-commissaris van de Koningin. Die hebben toch ooit trouw aan het staatshoofd gezworen, maar dat waren ze misschien even kwijt. De vakbond ontbreekt. Maar ruime keus uit Commissariatenland voor de eerste president van de Republiek der Nederlanden.
Het is overigens lastig een groep mensen te vinden die zo weinig van zijn beginselen heeft waargemaakt: niets eigenlijk. Dat valt hen niet helemaal kwalijk te nemen want het genootschap had geen statuten, geen bestuur en geen ander plan dan de discussie in den lande te bevorderen. Dan stel je je wel erg bescheiden op natuurlijk. Misschien dat ik daarom hen en hun opvolgers zo weinig serieus kan nemen.
Die opvolgers hebben de koning een proces aangedaan. Ze vinden dat het staatshoofd in de rechtszaal te veel voorsprong heeft. Zijn portret hangt er en hij hoeft bij een proces niet zelf te verschijnen. De rechter vond de aanklacht te vaag en wees hem af. Maar aldus hun advocaat: „Wij gaan door tot Straatsburg!” Dat zou ik niet financieren als ik de vereniging was.
In zijn commentaar in onze krant van vorige week donderdag valt Roy Hazenoot die advocaat bij: „Tussen ons en een koning die zijn macht misbruikt, staan in feite alleen goede manieren. Dat is voor het recht niet genoeg”, betoogde de advocaat van vereniging Republiek, Ewout Jansen. ,,Daarin heeft hij gelijk.” Aldus Hazenoot.
Mag ik wijzen op de wetten waarbij de macht van ons staatshoofd, goede manieren of niet, tot een minimum beperkt is?
Het is juist daarom dat de vereniging Republiek iets treurigs heeft. Vechters tegen windmolens. Die windmolens bestaan wel. Maar hun wieken draaien nauwelijks meer.</p>]]></description>
      <guid>https://haarlemsdagblad.nl/cnt/dmf20230314_47952864</guid>
      <pubDate>Tue, 14 Mar 2023 18:00:00 +00:00</pubDate>
    </item>
    <item>
      <title><![CDATA[Met weemoed afscheid genomen van Suriname]]></title>
      <description><![CDATA[<p>Vorige week afscheid genomen van Suriname. Met weinig weemoed vanwege de muskieten en met tranen van weemoed vanwege de tropenavonden. Beetje wind, drieëntwintig graden, het geluid van een vogel in de verte en het zicht op een glas vlakbij. Elke avond een stil feest.

Van de rellen resteerden afzettingen in het centrum en heftige discussies in vrijwel ieder gezelschap. Over het gebrek aan goede bestuurders en het gebrek aan geld.
Gevolg van dat laatste is dat menigeen bijverdiensten heeft. Geen witte baantjes zoals ambtenaar overdag en ’s avonds portier of zo. Nee dat extra geld zit steeds in een zwart circuit. Hosselen heet het. Vorig jaar logeerde ik ook in Paramaribo en mijn indruk is dat het hosselen toeneemt. Maar de gastvrouw bestreed dat: „Ik heb het een leven lang nooit anders meegemaakt.”
Daar is de kantoorbediende die een handel begonnen is in groente die zijn oom verbouwt in zijn grote moestuin. Ook maakte ik kennis met een ver familielid van de gastvrouw. Hij kwam langs met een visschotel die hij samen met zijn vrouw in iedere hoeveelheid kon leveren. Het aantal privé traiteurs is in Suriname erg groot. Ook al omdat op ieder feest eten wordt geserveerd. Altijd, overal. Noraly legde me uit: „Die maaltijden worden meestal gebracht omdat anders de gastvrouw niet mee kan feesten. Dus er zijn veel adressen waar je kunt bestellen: Javaans, Chinees, Surinaams, wat je wilt. Het is daar niet zoals in Nederland: allemaal een glaasje en een koekje en dan gaat het trommeltje weer dicht.”
Ik pas er wel voor op soortgelijke kritiek op Suriname te leveren, hoewel daar toch ook niet alles tip top geregeld is. Maar zoals een Surinaamse arts me ooit zei: „Ze zijn het wel met je eens hoor maar ze willen het uit jouw mond niet horen.”
Dan is er nog de man die vrijwel iedere dag mensen naar Zanderij brengt of daar ophaalt. Vanuit het centrum van Paramaribo al gauw een rit van anderhalf uur. Eindeloze files want er is een overvloed aan auto’s maar een tekort aan wegen.
Ten slotte de bootsman die die ons Paramaribo liet zien vanaf de Surinamerivier. Hij was officieel beveiliger op het ministerie van Binnenlandse Zaken. Toevallig voer hij met een groepje toeristen op de Atlantische Oceaan toen de rellen begonnen. „Ik ben nog nooit zo snel terug geweest bij de steiger”, zei hij.
Zwart geld is natuurlijk in ieder land een onderdeel van de geldstromen. Maar in Suriname zorgen de hosselaars tezamen voor een schaduw-economie. Ik heb geen idee hoe die zich verhoudt tot de officiële staatsbegroting. Maar ik heb een bang vermoeden.</p>]]></description>
      <guid>https://haarlemsdagblad.nl/cnt/dmf20230307_80088030</guid>
      <pubDate>Tue, 7 Mar 2023 21:12:00 +00:00</pubDate>
    </item>
    <item>
      <title><![CDATA[Hoe kinderachtig kan een oude man worden]]></title>
      <description><![CDATA[<p>Zondagmiddag tegen half vijf. Alireza Jahanbakhsh schopt een bal in de linkerhoek. Een minuut later eindigt Feyenoord-PSV in gelijkspel. Mijn zondag is naar de vaantjes.

Ruim zeventig jaar geleden nam mijn peetoom me mee naar de eerste wedstrijd die ik van PSV zag. Van zijn zoon, fotograaf van dienst, kreeg ik mooie wedstrijdfoto’s. Lieuwe Stijger in zweefduik, Coen Dillen scoort! Ik werd PSV-supporter en ik ben het nog steeds.
Afgelopen zondag had ik alleen mijn mobieltje om de stand van de wedstrijd te volgen. Met nog tien minuten op de klok stonden onze jongens met 0-2 voor tegen Feyenoord. Dat beloofde een mooie avond te worden. Om zeven uur naar de samenvatting kijken met bord op schoot en rond half elf napraten op Nederland Eén over deze mooie overwinning. Een kwartier later keek ik nog eens op mijn mobiel. Wedstrijd afgelopen, eindstand: 2-2.
Dat hele bord op schoot kon me gestolen worden. Zal ik gaan kijken om te zien hoe die Rotterdamse druiloren vlak voor tijd twee keer scoren? Ben ik een masochist soms? En dan ’s avonds laat zeker luisteren hoe Rafael van der Vaart of een andere miesgasser gaat vertellen dat je ’Natuurlijk nooit zo’n voorsprong uit handen mag geven’.
Twee prachtige voetbaluitzendingen op zondagavond. Maar ik ga niet kijken omdat een jongen met een rood-wit shirt aan tegen half vijf een bal in een hoek heeft geschopt.
Hoe kinderachtig kan een oude man worden?
De dag was nog wel goed begonnen want ik had mijn koffie gedronken uit het gele kopje. Ik heb veertien koffiekopjes, Pools servies, en één daarvan is geel. Mijn lievelingskleur! Waarschijnlijk sinds Wim van Est de eerste Nederlandse gele trui veroverde in de Tour in hetzelfde jaar dat mijn oom me meenam naar PSV. Freud had een goede aan me gehad. IJzeren Willem raakte zijn trui de volgende dag trouwens weer kwijt toen hij in het ravijn donderde. Niet zo verwonderlijk want hij was, in de woorden van Tourwinnaar Jacques Anquetil ’Een renner die erg vaak op kop lag en erg vaak op de grond lag’.
Geel dus. Ik zou iedere dag uit dat gele kopje kunnen drinken. Maar dat doe ik niet. Ik drink iedere dag uit een ander kopje en pas als geel weer aan de beurt is in de rij van veertien, is de grote dag aangebroken: koffie uit het gele kopje!
Hoe kinderachtig kan een oude man worden?
Ik zou u nog meer van die voorbeelden kunnen geven maar u gelooft me zo ook wel. Ik wil zo graag het kind in mezelf bewaren. Wie niet trouwens? Onbevangen, naïef mijnentwege. Maar ik heb alleen het kinderachtig kind bewaard. En dat realiseerde ik me weer pijnlijk vlak nadat afgelopen zondag Alireza Jahanbakhsh een bal precies in de linkerhoek geschopt had.</p>]]></description>
      <guid>https://haarlemsdagblad.nl/cnt/dmf20230207_53961608</guid>
      <pubDate>Tue, 7 Feb 2023 18:00:00 +00:00</pubDate>
    </item>
    <item>
      <title><![CDATA[Gratie verlenen geeft altijd gedoe]]></title>
      <description><![CDATA[<p>De man die bij ons op bezoek zou komen, had in de gevangenis gezeten. Het was 1949 en een half jaar daarvoor had koningin Wilhelmina gratie verleend aan een aantal gestraften. Ter gelegenheid van haar vijftigjarig jubileum als staatshoofd.

Die bezoeker was fout geweest in de oorlog. Maar mijn moeder verbood ons daarover te spreken. Hij had immers zijn straf uitgezeten en was dankzij de koningin weer op vrije voeten. Ik verwachtte het monster van Frankenstein aan te treffen: een gevangenisboef nota bene! De man bleek een vriendelijke oude heer die grapjes maakte en voor ons kinderen chocola had meegenomen. Het gaf mijn idee van goed en fout een flinke knauw.
Er is altijd gedoe met die gratie. Je gaat als vorst toch op de stoel van de rechter zitten. Bij het huwelijk van Beatrix in 1966 is er nog gratie verleend. Maar toen haar moeder in 1973 vijfentwintig jaar op de troon zat, begon de regering er niet meer aan.
Wanneer verlenen wij eigenlijk gratie? Ik bedoel het niet als geschiedenisvraag. Met wij bedoel ik in dit geval u en ik, wij met zijn allen dus. Wij houden al een tijdje een aantal mensen gestraft. In een soort voorarrest zitten zij want ze weten nog niet hoe lang hun straf gaat uitvallen.
Ik heb het over die zanger die zijn handen niet thuis kon houden. En die rapper die het ook niet kon. En die pianist die achter zijn geslacht aanliep waar zangeressen die dachten dat het allemaal zo hoorde het slachtoffer van werden. En die castingdirecteur die jonge acteurs zich liet aftrekken als auditie maar niet heus.
En, van een heel andere orde, die tv-presentator, misschien de beste die we gehad hebben, die te vaak stond te schelden na afloop van de uitzending.
Een aantal van die zaken is nog onder de rechter dus het past mij niet daar doorheen te gaan fietsen. Maar niet iedereen is aangeklaagd. En vroeg of laat zullen de beklaagden hun straf, hoe die ook uitvalt, achter de rug hebben.
En wij? Wat doen wij dan? Houden we hen in het beklaagdenbankje? Eind jaren negentig veroorzaakte zanger Marco Bakker een dodelijk ongeluk. Het heeft een kleine tien jaar geduurd voor het publiek, of de concertdirecteuren, hem weer in genade aannamen. Lang nadat zijn (taak)straf erop zat.
Hoe lang zal het duren voordat wij de rapper, de zanger, de pianist en de presentator gratie verlenen? Misschien is het te vroeg om hierover te beginnen. Maar zo jong ben ik ook niet meer. En ik wil het graag aan de orde stellen voor mijn inkt op is.
Want wij kunnen soms zo streng zijn met zijn allen. Strenger nog dan de wet. Vandaar.</p>]]></description>
      <guid>https://haarlemsdagblad.nl/cnt/dmf20230131_32769898</guid>
      <pubDate>Tue, 31 Jan 2023 18:00:00 +00:00</pubDate>
    </item>
    <item>
      <title><![CDATA[Verliezen omdat de historie op je neerkijkt]]></title>
      <description><![CDATA[<p>Voor het eerst toneelspelen in Carré! Wanneer was het? 1971 denk ik. De zaal zat vol, geweldig. Ik zat euforisch in de kleedkamer te wachten tot aanvang voorstelling. Robert Sobels, een oudere collega naast me, merkte hoe opgewonden ik was. Hij zei: „Weet je wat je moet doen Joost? Precies zo spelen als gisteren in Stadskanaal. Er zitten vanavond alleen wat meer mensen in de zaal.” Dat bracht me terug op aarde.

De geschiedenis die vanaf de tribunes op je neerkijkt, dat kan je behoorlijk dwars zitten. In 1985 werd Jan Kooiman vierde in de Elfstedentocht. Een meter achter winnaar Evert van Benthem. Kooiman, één van de favorieten, verklaarde later: „Het was heerlijk om zo door dat Friese landschap te gaan, die boerderijen te ruiken. Het deed me denken aan vroeger, toen ik zelf nog op een boerderij woonde. Die afstand, die ruimte, het was fenomenaal. Het was of ik zweefde. Ik was zo goed in vorm. Ik had misschien ook weg moeten rijden, maar ik wist totaal niet hoe ver het nog was.”
Wel denken aan vroeger maar niet aan de wedstrijd: „Ik had misschien kunnen winnen. Pas veel later dacht ik: potverdikkie, ik ben toch wel iets heel groots misgelopen.” Een aardige paradox: iets groots mislopen omdat het zo groots is.
In de jaren negentig overkwam Raymond van Barneveld hetzelfde. Hij mocht voor het eerst meedoen aan het WK darts in Lakeside, het walhalla van de dartssport. „Die sfeer, dat publiek, grandioos”, aldus Barney. Tot een oudere speler hem zei: „Trek je niets aan van dat publiek, zelfs niet van je tegenstander. Je speelt alleen tegen het bord.” „Een simpele tip”, zei Raymond later, „maar ik had er veel aan.”
Vorige week herhaalde die geschiedenis zich. Dit keer was tennisser Tallon Griekspoor het slachtoffer. Hij had in de tweede ronde van de Australian Open in drie sets gewonnen op baan acht. De ronde daarna mocht hij aantreden tegen de nummer drie van de wereld. Griekspoor vond het een prachtige ervaring om op het centre court in de Rod Laver Arena te spelen: „Het is een schitterende baan waar je van droomt dat je erop mag spelen.” Hij keek ook met bewondering naar het spel van zijn tegenstander: „Alle credits naar hem. Hij staat niet voor niets nummer drie van de wereld. Ik had alleen iets meer van mijn beste niveau willen laten zien.”
Dat zat er natuurlijk niet in met al die bewondering voor baan en tegenstander. Jammer dat er geen Robert Sobels van de tennissport in zijn buurt was. Die had kunnen zeggen: „Weet je wat jij moet doen Tallon? Precies zo spelen als gisteren op baan acht. Er zitten vandaag alleen wat meer mensen op de tribune.”
Verliezen omdat de historie op je neerkijkt. Dat mag iets treurigs hebben. Maar het is ook erg ontroerend, vind ik.</p>]]></description>
      <guid>https://haarlemsdagblad.nl/cnt/dmf20230124_46162993</guid>
      <pubDate>Tue, 24 Jan 2023 18:00:00 +00:00</pubDate>
    </item>
    <item>
      <title><![CDATA[Toneelspelen is niet voelen maar nadenken, en timmeren ook]]></title>
      <description><![CDATA[<p>’Nooit een vak geleerd/ zijn handen staan verkeerd/ Onze Jan is manager geworden!’ (Joop Visser)

Timmerman was onlangs op bezoek. Sprak over Kees, een neefje dat bij hem in de leer was: „Hij doet zijn best, echt waar. Alleen: hij denkt niet na. En timmeren is nadenken.”
Zestig jaar terug in de tijd. Spelles op de toneelschool. De leraar gaf een aanwijzing. „Ik voel het niet zo”, zei een klasgenote. „Mevrouw”, zei de leraar, „daar staat de prullenmand. Daar mag u tijdens mijn les al uw gevoelens ingooien. Toneelspelen is niet voelen maar nadenken.
Al te waar, heb ik de afgelopen zestig jaar gemerkt. ’Het echt helemaal voelen of je helemaal inleven’ is meer het idee dat de amateur heeft van ons vak. Of zoals een collega van me ooit zei: „Ik heb nog nooit een acteur ingeleefd en vol gevoel de orkestbak in zien lopen.”
Kennelijk had ik zelf amateurideeën over het timmervak waarin dus ook nagedacht moet worden. „In het begin was Keesje gewoon onnadenkend”, zei de timmerman. De allereerste dag, ik had zo gauw niks voor hem, dus ik zeg ’Ga daaro maar even helpen’. Waren vloerenjongens bezig een vloertje te oliën. Om vijf uur, ik sta net in te pakken: vlekken op de muur! Keesie had zijn handen aan de muur afgeveegd. Kun je zeggen: hij komt net kijken. Zeg ik: hoe verzin je het? Olie op een muur! Hoe lang denk je dat het duurt voor je dat hebt weggewerkt?’’
,,Een week later, ik denk wat staat mijn afvalzak te roken. Is link want er zit zaagsel in en ander brandbaar spul, Had hij zijn brandende peuk in die zak gegooid. Hoe kom je op het idee? Zegt-ie: „Jij gooide je peuk er ook in.” Ik zeg: ’Die had ik eerst goed uitgedrukt bijgoochem!’ Categorie ’dom geboren nooit iets bijgeleerd’.”
Hij zuchtte even en vervolgde: „Die onzin heb ik hem wel afgeleerd hoor. Maar hij denkt gewoon niet vooruit. Moet hij een vloer leggen dan begint hij meteen. Niet eerst even kijken horizontaal of verticaal, niet uitrekenen hoe je met je plankjes uitkomt. Hoekjes afzagen ’op gevoel’. Soms past het, soms kiert het. Die dingen. Krijg ik toch de pest in.”
Ik vertelde over de actrice die iedere avond met andere hooggestemde gevoelens met mij een scène speelde. Een soort God zegene de greep toneel. Soms paste het, soms kierde het. Maar ze heeft het natuurlijk niet lang volgehouden op de planken. Ze verdween al snel in het enorme culturele middenveld vol producers, publiciteitsmensen en andere schimmige achter de schermen figuren.
„Het middenveld”, mijmerde de timmerman, „zou daar nou geen plek zijn voor die jongen?”
Gisteren kwam ik hem tegen. „Goed nieuws”, zei hij, „Keesje is nou bij de aannemer assistent-manager. En geloof me, dat is een heel maatschappelijk middenveld in je eentje.”</p>]]></description>
      <guid>https://haarlemsdagblad.nl/cnt/dmf20230117_53195904</guid>
      <pubDate>Tue, 17 Jan 2023 17:23:00 +00:00</pubDate>
    </item>
    <item>
      <title><![CDATA[Er is leven na de dood]]></title>
      <description><![CDATA[<p>Jane Goodall was in ’Wintergasten’. Dat is een programma waarin mensen worden geïnterviewd naar aanleiding van filmfragmenten die zij kiezen.

’Tarzan, king of the jungle’, kwam voorbij. Jane was als jong meisje verliefd op hem. Ik herinner me de mening van Mohammed Ali over diezelfde Tarzan: „The king of the jungle is wit! En hij kan praten met de dieren wat al die zwarten die daar al eeuwen wonen nooit gelukt is.”
Later in het gesprek ging het over het leven na de dood. Toen Janes grootmoeder stierf, kwam er volgens getuigen iets zilvers uit haar mond zweven. ’Haar geest, denk ik’ zei Jane. Haar echtgenoot was na zijn dood nog aan haar verschenen. Hij vertelde prachtige dingen wat haar met grote blijdschap vervulde al herinnerde zij zich niet wat hij gezegd had. Er waren waarschijnlijk verschillende niveaus waarop de doden met ons konden communiceren.
Ook reïncarnatie werd nog besproken: „Niet als een dier. Je gaat er altijd op vooruit”. Wat voor soort promotie er nog mogelijk was voor haar, vertelde ze er niet bij.
Zilver, prachtige dingen die verteld worden, erop vooruit gaan: het kan later alleen maar beter worden inderdaad. Allemaal varianten op de christelijke hemel eigenlijk. Al zei Jane eerlijk dat zij dit alles misschien meer hoopte dan geloofde.
Meer overtuigd van leven na de dood is Wieteke van Dort, als bekend de liefste vrouw van Nederland. Ook zij heeft contact met de doden. Kort na het overlijden van Sylvia Millecam voerde Wiet weer een gesprek met haar. Dan zegt Wieteke: „Dag lieve Sylvia.” En Syl zegt: „Dag lieve Wiet.” Niet echt hemelbestormend die teksten maar toch een apart moment.
Het is zo jammer dat mijn eigen ervaringen op dit gebied teleurstellend prozaïsch zijn. Deze week is het drie jaar geleden dat mijn vrouw overleed. Hoewel ik dagelijks aan haar dacht en denk, droomde ik de eerste twee jaar nooit over haar. Maar het afgelopen jaar drie keer. De ellende is dat ik in die dromen niet weet dat ze dood is en zij weet het ook niet. Dus meer dan <span class="italic">bussiness as usual </span>is het nooit. De eerste keer lagen we naast elkaar in bed, de tweede keer stonden we in de keuken en de derde keer zaten we op ons balkon. Huis-tuin-en keukenwerk. Gesproken wordt er nauwelijks.
Korte dromen ook. Hooguit een halve minuut. Niet vreugdevol. Ik zou graag een gesprek met haar voeren zoals mevrouw Goodall met haar overleden man. Een gesprek waarin zij prachtige dingen zegt die mij met grote blijdschap vervullen. Maar dat zit er dus niet in. Meer dan „Geef even het schilmesje aan” of „Het zonnescherm kan wel naar beneden” is het niet.
Maar toch: ze leeft weer even na haar dood. Al weten we op dat moment geen van beiden hoe bijzonder dat is.</p>]]></description>
      <guid>https://haarlemsdagblad.nl/cnt/dmf20230110_47079832</guid>
      <pubDate>Tue, 10 Jan 2023 18:00:00 +00:00</pubDate>
    </item>
  </channel>
</rss>
