<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[De dag van het weerzien]]></title>
      <description><![CDATA[<p>Ik ben bezig een kalender te maken met een gedicht voor iedere dag van het jaar. Dat komt voort uit een eerder plan om dagelijks via YouTube een gedicht voor te dragen. Op een vast tijdstip, elf uur ’s ochtends koffietijd, wilde ik dat een half jaar lang doen op werkdagen.

Te hoog gegrepen. Ik kon de energie niet opbrengen en eerlijk gezegd ook de discipline niet. Maar zo’n kalender met poëzie, daar kun je in je eigen tijd aan werken. Ik heb er een jaar voor uitgetrokken en hoop het in die tijd te redden.
Ik heb een houvast: er zijn veel bijzondere dagen in een jaar. Koningsdag, Kerst, Werelddierendag, Valentijnsdag, om een paar bekende te noemen. Daar kan ik dan een mooi gedicht bij zoeken in de vele bundels uit mijn boekenkast.
Je staat trouwens verbaasd hoeveel dagen van het jaar zijn uitgeroepen tot ’De dag van...’ Zoals tien februari: Warme Truiendag, dertien september: Dag van het Positief Denken, dertien april: Wereld Scrabble Dag! Journalist Jurryt van de Vooren riep vijftien januari uit tot ’Dag van de Elfstedentocht’. Dat bracht mij op een idee om zelf ook een Bijzondere Dag in het leven te roepen.
Aanleiding is een andere bezigheid van me. Voor een landelijk dagblad beantwoord ik iedere maand vragen van lezers. Een rubriek die vroeger bekend stond onder de naam Lieve Lita. Veruit nummer één zijn vragen van oma’s die hun kleinkinderen niet meer mogen zien of van bedroefde moeders wier kinderen niet meer op elkaars verjaardag willen komen. Vragen over familievetes dus waarvan de oorsprong vaak in een ver verleden ligt. Haast iedereen kent dergelijke treurigheid wel uit eigen omgeving. Het lijkt een soort besmettelijke ziekte.
In mijn antwoorden probeer ik te troosten, te berispen, op te lossen al kan ik natuurlijk zelden echt van dienst zijn. Maar die kalender met al zijn bijzondere dagen (Oom en Tante Dag: zesentwintig juli!) bracht me op een idee. Als Jurryt van de Vooren de Elfstedentocht een dag kan bezorgen waarom kan ik dan niet een Dag van het Weerzien in het leven roepen. Een dag waarop oma haar kleinkinderen mag zien, broer en zus eindelijk samen gaan eten, een dag waarop alle oude familieveten, al is het maar voor vierentwintig uur, begraven worden.
Welke datum kies ik? In iedere geval een in november om die sombere maand wat op te vrolijken. Eén en twee november zijn al bezet met de katholieke feestdagen Allerheiligen en Allerzielen. Maar de dag na Allerzielen is nog vrij. Dat wordt het dus: bij deze roep ik drie november officieel uit tot Dag van het Weerzien!</p>]]></description>
      <guid>https://haarlemsdagblad.nl/cnt/dmf20230815_80931955</guid>
      <pubDate>Tue, 15 Aug 2023 17:00:00 +00:00</pubDate>
    </item>
    <item>
      <title><![CDATA[Moos loopt door de Kalverstraat]]></title>
      <description><![CDATA[<p>De vorige keer schreef ik over de eerste druk van beroemde boeken waarvoor in antiquariaten geen belangstelling meer is. Mijn eerste druk van Couperus: „Neemt u maar weer mee meneer.”

Wat verzamelen we eigenlijk nog wel? Postzegels, sigarenbandjes, boekjes van Kick Wilstra, alle uitgaven van Privé Domein?
Een mooie postzegelverzameling was toch ook geld waard. Zei een verzamelaar me onlangs: „Ik heb voor duizenden guldens zegels gekocht in mijn leven. Ze zijn misschien nog een paar tientjes waard. Piet Postzegel bestaat niet meer.”
Zilver? Ik heb zelf ooit een twaalfdelige zilveren cassette geërfd. Puntfilet. Compleet met soeplepel, vleesvork en visbestek. Heb er lang geleden een tweede cassette bij gekocht, Haags Lofje, zodat ik allebei mijn dochters een antieke cassette kon nalaten. „Geen interesse pap.” Zilver moet je poetsen en daar begint de wereld niet meer aan.
Dammen, bridgen, in bepaalde kringen hoorde het vroeger bij de opvoeding maar wordt het nog gedaan? Ton Sijbrands, die naam kent u. Maar weet u wie momenteel kampioen dammen is? De gemiddelde leeftijd van de leden van de Bridgebond is de zeventig al ver gepasseerd.
Het zijn allemaal zaken waarin je je moet verdiepen. Waarvoor je moeite moet doen om er een beetje in thuis te raken. Ik ga niet zeuren dat de jeugd daar geen zin in heeft. Zij heeft ongetwijfeld andere hobby’s waar je ook moeite voor moet doen. En waar ik geen verstand van heb. Maar merkwaardig blijft het hoe snel dingen voorgoed worden opgeborgen. Met hooguit een oude zonderling als beheerder van het spul.
Weet u wat ook uitsterft: Joodse humor. En dat vind ik echt ernstig. In een gezelschap van een man of twaalf vertelde ik onlangs de volgende mop: Saar staat voor de Klaagmuur in Jeruzalem en roept: „Ik wil naar mijn volk terug, ik wil naar mijn volk terug’! Zeggen de mensen: „Maar mevrouw u bent in Jeruzalem, wat wilt u nog meer”? Zegt Saar: „Jeruzalem? Ga weg met je Jeruzalem. Ik wil naar Monte Carlo”!
Het bleef even stil en toen vroeg iemand: „Wat moet ze daar dan doen”? Ik was verbijsterd. Lang geleden heb ik die mop eens verteld, al die moppen zijn eeuwenoud, en toen werd er wel gelachen. Waarna de discussie ontstond of deze grap niet al te antisemitisch was. Natuurlijk zijn bijna al die Sam en Moos moppen gebaseerd op een zekere Joodse zelfhaat. Maar dat is niet de reden dat ze niet meer begrepen worden. Ze komen voort uit een cultuur die passé lijkt te zijn. Erg vind ik dat want ik voelde mij er thuis.
Passé inderdaad, het werd onlangs nog eens onderstreept. Een leeftijdgenoot van me kende ook een leuke mop: „Moos loopt door de Kalverstraat….” Hij werd onderbroken door een vrouw van tegen de veertig die vroeg: „Sorry, maar wie is Moos”?</p>]]></description>
      <guid>https://haarlemsdagblad.nl/cnt/dmf20230801_31706496</guid>
      <pubDate>Tue, 1 Aug 2023 17:00:00 +00:00</pubDate>
    </item>
  </channel>
</rss>
