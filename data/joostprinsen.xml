<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[’We hadden de taken verdeeld. En ik zou mamma afleggen’]]></title>
      <description><![CDATA[<p>Hoe we op het onderwerp kwamen, weet ik niet meer.

Maar met mijn dochter Ireen, oud-verpleegkundige, sprak ik over het overlijden van mijn vrouw en de dagen daaromheen. Bizarre dagen, met een aantal gebeurtenissen waar ik nooit van geweten heb.
„We hadden de taken verdeeld”, zei Ireen. „Tien dagen tevoren al omdat we wisten dat ze niet lang meer te leven had. Jij zou de uitvaart regelen, de sprekers, de muziek, het hele programma. Fleur (mijn ander dochter) zou de e-mailadressen verzamelen van iedereen die wij wilden uitnodigen. Nog een hele klus want dat waren er meer dan tweehonderd. En ik zou mama afleggen.’’
„Hoe ging dat eigenlijk”, vroeg ik.
Ireen: „Fleur en jij wilden mama na haar dood niet meer zien. Jullie wilden een vrolijk beeld van haar op je netvlies bewaren, dat begreep ik wel. Maar er moeten fysiek allerlei zaken gebeuren met een dode. Jullie gingen in het ziekenhuis de gang op, waar zo’n zitje was. En terwijl jullie daar wachtten, kwamen er veel mensen de kamer in om afscheid van haar te nemen, terwijl mama toch al dood was.
Verpleegsters, een zaalarts, de koffiejuffrouw. Ontroerend vond ik dat. Er moesten ook papieren worden ingevuld, de schouwarts moest haar dood verklaren. En mamma kreeg een teenkaart om met haar gegevens. Ik pakte haar hand vast, die was al koud en ik ging haar vertellen wat we gingen doen. Ik bleef de gedachten houden: dit is niet echt, ze wordt zo weer wakker.”
„Je kwam ook nog even de gang op, als ik me goed herinner”, zei ik. „Klopt”, zei Ireen, „jullie zaten met zijn vieren. Mijn man en nichtje Ilse waren er ook. Ik vroeg of iemand mamma nog wilde zien voor zij naar het mortuarium werd gebracht. Maar dat wilden jullie dus niet.’’
,,Toen ik terug in de kamer kwam, lag er een laken over mamma’s gezicht. Toen realiseerde ik me pas: ze is dood. Ik ben meegegaan naar beneden. Ze werd van het bed op een brancard getild en het mortuarium ingereden. Ik ben daar niet naar binnen gegaan, ik ging terug naar jullie.
,,We reden met een paar auto’s naar huis. Jij trok een fles wijn open en zei: ’Nou gaan we allemaal om beurten iets slechts over Emma vertellen. Hebben we dat gehad’. Dat brak de spanning. Iets slechts, haha. Daar hadden we toen weinig moeite mee met zijn allen.’’
,,Drie dagen later ben ik bij het uitvaartcentrum mamma gaan aankleden en mooi maken, de dag vóór de uitvaart. Een aparte klus was dat. Wil je ook weten hoe dat ging?’’
„Graag”, zei ik.
<span class="italic">(Wordt vervolgd)</span></p>]]></description>
      <guid>https://haarlemsdagblad.nl/cnt/dmf20230523_57509593</guid>
      <pubDate>Tue, 23 May 2023 17:55:00 +00:00</pubDate>
    </item>
    <item>
      <title><![CDATA[Even helpen beste lezers]]></title>
      <description><![CDATA[<p>Over spelling vandaag. Onlangs sprak ik een taalkundige. We keken beiden bij een gezamenlijke vriend - gezamenlijk schrijf je met een n in het midden, wist u dat trouwens - naar een wielerwedstrijd. Ik verkeer minder in wetenschappelijke kringen dan ik zou wensen.

Het onderwerp kwam op de taal die lang niet altijd logisch is. ’We kwamen met zes man’ is akkoord maar ’we kwamen met zes vrouw’ niet. Althans taalkundig niet. Ook het uitsterven van woorden kwam ter sprake. We herinnerden ons uit vroeger tijden dat een fuif mieters of knal was.
Natuurlijk zijn er woorden voor in de plaats gekomen die precies hetzelfde betekenen. De party is nu tof of <span class="italic">fucking cool</span>. Verder hebben we de neiging gewone woorden of uitdrukkingen op te sieren. Recent wordt recentelijk, ’dat is niet aardig voor hem’ wordt ’dat is niet aardig naar hem toe’.
Ook de uitspraak verandert langzaam. Zo hebben we steeds meer de neiging om de klemtoon op de eerste lettergreep de leggen. Óppositie in plaats van opposítie, of ónafhankelijk ipv onafhánkelijk. Taal is springlevend, daar waren we het met zijn allen over eens.
Toen gooide ik een knuppeltje in het hoenderhok. Ik zei: „Als de gesproken taal zo springlevend is en voortdurend verandert, waarom de geschreven taal niet?” Kortom: de spelling.
De taalkundige zei dat dat eigenlijk zijn vakgebied niet was. Dat maak je vaak mee met vaklui. Ze hebben overal verstand van behalve van dat ene onderwerp waarover je iets weten wil. Mijn broer, jurist, was een wel erg treurig voorbeeld. Ik belde hem ooit op over een juridische kwestie. Voor ik had uitgelegd waarover het ging, zei hij: „Ik heb geen idee” en verbrak de verbinding. Hij bleek alleen verstand te hebben van faillissementen en was ervan uitgegaan dat daar mijn vraag niet over ging.
Spelling dus. De laatste spellingcorrectie dateert van 2006. Paardebloem werd paardenbloem, ideeënloos werd ideeëloos en sex werd seks. Daar zullen we zeventien jaar geleden van opgekeken hebben.
Wanneer gaan we er echt iets aan doen? Ik hoop nog mee te maken dat de verfoeilijke dt wordt afgeschaft. Auto mag van mij oto worden en prestatie prestaatsie. Maar ik geef meteen toe dat algemene richtlijnen afgezien van die dt lastig te geven zijn.
Het schijnt dat de meeste mensen de spelling die ze op school hebben geleerd als zaligmakend beschouwen tot in de eeuwigheid amen. Makkelijk is dat wel natuurlijk. Om niet te zeggen gemakzuchtig. Maar zo verandert er nooit wat en zal net als in Engeland het gesproken woord steeds verder af komen de staan van de schrift.
Hoe denkt u er eigenlijk over? Niets veranderen? Alleen die dt? Verder ingrijpen en zo ja hoe? Misschien wilt u uw mening naar me mailen via <a href="mailto:redactiesecretariaat@mediahuis.nl" target="_blank">redactiesecretariaat@mediahuis.nl</a> Dan beloof ik u over enige tijd een overzicht te geven van de stand van zaken. Worden we met zijn allen onze eigen taalkundige.
Suukses!</p>]]></description>
      <guid>https://haarlemsdagblad.nl/cnt/dmf20230516_57696286</guid>
      <pubDate>Tue, 16 May 2023 17:00:00 +00:00</pubDate>
    </item>
    <item>
      <title><![CDATA[Joost Prinsen keert tijdelijk terug bij Met Het Mes Op Tafel]]></title>
      <description><![CDATA[<p>Presentator Joost Prinsen keert de komende twee weken tijdelijk terug bij het programma Met Het Mes Op Tafel. De 80-jarige medebedenker van de kennisquiz vervangt Herman van der Zandt, die vanwege ziekte tijdelijk verstek moet laten gaan. Dat heeft Omroep MAX maandag gemeld.

Van der Zandt nam het stokje in 2015 over van Joost Prinsen, die het programma vanaf 1997 voor zijn rekening nam. De eerste aflevering met Prinsen zal maandagavond te zien zijn.
In het populaire spel kunnen kandidaten niet alleen winnen door hun kennis, maar ook door slim te bluffen.</p>]]></description>
      <guid>https://haarlemsdagblad.nl/cnt/dmf20230410_50956327</guid>
      <pubDate>Mon, 10 Apr 2023 12:09:16 +00:00</pubDate>
    </item>
  </channel>
</rss>
