<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Spelling en andere zaken]]></title>
      <description><![CDATA[<p>Mijn God, wat heb ik me op de hals gehaald: schrijf uw mening over de spelling. Ik ben de tel kwijt geraakt maar ik schat het aantal inzenders op ongeveer zestig (zoek de fout in deze zin). Met meningen die variëren van ’slechts veranderen op straffe des doods’ tot ’Weg met de dt en de lange ij’.

Zestig inzendingen ongeveer, uiteraard allemaal in vlekkeloos Nederlands (bravo!), en allemaal vol liefde voor onze moedertaal. Dank dames en heren. Het artikel dat ik u beloofde, komt er maar niet op deze plek. Ik schat dat ik al gauw een kleine pagina van de krant nodig heb. Ik vraag beleefd om uw geduld.
Komt me stiekem goed uit want ik moet over dit hoekje van de krant even iets met u doornemen. Een paar maanden gelden won de BBB van mevrouw van der Plas met vlag en wimpel de verkiezingen. Of de partij er vandaag even goed zou voorstaan, is nog maar de vraag. Iedere verkiezing heeft een held, zei Hans van Mierlo. Maar met die helden loopt het lang niet altijd goed af. Zie het lot van Baudet, die inmiddels ergens in de marge van de politiek is verdwaald. En kijk naar de vorige heldin Sigrid Kaag, die onophoudelijk haatmails ontvangt. Wij zijn kennelijk niet toe aan haar onafhankelijke opstelling en ambitie. Voor straf kan Kaag niet meer veilig over straat lopen. Een droevig lot dat ze inmiddels deelt met diezelfde Caroline van der Plas.
Aan dit soort zaken wilde ik een column wijden. Toch even in mijn archief gedoken. En jawel, ik heb aan het verschijnsel verkiezingshelden en hun treurig lot al een column gewijd in juni 2010. Den Uyl, Marijnissen, Verdonk en Wilders waren toen de tenoren. Overkomt me steeds vaker: mooie onderwerpen voor een column die ik al ooit behandeld heb. En aan plagiaat begin ik niet, zeker niet van mezelf.
Komt iets bij: als columnist moet je de boel bijhouden. Journaal en dagbladen zijn verplichte kost. Je moet in de krant niet te vaak schrijven over je zieke kat of over de rozen die zo mooi bloeien in de tuin. Je dient je onderwerpen hogerop te zoeken. Maar ik betrap me erop dat ik het journaal en zelfs de krant nogal eens oversla. En dan wordt de vijver waarin je vissen kunt erg klein.
Tijd voor een gesprek met de hoofdredacteur. Die stelde voor: probeer één keer in de twee weken en kijk eens hoe dat bevalt. Dat heb ik graag aangenomen. Vandaar dat u volgende week hier een column aantreft van mijn collega Marja van Spaandonk. Ik wens haar vanaf deze plek een lang en mooi leven toe in ons eigen hoekje van de krant.
Eén advies: vraag niet om brieven over spelling!</p>]]></description>
      <guid>https://haarlemsdagblad.nl/cnt/dmf20230606_38500993</guid>
      <pubDate>Tue, 6 Jun 2023 17:00:00 +00:00</pubDate>
    </item>
    <item>
      <title><![CDATA[Je bent in het blauw mamma]]></title>
      <description><![CDATA[<p>Wat vooraf ging: Na de dood van mijn vrouw had het gezin de taken verdeeld. Dochter Ireen, oud verpleegkundige, had het op zich genomen om Emma af te leggen. Op mijn verzoek vertelt zij daarover.

Ireen: „De dag voor de crematie heb ik thuis de kleding uitgekozen. Een blauw pak, broek, rok, shawl en make up. Fleur (haar zus, JP) en ik kozen samen een mooie bijpassende ketting.
In het uitvaartcentrum lieten twee verzorgers de kist zien en ze haalden mamma uit de koelcel. Heel bizar, er hing allemaal damp omheen. Mamma was stijf, je kon alleen een beetje duwen in haar huid.
Ze was nog niet gewassen. Dat begreep ik niet, ik was gewend dat zoiets in het ziekenhuis gebeurde. Ik had ondergoed bij me maar haar onderlichaam begon zwart te worden dus een donkere onderbroek was lastig om te zien. Toen zeiden die mannen ’Laat ons dit doen’. Zij hebben mamma toen aangekleed.”
„Ik heb me die zaken nooit zo gerealiseerd. Sorry”, zei ik. „Geeft niet pap”, zei zij.
„Toen die mannen klaar waren, ging ik met foundation aan de slag. Ik trok per ongeluk haar mondhoek omhoog. Haar gezicht was niet heel hard. Van de weeromstuit deed ik de andere mondhoek ook maar omhoog, lag ze te lachen. Ik begon weer met haar te praten: „Hoor eens mamma, ik doe ook maar wat, hè.” Het hielp wel dat die twee mannen humor hadden. Je kunt haar nog meer laten lachen, zeiden ze. Wilde ik met make up beginnen, kwamen zij met hele theaterkist aanzetten.”
„Het moeten toch lastige momenten voor je zijn geweest”, zei ik.
„Ja, je zit in een soort twilight. Ik sloeg me er doorheen door tegen mamma te blijven praten: „Er zijn hier nog twee mannen mamma. Maar geen zorgen, je bent in het blauw. Je lievelingskleur. Wat vind je trouwens van deze mooie ketting en van het parfum”?
Toen ze helemaal was aangekleed en opgemaakt, bleek de kist te klein. Goed dat ze dat niet kon horen! Ik zei meteen: „Er wordt hier niets gebroken”! Maar dat hoefde ook niet. We hebben haar armen kruiselings over haar borst gevouwen en haar hoofd een extra kussentje gegeven. Ik liet haar nog een keer glimlachen en nam een foto. Ik was best wel trots. Ik appte jullie over die foto maar jullie wilden hem niet zien. Niet zo leuk voor me.
Ik hielp mee de noppen op de kist te schroeven en realiseerde me: dit is de laatste keer dat ik haar zie. De rit naar huis in Brabant was erg lang. Ik heb die beelden ’s nachts nog weken gezien. Daar heb ik hulp bij gezocht.
De dag erna stonden we na afloop van de plechtigheid nog even met zijn allen om de kist. Jij, de kinderen, schoonkinderen en kleinkinderen. En ik dacht; mamma, ik ben de enige die weet hoe jij eruit ziet.”</p>]]></description>
      <guid>https://haarlemsdagblad.nl/cnt/dmf20230530_33003362</guid>
      <pubDate>Tue, 30 May 2023 17:00:00 +00:00</pubDate>
    </item>
  </channel>
</rss>
