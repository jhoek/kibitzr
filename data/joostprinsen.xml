<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Eén dag de kalief van Bagdad]]></title>
      <description><![CDATA[<p>De telefoon rinkelde afgelopen donderdag vroeg in de ochtend. Aan de lijn was de man met wie ik vroeger ruim driehonderd afleveringen had gemaakt van een quiz. Hij als eindredacteur, ik als presentator. Acht jaar geleden ben ik gestopt met dat werk. Lang verhaal kort: mijn voortreffelijke opvolger was ziek, niet ernstig gelukkig, maar hij moest het bed houden. En twee dagen later, vorige week zaterdag, stonden de opnames van vier quizafleveringen gepland. Dat moest doorgaan anders was er deze week geen uitzending. Kon ik misschien invallen?
Dat kon ik moeilijk weigeren. Het duurde even voor ik me realiseerde dat er behalve ik niemand anders beschikbaar was. Het presenteren van die quiz is geen hogere wiskunde maar de spelregels zijn net te ingewikkeld om dat in korte tijd vlekkeloos onder de knie te krijgen. En dat is nodig anders red je geen vier afleveringen in één dag.
Het idee de enige Nederlander te zijn die een bepaalde klus kan klaren, is buitengewoon aantrekkelijk. Om te beginnen financieel. Ik had een sterkere onderhandelingspositie dan ik ooit gehad heb. Het telefoongesprek even later met de producente was kort. Ik vroeg een lullige paar honderd euro opslag, meer voor de heb dan voor iets anders, en dat werd meteen ingewilligd. Ik zette de treurige gedachte uit mijn hoofd dat ik meer had moeten vragen.
Verder fietste het hele tv-team in mijn dienst. De quizvragen zouden diezelfde dag nog worden toegestuurd. Evenals de foto’s en bijzonderheden van de kandidaten. Paste mijn smoking niet meer? Geen enkel probleem, er was budget voor een andere. Een taxi die mij zaterdag moest halen en thuisbrengen? Maar dat spreekt toch vanzelf, beste Joost.
Het opnameschema werd aangepast zodat opa gedurende de dag voldoende rust zou hebben in zijn kleedkamer met slaapbank. Geloof me: nooit eerder in mijn leven ben ik zo in de watten gelegd.
Op de grote dag was het niet anders. De producente zelf kwam de kleine knoopjes van mijn overhemd vastmaken. De geluidsman vroeg hoe ik het microfoontje het liefst opgespeld wilde krijgen. De opnameleider nam me bij de hand van kleedkamer naar studio, mij waarschuwend voor draden die over de vloer liepen en zetstukken die niet omgestoten mochten worden.
Zat de stoel makkelijk genoeg? Een andere kon geregeld worden, ik hoefde het maar te zeggen. En het lettertype op de kaartjes met de vragen: groot genoeg? Anders printen we ze gerust even opnieuw voor u uit. Thee met twee klontjes suiker tijdens de opnames toch: komt eraan hoor!
Ik was als de kalief van Bagdad die op zijn wenken bediend werd.
Slechts één nadeel: na zo’n dag, zoals een oud-collega ooit zei, kan het hiernamaals alleen nog maar tegenvallen.</p>]]></description>
      <guid>https://haarlemsdagblad.nl/cnt/dmf20230412_30756898</guid>
      <pubDate>Wed, 12 Apr 2023 06:32:36 +00:00</pubDate>
    </item>
    <item>
      <title><![CDATA[Joost Prinsen keert tijdelijk terug bij Met Het Mes Op Tafel]]></title>
      <description><![CDATA[<p>Presentator Joost Prinsen keert de komende twee weken tijdelijk terug bij het programma Met Het Mes Op Tafel. De 80-jarige medebedenker van de kennisquiz vervangt Herman van der Zandt, die vanwege ziekte tijdelijk verstek moet laten gaan. Dat heeft Omroep MAX maandag gemeld.

Van der Zandt nam het stokje in 2015 over van Joost Prinsen, die het programma vanaf 1997 voor zijn rekening nam. De eerste aflevering met Prinsen zal maandagavond te zien zijn.
In het populaire spel kunnen kandidaten niet alleen winnen door hun kennis, maar ook door slim te bluffen.</p>]]></description>
      <guid>https://haarlemsdagblad.nl/cnt/dmf20230410_50956327</guid>
      <pubDate>Mon, 10 Apr 2023 12:09:16 +00:00</pubDate>
    </item>
    <item>
      <title><![CDATA[Latrelaties is iets voor ons, volwassenen]]></title>
      <description><![CDATA[<p>Hoe onderhoud je een latrelatie? Dat leren ze je niet als kind. En toen je wat ouder werd, leerde je het ook jezelf niet. Want zo gauw je maar een beetje verkering had, trok je bij elkaar in om de huur uit te sparen. En als ik al latrelaties had, dan waren ze altijd flabberdewatski.

Twee keer samen naar de bioscoop en zoenen in het portiek. Tot zij of jij dacht: wat moet ik eigenlijk met die ander?
Latrelaties is iets voor ons, volwassenen. Voor de ietwat rijpere volwassene maar misschien praat ik nu te veel in eigen straatje.
Laat ik bekennen dat ik er slecht in ben. Het is me niet helemaal kwalijk te nemen of eigenlijk helemaal niet want voor ik begon te latten had ik vijftig jaar samengewoond. En de agenda’s toen werden toch afgesteld op de speellijsten van de voorstelling waarin ik speelde of op de opnamedata van een tv-serie. Vakantie als vader vakantie had, dagje uit als vader niet hoefde op te treden.
Wat mijn lat-partner betreft: die heeft jarenlang voor ik haar aan de haak sloeg, of zij mij, haar eigen boontjes gedopt. Dus rekening houden met de wensen van meneer Prinsen, stond niet bovenaan haar to do lijst. „Je moet kunnen dealen met elkaar”, adviseerde onlangs een tienjarig neefje. Maar dat valt in de praktijk niet altijd mee.
Je wordt bij dat latten elkaars agendapunt. En als je de pech hebt dat de agenda’s volstromen, dan wordt je bewegingsruimte klein. Je kunt wel zeggen ’wat er ook gebeurt, de zondag is voor ons tweeën’, maar dat is niet vol te houden. Te veel verjaardagen, te veel ziekenbezoek, te veel voorstellingen die alleen zondag aanstaande nog gespeeld worden, te veel ’jammer maar helaas’.
Er zou een cursus moeten komen: ’Latten doe je zo!’ Respecteer elkaars verleden en ook elkaars huidige bezigheden, lijkt een gouden regel. Dat verleden: akkoord, niks mis mee trouwens. Maar die bezigheden. Afspraken die je vandaag maakt met elkaar, haalt het leven morgen in. Je mag dan de kers op elkaars taart zijn, het lukt maar niet om de taart zelf te worden.
Na twee jaar heb ik inmiddels de zekerheid dat deze status quo niet meer veranderen zal. Dat ik het rustige leven van de oude dag, waar ik me in vroeger tijden wonder wat van voorstelde, vergeten moet. Dat het schipperen blijft tot de dood erop volgt. Maar dat de relatie zelf je zo dierbaar is, dat je dat alles op de koop toe neemt.
Hoe doen andere latters dat toch? Tips zijn welkom.</p>]]></description>
      <guid>https://haarlemsdagblad.nl/cnt/dmf20230404_52261975</guid>
      <pubDate>Tue, 4 Apr 2023 17:00:00 +00:00</pubDate>
    </item>
    <item>
      <title><![CDATA[Tomatensoep, rode wijn en rosé. U bent rosé]]></title>
      <description><![CDATA[<p>De opname voor mijn blaasoperatie begon eigenlijk al om negen uur ’s ochtends. Ik hoefde pas om half twaalf in het ziekenhuis te zijn, maar ik had een brief gekregen dat ik vanaf half tien niets meer mocht drinken. Dus om negen uur nam ik een extra koffie en klokke half tien dronk ik nog gauw een glas water. Ik drink nooit ’s ochtends een glas water, ik kijk wel uit, maar nu mocht het nog heel even. Wat een treurig ventje ben je dan.

De zuster heette Femke. Ze wees me een bed, noteerde bloeddruk en temperatuur en vertelde kort maar helder wat me te wachten stond. Ik kreeg een operatiejasje en mocht alles uittrekken op mijn sokken na. In ons zaaltje stonden twee mannen geheel gekleed maar met een katheterzak aan een looprek. In die zak streden bloed en urine om de voorrang. Ik begreep dat ze pas naar huis mochten als de urine aan de winnende hand was.
Kort daarna werden in een soort voorgeborchte wat prikken gezet en zaken op me geplakt, de uroloog kwam langs en trok mijn bed al snel richting operatiekamer. Roesje, ruggenprik en even later verwijderde hij ’onrustige cellen’ uit mijn blaas.
Op zaal waren de twee heren verdwenen en Femke had plaats gemaakt voor Adriane. Laat ik al die medische engelen eens met name noemen. Ik was natuurlijk benieuwd naar de kleur van mijn katheterzak. Maar Adriane stelde me gerust: „Meneer, wij onderscheiden tomatensoep, rode wijn en rosé. U bent rosé.” Een hele opluchting.
Ik klaagde over een branderig gevoel maar dat hoorde erbij, volgens de zuster. Alle klachten die je had, hoorden erbij. Pijn aan je eikel vanwege die katheter: „Klagen alle mannen over meneer Prinsen, hoort erbij. Ik zal een spray halen.” Het ’hoort erbij’ werd je geserveerd als bonusaanbiedingen in de supermarkt.
Van nachtzuster Monique weet ik alleen dat ze nog wat verdovende spray inspoot en de volgende ochtend om half zeven de katheter handig verwijderde: „Even diep ademhalen meneer.”
Ik sliep weer in en werd gewekt door Helena, die de dagdienst had. Ik mocht me aankleden maar nog niet naar huis. Daarvoor moest ik eerst het examen plassen afleggen. Ik moest plassen in een fles en dan werd de inhoud afgezet tegen de hoeveelheid urine die in de blaas was achtergebleven. Dat werd via een apparaatje gemeten. Op het toilet zat ik te smeken en te bidden dat de druppels wilden overgaan in een straal en dat lukte wonderwel: geslaagd met vlag en wimpel!
De uroloog kwam langs en gebood mij te stoppen met mijn rampenscenario’s. Toen ik nog klaagde over een en ander, keek hij me berustend aan, zuchtte diep en zei: „Dat hoort erbij.”</p>]]></description>
      <guid>https://haarlemsdagblad.nl/cnt/dmf20230328_34268920</guid>
      <pubDate>Tue, 28 Mar 2023 17:00:00 +00:00</pubDate>
    </item>
  </channel>
</rss>
