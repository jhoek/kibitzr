<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Afscheid nemen van George Groot]]></title>
      <description><![CDATA[<p>Twee maanden geleden zag ik de afscheidsvoorstelling van George Groot. Dat afscheid moeten we helaas letterlijk nemen want zes weken later overleed George. Hij was jarenlang een drijvende kracht van de cabaretgroep Don Quishocking. Een gezelschap dat in de tweede helft van de vorige eeuw furore maakte.

Ik zag al hun voorstellingen omdat ik verliefd was op de <span class="italic">leading lady</span> Anke Groot, de vrouw van George. Ik dichtte mijzelf kansen toe want het gerucht ging dat ze ooit in een taxi had zitten zoenen met de beroemde voetballer Piet Keizer. Of dat waar was, weet ik niet. Zeker is dat ik nooit een schijn van kans gemaakt heb bij Anke. Maar zo leerde ik de leden van de groep natuurlijk goed kennen en George was een van hen, en niet de minste.
Hij was een van die open mensen bij wie je niet op je woorden hoefde letten. Je kon hem alles vragen, hij deed nergens geheimzinnig over. ’Als je mij hebt, heb je me ook helemaal’ was zijn motto. Zijn teksten, vaak voor anderen, waren altijd scherpzinnig. Ook tijdens lessen en repetities kon hij precies vertellen waar de schoen wrong en wat eraan gedaan kon worden.
Groot was dan ook de verbazing van vrienden en collega’s toen hij en Anke naar Poona vertrokken om zich aan te sluiten bij de beweging van de Bhagwan. Toch niet een club die het van analytisch vermogen moet hebben. Terug in Nederland heeft George nog jaren in een oranje pak gelopen.
Een gevolg was wel dat hij een ander soort voorstelling ging maken. Zijn scherpzinnigheid bleef maar kwam steeds meer in dienst van een persoonlijke aanpak. De vraag ’is het leuk’ maakte gaandeweg plaats voor ’is het waar’. Hij schreef en speelde met actrices als Jenny Arean en Adelheid Roosen. Vrouwen voor wie doorgaans het hart en niet het hoofd op de eerste plaats komt. En al even streng als hij de teksten van anderen kon beoordelen, analyseerde hij zichzelf. Zijn vertrek naar Poona, de dood van zijn vrouw, zijn voorkeur voor jongens die gaandeweg steeds concreter werd. Het kreeg op het toneel met genadeloze eerlijkheid gestalte.
Zijn afscheidsvoorstelling, slechts één keer opgevoerd, was een tocht langs Memory Lane. Hij wist dat hij niet lang meer te leven had en nam afscheid van vrienden, oud leerlingen en collega’s. Ontroerend ook voor mij omdat ik hen vrijwel allemaal gekend heb. Aan het slot ging hij bij wijze van oefening in een doodskist liggen.
De dood die hij jarenlang met pappen en nathouden te vriend had gehouden, kwam zes weken later.</p>]]></description>
      <guid>https://haarlemsdagblad.nl/cnt/dmf20240604_47404464</guid>
      <pubDate>Tue, 4 Jun 2024 17:00:00 +00:00</pubDate>
    </item>
    <item>
      <title><![CDATA[Corman en de Stratenmakeropzeeshow]]></title>
      <description><![CDATA[<p>’Swamp Women’, ’Naked Paradise’, ’Attack of the Crab Monsters’: ziedaar wat filmtitels van Roger Corman. Bekend als de koning van de B-film maar XYZ-film zou je ook kunnen zeggen.

Corman overleed twee weken geleden, achtennegentig jaar oud. Hij produceerde honderden films waarvan hij er een aantal- ’Bloody Mama!’ - zelf regisseerde. Zijn snelheid van werken was legendarisch. In het algemeen staat er zes weken voor de opnames van een film maar Cormans record was twee dagen! Voor de cultfilm ’Little Shop of Horrors’.
Zijn grote verdienste was dat veel regisseurs en acteurs bij hem het vak konden leren. Coppola, Scorcese, De Palma, Cameron debuteerden bij hem als regisseur. Ze kregen strenge regels mee ’Van achteren helemaal bloot, van voren alleen boven de taille’. Of ’ Nooit meer dan een half uur voor de belichting. Als het bioscooppubliek kan zien wie er over het doek loopt, is het mooi genoeg’. Toen Ron Howard ooit vroeg of hij één scène opnieuw mocht filmen, zei Corman: „Kom gerust naar de studio Ron, er is alleen niemand.” Ook Peter Bogdanovich debuteerde bij Corman. Die had nog wat ongebruikt materiaal liggen uit een oude film. „Schrijf daar nou een script omheen en dan krijg je nog vijf opnamedagen.” Het werd Bogdanovich’ debuut ’Targets’.
Die laatste anekdote riep iets in mij wakker. Negentien eenenzeventig: de VARA had een serie Zweedse tekenfilmpjes aangekocht. Op dinsdagmiddag waren er nog een paar ongebruikte studio-uren. En er was een beetje budget om in die uren iets op te nemen. Een Cormansituatie. Aart Staartjes en regisseur Frans Boelen formeerden een groep schrijvers en Wieteke van Dort en ik mochten aanschuiven voor zang- en acteerwerk. De titel: ’De Stratenmakeropzeeshow’.
Decor was er niet, montagetijd nauwelijks. We hadden een schoolbord waarop Wiet een bos tekende voor een scène in de natuur. Of een huiskamer, een klaslokaal al naargelang. Dat was ons decor. Als door een ramp de opname onderbroken werd, moesten de acteurs doodstil in dezelfde houding blijven staan tot er geroepen werd ’Actie’! Dan gingen we door met het woord waar we gebleven waren. Zo spaarden we montagetijd uit. Belichting per scène: twintig minuten max. Houtje-touwtje televisie, Corman-televisie.
Schrijvers als Willem Wilmink en Hans Dorrestijn werkten mee aan het programma, Harrie Bannink zorgde voor de muziek. En net als Aart, Wiet en ik hebben ook zij het een leven lang volgehouden als tekstschrijver, dichter en componist. We waren geen Nicholson of De Niro, die ook bij Corman zijn begonnen maar we hoeven ons niet te schamen voor onze vijftig jaar in de wereld van glitter en glamour.
Die Zweedse kinderfilmpjes hebben we er na zeven afleveringen uitgegooid.</p>]]></description>
      <guid>https://haarlemsdagblad.nl/cnt/dmf20240521_43768572</guid>
      <pubDate>Tue, 21 May 2024 17:00:00 +00:00</pubDate>
    </item>
  </channel>
</rss>
