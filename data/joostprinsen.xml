<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[De wil om niet te winnen, hoe zit dat?]]></title>
      <description><![CDATA[<p>Er is weinig zo interessant in de wedstrijdsport als de wil om niet te winnen. Ik heb het niet over opzettelijk verliezen omdat dat toevallig goed uitkomt.

Een ploeg is al geplaatst voor de volgende ronde maar bij opzettelijk verlies treffen ze dan toevallig een makkelijkere tegenstander. Ik heb het niet over dat soort boerenkool slimheid.
In mijn archief, anderhalf krantenknipsel en een paardenkop, vind ik een opmerking van Nouchka Fontijn, een Nederlands bokser van wereldformaat. In 2019 won zij de wereldtitel middengewicht maar werd een uur na afloop van de finale tot verliezer uitgeroepen. Een protest van haar tegenstandster werd gehonoreerd. Een jaar eerder won ze ook zilver. Ze vroeg zich af of er niet één procent in haar zat dat helemaal geen wereldkampioen wilde worden: „Ik hou niet van status en ook niet van druk. Als ik wereldkampioen zou worden, dan zou ik me daarna snel een nietsnut voelen. Alsof het nooit meer goed genoeg is.” Aldus mevrouw Fontijn in een interview met Dennis Boxhoorn.
Wie zo’n gedachte voor één procent toelaat, laat hem eigenlijk voor honderd procent toe, denk ik. Het is een gedachte die niet alleen met druk te maken heeft maar ook met een gevoel dat winnen niet hoort.
Daar zijn rare voorbeelden van. Tim Krabbé schrijft in een van zijn prachtige wielerverhalen dat sprinters bij een massasprint zich vaak opstellen in volgorde van de te verwachten uitslag. Met andere woorden: iemand die altijd zesde of zevende wordt, gaat zich niet bemoeien met de strijd om de eerste plek. Hoort niet.
Zelf heb ik ooit aan een sterk bezet bridgetoernooi meegedaan. Met nog een uurtje te spelen stonden mijn partner en ik met ruime voorsprong op de eerste plek. Ik kan toch niet gaan winnen van spelers die veel beter zijn dan ik, dacht ik. Vanaf dat moment kon geen macht ter wereld mij nog van de nederlaag afhouden. We werden uiteindelijk derde.
Voorbeeld uit een andere hoek. Jaren geleden, zo vind ik in datzelfde dossier, won Wim Helsen de Polifinario, een prijs voor jonge cabaretiers. Zijn commentaar was „Iets in mij zegt: gij verdient dit eigenlijk niet.”
Wat is dat toch, dat calvinistische gevoel dat we niet goed genoeg zijn voor deze wereld? Dat de eerste plek iets is voor die andere jongens en meisjes. Waar komt dat stemmetje vandaan dat tweede of derde toch ook heel mooi is. Dat eeuwige excuus om niet te hoeven winnen. De wil om niet te winnen, hoe zit dat?
Ik zou het u graag willen vertellen maar ik weet het niet.
Iemand?</p>]]></description>
      <guid>https://haarlemsdagblad.nl/cnt/dmf20220802_49776587</guid>
      <pubDate>Tue, 2 Aug 2022 17:00:00 +00:00</pubDate>
    </item>
    <item>
      <title><![CDATA[Wat resteert van onze vrolijke bende van tien]]></title>
      <description><![CDATA[<p>Het verhaal van de tien kleine negertjes. Als ik die uitdrukking tenminste nog gebruiken mag. Het is de titel van een aftelversje en ook van de bekendste detective van Agatha Christie, dus waarom niet?

1965, we begonnen met zijn tienen in de eerste klas van de Amsterdamse Toneelschool. Eén moest na het eerste jaar afscheid nemen: te weinig talent. Met negen haalde we de eindstreep drie of vier jaar later.
Twee verdwenen binnen de paar jaar. Eén kon misschien de druk niet aan want die is in de praktijk nu eenmaal groter dan op een school. De ander, wij vonden haar erg getalenteerd, had er eigenlijk geen zin meer in.
Nog zeven dus. Chiem wilde eigenlijk liever schrijven. Met Alexander Pola schreef hij alle afleveringen van ’Zeg ’ns Aaa’. Ook leverde hij scripts aan een Duitse krimi, ’Tatort’ meen ik, waarin hij soms zelf opdook als een Nederlandse politieman. Schrijven beviel hem beter dan het leven tussen de coulissen dus het acteren liet hij gaandeweg voor wat het was.
Daria was lid van Het Werktheater. Toen dat gezelschap zichzelf had opgeheven, zag je haar nog wel eens op de buis. Maar erg actief was ze niet meer. Ze wilde dat misschien ook niet meer zijn omdat haar gezondheid te wensen overliet.
Resteerden er vijf. Els Ingeborg had een mooie carrière bij een aantal gezelschappen en vrije producties. Ik leerde via haar Willem Wilmink kennen want haar zus was met hem getrouwd. Els Inge en ik zijn vijfenveertig jaar bevriend gebleven. Ruim tien jaar geleden velde de kanker haar.
Johan raakte na een loopbaan van ruim veertig jaar zijn stem kwijt. Een gruwelijke ziekte voor een acteur. Te meer omdat hij van ons allen misschien het meest verslingerd was aan theater. Hij kon er niet buiten en besloot een paar jaar geleden dat het genoeg geweest was. Zijn leven belichtte hij zelf in de documentaire ’De laatste wil van acteur Johan Ooms’. Prachtig en smartelijk tegelijk.
Vorige week stierf Cas. Ook ooit een vooraanstaand lid van Het Werktheater. Die improviserende stijl van acteren lag hem ook het best. Hij speelde een aantal ’klassieke’ rollen maar zijn hart lag meer bij de eigen voorstellingen, waarin hij soms optrad in travestie. In zijn laatste maanden kon hij nauwelijks meer lopen maar zes weken geleden gaf hij, oud circuspaard, nog een afscheidsvoorstelling in Amsterdam. Ook Cas kon maar moeilijk leven buiten het theater.
Mezelf mag ik nauwelijks meer rekenen. Ik draag hier en daar nog wel eens iets voor, ik speel nog wel eens mee in een tv-aflevering. Maar een echte loopbaan mag ik het niet meer noemen.
Eén nog: Helmert, een levenslange boezemvriend. De enige van ons die bijna zestig jaar na onze start, nog volop op de planken is te bewonderen. De laatste en misschien ook de beste van onze vrolijke bende van tien.</p>]]></description>
      <guid>https://haarlemsdagblad.nl/cnt/dmf20220726_17034510</guid>
      <pubDate>Tue, 26 Jul 2022 17:00:00 +00:00</pubDate>
    </item>
    <item>
      <title><![CDATA[Of ze moet meedoen aan ’First Dates’?]]></title>
      <description><![CDATA[<p>Ergens in november 2020 werd ik gebeld door mevrouw N. Verrassend, ik had haar nooit eerder aan de lijn gehad.

Een maand daarvoor hadden we geluncht in Amsterdam maar daarna hadden we door vakanties en corona elkaar niet meer gezien. Wel was er voorzichtig app-verkeer geweest dat gaandeweg een wat persoonlijker karakter kreeg. Maar dat telefoontje was een nieuwe stap.
Mevrouw N had een probleem. Zij was gevraagd voor het programma ’First Dates’. Moest zij dit doen? Misschien had ik advies, ik had immers veel ervaring in televisieland.
Ik vond het een beetje raar gezien die appjes van ons. „Is het wel helemaal sportief tegenover de man die aan je gekoppeld wordt”, vroeg ik. Volgens haar zou het natuurlijk helemaal mooi zijn als ikzelf die man was. Maar ik was niet benaderd en zag zoiets ook niet zitten.
„Als ik het doe, moet ik er wel honderd procent voor gaan”, zei mevrouw N. Dat was niet een opmerking waar ik op zat te wachten. Er viel een stilte. Om tijd te winnen vroeg ik uiteindelijk: „Krijg je er geld voor?” „Zeker”, zei ze, „Twaalfhonderdvijftig euro.”
Nieuwe stilte. Een hap eten en twaalfhonderdvijftig toe, is natuurlijk aantrekkelijk. Maar ik begon het idee steeds minder leuk te vinden. Uiteindelijk vroeg ik: „Zou je het ook doen als je geen geld kreeg?” Zij antwoordde; „Nee, dan niet.” Ik dacht even na en zei: „Alleen voor het geld zou ik zoiets niet doen.” Dat was mevrouw N met me eens, „Bedankt”, zei ze, „ik zal ze laten weten dat ik niet meedoe.” Het bleef nog even stil en toen maakten we enigszins opgelucht een einde aan ons gesprek.
Daarna duurde het nog een hele tijd voor ik haar weer zag en nog langer voor er iets opbloeide tussen ons maar dat is een ander verhaal.
Ruim anderhalf jaar later, vorige week om precies te zijn, zaten we met een gezelschap bij elkaar. Een vriendin van mevrouw N, een bekend actrice, kwam ter sprake. „Die heeft aan dat programma ’First Dates’ meegedaan”, zei iemand. „Daar heb jij indertijd ook nog over nagedacht”, zei ik.
De dochter van mevrouw N, toevallig aanwezig, keek verbaasd op. „Over nagedacht mamma”, zei ze, „er was toch geen haar op je hoofd, dat erover dacht om aan dat programma mee te doen”.
Laat ik de stilte die toen viel omschrijven met het woord pijnlijk. „Waarom belde je me dan”, vroeg ik. „Ik wilde testen of jij net zo tegen ons tweeën aankeek als ik”, zei mevrouw N. „En toen dat het geval bleek, waren we allebei opgelucht”, zei ik. „Klopt”, zei zij. „Dan hadden we eigenlijk al een relatie toen we de hoorn neerlegden”, zei ik. „Heb je het eindelijk in de gaten”, zei zij.
Vrienden, een relatie hebben is één ding. Maar een relatie hebben zonder het te weten, dat lukt alleen heel onnozele mannen.
<span class="bold">Lees ook: <a href="https://www.noordhollandsdagblad.nl/cnt/dmf20220629_31277216" target="_blank">Joost Prinsen schrijft een brief aan zijn vrouw | column</a></span></p>]]></description>
      <guid>https://haarlemsdagblad.nl/cnt/dmf20220719_8782257</guid>
      <pubDate>Tue, 19 Jul 2022 17:00:00 +00:00</pubDate>
    </item>
    <item>
      <title><![CDATA[Ik merk dat ik me steeds meer voor de dood ben gaan interesseren]]></title>
      <description><![CDATA[<p>Onlangs werd ik geïnterviewd voor een vijftigplusblad. Aanleiding: mijn gevorderde leeftijd. Dus er werden vragen gesteld die daarmee samenhingen. Welke boodschap hebt u voor de generatie na u: ’Het leven heeft mij, goddank, bijna niets geleerd’ (Nescio). Welke raad hebt u uw dochters meegegeven: ’Vertel het niet thuis als je vreemd gaat’.

Maar ook, en interessanter: wat zijn uw plannen voor de toekomst? Na wat obligate antwoorden als een bezoek aan ’The last night of the proms’(inclusief zwaaien met een vlag!) en het online voordragen van gedichten, kwam ik met mijn geheime agenda: een logboek van de dood.
Niet dat ik suïcidale plannen heb. Ik huldig het woord van Woody Allen: „Ik ben niet bang voor de dood, maar als het zover is, wil ik er liever niet bij zijn.”
Maar ik merk wel dat ik me steeds meer voor de dood, vooruit de Dood, ben gaan interesseren. Ik lees de overlijdensannonces in de krant, overigens het zekerste bewijs dat je oud geworden bent. En steeds vaker staat er iemand tussen die ik nog gekend heb of op zijn minst heb ontmoet. Verder zijn er specialisten die mij van tijd tot tijd op het matje roepen om enig lichaamsdeel onder de loep te nemen. Een en ander om het einde zo lang mogelijk uit te stellen.
Een paar jaar geleden had ik mijn vriendschap met de Dood opgezegd. Hij had het te bont gemaakt in mijn leven. Maar daar ben ik gaandeweg van teruggekomen, want ik geloof dat ik hem maar beter te vriend kan houden.
Een logboek over de dood dus. Zoals sommige mensen een knipselmap samenstellen om goed geïnformeerd op vakantie te gaan. Voorbereid zijn, anders niet. Mijn eerste bijdrage is een tekst van Midas Dekkers. Uit een interview met hem voor datzelfde vijftigplusblad. (ANBO maart 2019, Margot Ebbenhuizen).
Dekkers’ motto is: ’Het belangrijkste op de wereld is suffen’. Zo iemand vertrouw ik blindelings. Citaat: „Het is niet zo dat we door de medische wetenschap ouder worden, het is zo dat méér mensen daardoor in de buurt van de honderd jaar uitkomen. Maar wat de medische wetenschap niet kon en niet kan en naar mijn smaak ook nooit zal kunnen, is er voor zorgen dat we veel ouder dan honderd jaar worden.”
Verheugende mededeling! Ik was jaloers op de generatie na de mijne die misschien wel vrolijk 150 jaar worden kon. Waarom ben ik niet wat later geboren, dacht ik. Maar Midas heeft me gerustgesteld. Ik hoor bij de categorie die dankzij de dokter richting honderd mag. Net als trouwens mijn naamgenoot Van den Vondel die eeuwen geleden 91 werd. En verder kijken dan die leeftijd heeft dus weinig zin.
Verheugend nieuws en daarom het eerste knipsel voor mijn logboek ’de Dood’. Als ik niet uitkijk worden we nog gezworen kameraden.</p>]]></description>
      <guid>https://haarlemsdagblad.nl/cnt/dmf20220712_72877566</guid>
      <pubDate>Wed, 13 Jul 2022 05:21:00 +00:00</pubDate>
    </item>
    <item>
      <title><![CDATA[Mediamarkt kan laptop zogenaamd niet leveren]]></title>
      <description><![CDATA[<p>Simone Mors uit Burgerbrug meldt een vreemde ervaring met Mediamarkt, waar zoon Joost, ter voorbereiding op het volgende schooljaar, online een Lenovo IdeaPad met een losse muis had besteld en meteen betaald.

Kort na zijn bestelling kreeg Joost bericht dat de laptop helaas niet leverbaar was. Diezelfde dag zien zij op de website dat die laptop nog steeds wordt aangeboden, alleen tegen een veel hogere prijs. Verbaasd zoeken ze contact met Mediamarkt. De reactie is dat de laptop echt niet leverbaar is, ook niet voor die 130 euro hogere prijs.
Joost probeert het toch en tot beider verbazing wordt de laptop daarna geleverd. Bij Mediamarkt vragen ze om opheldering en het prijsverschil terug. Aanvankelijk krijgen ze gelijk. Het prijsverschil zal worden teruggegeven in de vorm van een tegoed voor de webshop. Weer later meldt Mediamarkt dat dat niet doorgaat, want de (hogere) prijs waarover ze klagen geldt nog steeds. Huh?
We wijzen Mediamarkt erop dat dit een onwenselijke actie van de winkelketen is. Joost had een koopovereenkomst voor de lagere prijs gesloten. Als de laptop er dan kennelijk toch is, hoort Mediamarkt het apparaat gewoon voor de overeengekomen prijs te leveren. Mediamarkt laat daarop weten die 130 euro prijsverschil toch terug te betalen.</p>]]></description>
      <guid>https://haarlemsdagblad.nl/cnt/dmf20220706_54396229</guid>
      <pubDate>Sat, 9 Jul 2022 13:00:00 +00:00</pubDate>
    </item>
    <item>
      <title><![CDATA[Verantwoord gokken? Hahaha]]></title>
      <description><![CDATA[<p>Ik lees de schaakcolumn van Hans Ree in de NRC. Altijd lezenswaardig. Over wereldkampioen Magnus Carlsen schrijft hij: ’Hij gaat in ieder geval een WK spelen, namelijk de ’World Series of poker” in Las Vegas. Hij is een gewiekste pokeraar die daar optreedt als ’ambassadeur voor verantwoord gokken’ voor het online gokbedrijf Unibet.

Verantwoord gokken: hahaha. Denk ook aan verantwoord stomlazerus worden of verantwoord de snelweg oversteken. Laten we pokeren en gokken overigens niet op één lijn stellen. Pokeren is een uiterst moeilijk kaartspel, maar gokken is een kansloze bezigheid.
Onthoud over gokken slechts dit: je verliest op termijn altijd. Vandaar dat het stormliep toen de regering oktober vorig jaar vergunningen ging verstrekken aan online goksites. Want in de gokwereld gaat meer geld om dan in alle beroepssporten bij elkaar inclusief de Formule 1. En dat geld verdwijnt vroeg of laat, meestal vroeg trouwens, altijd in de zakken van de aanbieders en nooit in die van de gokkers.
Daar voelt onze regering zich kennelijk schuldig over. Ze strijken hun aandeel op via de kansspelbelasting. En dus willen ze iets doen voor de arme gokker die zijn spaarcentjes vrijwillig afstaat aan die online bedrijven met vergunning, de Unibets van deze wereld.
Vorige week bepaalde minister Weerwind (Rechtsbescherming) dat bekende personen geen reclame meer mogen maken voor gokbedrijven. Ellie Lust, Dick Advocaat, Andy van der Meijde om er een paar te noemen zijn hun bijverdienste kwijt. De minister wil hiermee kwetsbare groepen en probleemspelers beschermen. U en ik weten inmiddels dat alle gokkers probleemspelers zijn, maar dit terzijde. En omdat Ellie, Dick en Andy natuurlijk <span class="italic">has beens</span> zijn, geldt het reclameverbod in één moeite door voor iedereen die maar een beetje bekend is van sport, politiek, radio of tv.
Raar eigenlijk. Je verkoopt vergunningen en int belasting over de winst. Mogen die sites dan zelf bepalen hoe ze reclame maken? Kun je een half jaar later Ellie, Dick en Andy die schnabbels zomaar verbieden? Ik zou graag willen weten hoe dat wettelijk in elkaar steekt.
Maar vooral: wat denk je te bereiken met zo’n verbod? De afgelopen maanden zijn op internet en tv honderdduizenden gokreclames voorbij gekomen. Die stroom dam je niet in door gezichten te verbieden. Want ieder reclamebureau kan leuke commercials bedenken zonder een bekende snuit. Er wordt gewerkt aan verdere maatregelen op advertentiegebied. Maar ook dat zal niet helpen.
Want de gokverslaafde heeft in Nederland ruim baan gekregen. Ambassadeurs voor verantwoord gokken of de afwezigheid van Ellie Lust in de STER zullen hem niet tegenhouden. Sinds 1 oktober 2022 teistert een vloedgolf aan goksites ons land. En minister Weerwind is als Hansje Brinker met zijn vinger in de dijk.</p>]]></description>
      <guid>https://haarlemsdagblad.nl/cnt/dmf20220705_58568261</guid>
      <pubDate>Tue, 5 Jul 2022 17:00:00 +00:00</pubDate>
    </item>
    <item>
      <title><![CDATA[Joost Prinsen schrijft een brief aan zijn vrouw]]></title>
      <description><![CDATA[<p>Ik kreeg via de app een foto waar mijn vrouw op staat. Ik heb weinig foto’s van haar en maar één kort filmpje. Stom natuurlijk. Zelfs toen ik wist dat ze niet lang meer te leven had, vergat ik haar te filmen. Ik ben niet groot geworden in het digitale tijdperk.

Zij kan me van gene zijde dus nauwelijks meer bereiken. Vandaar dat ik van deze kant maar een poging doe in haar richting. Gewoon even de stand van zaken doornemen.
Luister Emma: je uitvaart was heel druk bezocht. Tweehonderdzeven mensen volgens de meneer van de begrafenisonderneming, ik heb regelmatig voor minder mensen staan spelen. Wat betekent dat jij dood meer volk trok dan ik levend. Leuk is anders.
Ik heb met de dochters, ze stellen het goed, je as verstrooid in het Paterswoldsemeer niet ver van je geboorteplaats. Er kwam juist een avondzon door. Mooi moment, echt waar. Later kregen we tijdens het diner natuurlijk bonje, in de beste tradities van ons huwelijk. Dus daar zul je niet wakker van liggen.
Een week of drie na je dood stierf onze Kaatje. De arme hond was bijna veertien en helemaal op. De dierenarts maakte een lang verhaal heel kort. Even zo goed werd het stil op het Loo.
Ons huis in België heb ik diezelfde week verkocht. Ik had me voorgenomen een half jaar geen beslissing van belang te nemen. Maar ik wist heel zeker dat ik er met niemand anders dan met jou wilde zitten. Vandaar.
Om de rouw van me af te duwen heb ik thuis maanden zitten schrijven en twee boeken gepubliceerd. Eén daarvan draagt jouw naam, leuk toch. Toen ik later wat erg veel begon te janken, kwam een geduldige mevrouw eens per week met me praten. Naar me luisteren eigenlijk.
Dan nu het hoge woord: ik heb weer verkering. Je hebt gelijk gekregen, ik geef het tandenknarsend toe. De dame in kwestie is Noraly Beyer. Je hebt haar na een voorstelling wel eens ontmoet. Ik had haar in geen tien jaar gezien maar we lunchten samen ivm iets van de poëzie en na lang chatten en mailen raakte het aan. Ongeveer een jaar na jouw dood dus in ieder geval langer dan de zes maanden waar jij altijd van sprak.
Ik ben met haar in Suriname geweest. Als ik me goed herinner had jij verkering met een Surinaamse meneer vóór mij. En ik dus met een Surinaamse dame na jou. Laat ik het maar houden op de ronde cirkel.
Dan had ik je nog beloofd een groot feest te geven voor de hele familie en al onze vrienden. Dat heb ik gedaan toen ik tachtig werd. Lang na jouw dood, dat is waar maar dat kwam door de corona. Wat dat is leg ik je bij gelegenheid nog wel eens uit.
Of ik nog aan je denk? Waarom denk je verdomme dat ik deze column heb geschreven?</p>]]></description>
      <guid>https://haarlemsdagblad.nl/cnt/dmf20220629_31277216</guid>
      <pubDate>Wed, 29 Jun 2022 05:09:23 +00:00</pubDate>
    </item>
    <item>
      <title><![CDATA[Had ik vroeger ook maar zo’n intimiteitscoach gehad]]></title>
      <description><![CDATA[<p>We filmden dit keer in een fraaie villa. Ik kan me niet herinneren ooit op zo’n comfortabele locatie geweest te zijn.

Precies tien jaar geleden deed ik verslag van een filmdag met de zanger Jan Smit. Citaat: ’De locatie was als altijd de bekende uitgewoonde loods. Nu ik erover nadenk: ik geloof niet dat ik ooit ergens anders heb mogen filmen dan in afgeschreven bouwvallen.’
Daar is sedertdien geen verbetering in gekomen. Tot vorige week in die villa. „Verderop in de straat woont Linda de Mol”, zei een medewerker eerbiedig. Kennelijk kunnen ook gebouwen hun status ontlenen aan andere gebouwen. Zoals mensen de neef van Doris Day kunnen zijn en dieren de zoon van Quicksilver S of Jojo Buitenzorg.
De filmset was als altijd bezaaid met een onnoemlijk aantal technici, assistenten en assistenten van assistenten. Dit alles volgens de slogan: <span class="italic">’a long list of cast and crew. God allone knows what they do’</span>.
Tijdens de lunch, die zelden voor drie uur ’s middags plaats vindt, hoorde ik aan een tafeltje naast me: „Dus toen dacht ik, laat ik toch even de intimiteitscoach bellen.”
Intimiteitscoach?
Ik dacht aanvankelijk dat het de pointe was van een mop, maar het bleek bittere ernst. Ik schoof aan. Een jong actrice, talentvol vond ik, ik had die ochtend een mooie scène met haar mogen spelen, gaf toelichting.
„De tijd dat regisseurs het vrouwelijk bloot naar believen konden filmen en monteren is voorbij. Je kunt bij voorbeeld eisen dat bij de verfilming van je borsten de tepels niet te zien zijn. Blijkt later dat het toch in de film zit. Zo’n coach kan daar bij de montage de rem op zetten. Ook kan zij, het is altijd een zij, meestal een actrice bij de opname aanwezig zijn. En dan instructies geven: „Leg die hand daar en je arm zo, dan komt het decent in beeld.”
Geen overbodige luxe! Zo’n coach had ik ook ooit goed kunnen gebruiken. Een kleine veertig jaar geleden moest ik als boerenknecht een keer zoenen bij een filmopname. Een klassieke vrijscène in het hooi. De camera stond een eind weg dus we rommelden maar wat. „Nu snel een close shot’, riep de regisseur, „en het zoenen mag wat levensechter.”
Later bleek dat close shot niet in de film te zitten. En die actrice ging roddelen dat ik met de regie onder één hoedje had gespeeld. Vanwege een armzalige tongzoen voor de camera. <span class="italic">Metoo avant la lettre</span>. Was er toen maar een intimiteitscoach geweest! Die had mij in bescherming kunnen nemen tegen die onzinpraatjes.
Rest de vraag waarom mijn jonge collega die coach wilde bellen. Ze zei: „Ik heb nooit problemen gehad hoor. Maar nu kwam ik mijn tegenspeler tegen met wie ik komende maand ga filmen. ’Ik verheug me op onze seksscène’, zei hij. Ik dacht: Toch even aan de bel trekken.”
Ik ben erg blij dat ik niet in de schoenen van die intimiteitscoach sta.</p>]]></description>
      <guid>https://haarlemsdagblad.nl/cnt/dmf20220621_75984799</guid>
      <pubDate>Tue, 21 Jun 2022 17:00:00 +00:00</pubDate>
    </item>
    <item>
      <title><![CDATA[Diep in mijn hart heb ik mezelf altijd een scharrelaar gevonden]]></title>
      <description><![CDATA[<p>Jaren geleden mocht ik een lunchconcert geven in de Kleine Zaal van het Concertgebouw. Ik had daar lang genoeg voor gelobbyd.

Ik was natuurlijk niet echt gekwalificeerd dus de aanbiedingen stroomden niet binnen. Maar ik had in alle theaters van Amsterdam gestaan, inclusief de grote zaal van het Concertgebouw als verteller bij Peter en de Wolf. Alleen die Kleine Zaal moest ik nog veroveren.
Op een middag werd ik gebeld door een producent. Er was iemand ziek geworden, of ik de volgende dag een klein uur kon zingen in het walhalla van de klassieke muziek. Ik belde Dick van der Stoep, mijn pianist. We stelden telefonisch een programma samen van onze oude nummers, inclusief voor de zekerheid een toegift.
De volgende dag stond ik te zingen voor een Kleine Zaal stampvol mensen die allemaal voor een echte musicus gekomen waren. Nu kon Dick een compositie van Scarlatti virtuoos spelen. Hij had daar tijdens repetities bij ons thuis altijd veel succes mee. Dus om de mensen die voor Mozart gekomen waren niet teleur te stellen, zei ik na een paar liedjes: „Dames en heren dan nu een muzikaal intermezzo (grap!), Dick van der Stoep speelt Scarlatti!”
Beschaafd applaus en stilte. Een lange stilte. Dick speelde niet. Ik kondigde nog een keer aan maar hij schudde nee en zette ons volgende liedje in. Het was nogal pijnlijk allemaal.
„Wat flikte je nou”, vroeg ik nijdig in de kleedkamer, „je kunt die Scarlatti in je slaap spelen verdomme.”
„Bij jou thuis wel”, zei Dick, „maar in het Concertgebouw gelden andere maatstaven.”
Ik heb vaak aan dat optreden teruggedacht. Het symboliseert goed het verschil in de manieren waarop je met kunst kunt omgaan. Niet afwijken van je maatstaf, zoals Dick deed. Hij had het conservatorium met lof doorlopen en had dus recht van spreken. Of een maatstaf beschouwen als iets dat je kunt aanpassen aan de omstandigheden. Zoals ik een leven lang gedaan heb.
Vorige week werd ik tachtig. Hier en daar kreeg ik wat lof toegezwaaid. Maar diep in mijn hart heb ik mezelf altijd een scharrelaar gevonden. Iemand die maar al te graag bereid is de artistieke tering naar de nering te zetten. Ik zeg dat niet uit bescheidenheid want ik ben helemaal niet bescheiden.
Andy Warhol vond dat iedereen recht had op een kwartier roem. Mijn kwartiertje duurde vijftig jaar. Maar ik geloof niet dat dat wezenlijk verschil maakt.
Het is navrant te bedenken dat een gedenkwaardig moment, misschien zelfs een hoogtepunt, uit die vijftig jaar, een stilte is geweest die een seconde of wat geduurd heeft in de Kleine Zaal van het Concertgebouw in Amsterdam.</p>]]></description>
      <guid>https://haarlemsdagblad.nl/cnt/dmf20220613_27678661</guid>
      <pubDate>Tue, 14 Jun 2022 17:00:00 +00:00</pubDate>
    </item>
    <item>
      <title><![CDATA[Een beetje lullig de Caransa van het Zuiden uithangen met een paar garageboxjes]]></title>
      <description><![CDATA[<p>Kreeg een mailtje van mijn zus uit Breda. En ik glom van trots bij het lezen. In de krant moet je beginnen met de kern van je verhaal, is mij geleerd. Dus hier meteen inhoud van haar mail.

Het is een kop uit De Stem, het plaatselijke dagblad van Breda:
BETAALD PARKEREN BLIJFT NIET MEER BEPERKT TOT DE BINNENSTAD
Natuurlijk gun ik de arme Bredanaars hun gratis plekje langs de stoep. Maar de kleine zakenman in mij denkt daar anders over. Hier zijn de feiten.
Ruim twee jaar geleden overleed mijn vrouw. Kort voor haar dood vertelde ze over een papiertje dat thuis in een la lag. Dat moest ik maar eens bekijken. Ik dacht er pas weken later aan. Het was briefje met een banknummer. Controle leerde mij dat mijn vrouw me ruim vijfenzeventigduizend euro had nagelaten.
Ik was verbijsterd. Ik wist dat ze wat spaarde van haar AOW en meende dus een kleinigheid te erven. Maar hoe ze dit bedrag bij elkaar gekregen heeft, was en is me nog steeds een raadsel.
Geld hebben is één ding, weten wat ermee te doen is een ander. Niet lang daarna at ik met mijn zus, dezelfde van hierboven, ergens in het centrum van Breda. „Denk om de parkeermeter” zei ze. „Heb je die hier dan”, vroeg ik. „Alleen in de binnenstad”, zei zij.
Ik vertelde dat het in Amsterdam ook zo gegaan was. Eerst alleen parkeergeld in de grachtengordel, toen in de buurten er tegen aan: Kinkerbuurt, Plantage. En nu betaal je tot in Geuzenveld toe. Een parkeerplek in Amsterdam is inmiddels niet meer te betalen. En zo gaat het straks natuurlijk ook in Breda. Dus koop daar nu een garage niet te ver van het centrum en vroeg of laat wordt die investering goud waard. „Ja hoor”, zei mijn zus.
Op weg naar huis dacht ik aan die erfenis. En eenmaal thuis ging ik op internet eens zoeken of er ergens in Breda misschien een garagebox te koop was. Dat aanbod bleek erg tegen te vallen.
Lang verhaal kort: de afgelopen twee jaar is het mij gelukt twee van die dingen te kopen. Ik vertelde trots aan de familie over mijn diepte-investeringen en meewarige glimlachen waren mijn deel. Ik zal niet zeggen dat ik uitgelachen werd maar daar kwam het wel op neer. Is natuurlijk ook een beetje lullig de Caransa van het Zuiden uit te hangen met een paar garageboxjes van de centen van je vrouw.
Maar zie: de gemeente Breda beslist het betaald parkeren uit te breiden. Toevallig naar de wijken waar die twee maal achttien vierkante meter met een muurtje erom heen van mij liggen. Waarvan de prijzen langzaam maar zeker richting hemel zullen reiken.
Ooit zullen mijn kinds kinderen hun zakken kunnen vullen dankzij het scherp zakelijke inzicht van grootvader. De stichter van een imperium!</p>]]></description>
      <guid>https://haarlemsdagblad.nl/cnt/dmf20220607_25234316</guid>
      <pubDate>Tue, 7 Jun 2022 17:00:00 +00:00</pubDate>
    </item>
  </channel>
</rss>
