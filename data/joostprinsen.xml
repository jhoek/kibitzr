<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Moos loopt door de Kalverstraat]]></title>
      <description><![CDATA[<p>De vorige keer schreef ik over de eerste druk van beroemde boeken waarvoor in antiquariaten geen belangstelling meer is. Mijn eerste druk van Couperus: „Neemt u maar weer mee meneer.”

Wat verzamelen we eigenlijk nog wel? Postzegels, sigarenbandjes, boekjes van Kick Wilstra, alle uitgaven van Privé Domein?
Een mooie postzegelverzameling was toch ook geld waard. Zei een verzamelaar me onlangs: „Ik heb voor duizenden guldens zegels gekocht in mijn leven. Ze zijn misschien nog een paar tientjes waard. Piet Postzegel bestaat niet meer.”
Zilver? Ik heb zelf ooit een twaalfdelige zilveren cassette geërfd. Puntfilet. Compleet met soeplepel, vleesvork en visbestek. Heb er lang geleden een tweede cassette bij gekocht, Haags Lofje, zodat ik allebei mijn dochters een antieke cassette kon nalaten. „Geen interesse pap.” Zilver moet je poetsen en daar begint de wereld niet meer aan.
Dammen, bridgen, in bepaalde kringen hoorde het vroeger bij de opvoeding maar wordt het nog gedaan? Ton Sijbrands, die naam kent u. Maar weet u wie momenteel kampioen dammen is? De gemiddelde leeftijd van de leden van de Bridgebond is de zeventig al ver gepasseerd.
Het zijn allemaal zaken waarin je je moet verdiepen. Waarvoor je moeite moet doen om er een beetje in thuis te raken. Ik ga niet zeuren dat de jeugd daar geen zin in heeft. Zij heeft ongetwijfeld andere hobby’s waar je ook moeite voor moet doen. En waar ik geen verstand van heb. Maar merkwaardig blijft het hoe snel dingen voorgoed worden opgeborgen. Met hooguit een oude zonderling als beheerder van het spul.
Weet u wat ook uitsterft: Joodse humor. En dat vind ik echt ernstig. In een gezelschap van een man of twaalf vertelde ik onlangs de volgende mop: Saar staat voor de Klaagmuur in Jeruzalem en roept: „Ik wil naar mijn volk terug, ik wil naar mijn volk terug’! Zeggen de mensen: „Maar mevrouw u bent in Jeruzalem, wat wilt u nog meer”? Zegt Saar: „Jeruzalem? Ga weg met je Jeruzalem. Ik wil naar Monte Carlo”!
Het bleef even stil en toen vroeg iemand: „Wat moet ze daar dan doen”? Ik was verbijsterd. Lang geleden heb ik die mop eens verteld, al die moppen zijn eeuwenoud, en toen werd er wel gelachen. Waarna de discussie ontstond of deze grap niet al te antisemitisch was. Natuurlijk zijn bijna al die Sam en Moos moppen gebaseerd op een zekere Joodse zelfhaat. Maar dat is niet de reden dat ze niet meer begrepen worden. Ze komen voort uit een cultuur die passé lijkt te zijn. Erg vind ik dat want ik voelde mij er thuis.
Passé inderdaad, het werd onlangs nog eens onderstreept. Een leeftijdgenoot van me kende ook een leuke mop: „Moos loopt door de Kalverstraat….” Hij werd onderbroken door een vrouw van tegen de veertig die vroeg: „Sorry, maar wie is Moos”?</p>]]></description>
      <guid>https://haarlemsdagblad.nl/cnt/dmf20230801_31706496</guid>
      <pubDate>Tue, 1 Aug 2023 17:00:00 +00:00</pubDate>
    </item>
    <item>
      <title><![CDATA[In zwembroek op de vloer van de douche]]></title>
      <description><![CDATA[<p>Afgelopen week was het honderd jaar geleden dat Louis Couperus overleed. De grootste romanschrijver die Nederland gehad heeft. En als u het niet met me eens bent, hoor ik graag wie uw kandidaat is.

Het is merkwaardig dat ik eigenlijk heel mijn leven met hem te maken heb gehad, Kort geleden werd ik gebeld door een vriendin. Ze had een eerste druk van ’De boeken der kleine zielen’ van Couperus.
Had ik interesse?
Ik zei dat zo’n bezit veel geld waard was maar dat had ik mis. Zij was naar een antiquariaat geweest en de eigenaar wilde het niet eens voor niets hebben: „Er is voor dat soort zaken geen interesse meer.” Vreemd hoe snel iets in waarde kan kelderen.
Mijn kennismaking met Couperus dateert van vijfenzestig jaar geleden. Ik las ’Van oude menschen, de dingen, die voorbij gaan’. Ik was verbaasd dat onder de laklaag van een keurige familie zoveel intriges, moord en overspel verborgen kon zijn. Ik wist nog niet dat vrijwel de hele wereldliteratuur dat recept heeft. Vanaf Homerus via Shakespeare en de oude Russen tot aan een Netflix serie als ’The Crown’: moord, seks en rock and roll.
Vijftig jaar na mijn kennismaking heb ik in datzelfde ’Van oude menschen’ op het toneel gestaan. De bewerking was van Ger Thijs. „Ik heb alle beschrijvingen uit het boek geschrapt”, vertelde hij, „en toen ik daarmee klaar was, had ik een toneelstuk.” Klopt! Couperus’ dialogen zijn meesterlijk. Ik denk dat dat mij als kind al aangesproken heeft want ik wilde acteur worden.
Het is niet voor niets dat zijn werk zo vaak voor theater en televisie is bewerkt. Hoogtepunt was de tv-bewerking van ’De stille kracht’, halverwege de jaren zeventig door Walter van der Kamp. Het is de serie met de beroemde douchescène waarin Pleunie Touw op onverklaarbare wijze overal op haar naakte lichaam bloedspatten krijgt. Ik heb de hele aflevering gisteren op YouTube bekeken: nog steeds pracht televisie.
Bij die douchescène waren drie mensen betrokken die ik toevallig alle drie daarover gesproken heb. Om te beginnen Van der Kamp. Hij vertelde dat hij thuis lang experimenteerde met rood spul dat je op het tv-scherm niet door de lucht zag vliegen. Het moest wel op je lijf blijven zitten maar er makkelijk af te wassen zijn met een natte spons.
De tweede was Henk Kool, de inspicient, die bij de opname de spuit met bloed moest bedienen: „Walter had gezegd waar op Pleunies lichaam ik spuiten moest. En via een oortje kreeg ik de commando’s wanneer: nu en nu en nu.” Veel later sprak ik Pleunie zelf. Ik vroeg haar waar Henk eigenlijk was terwijl hij spoot. „In een zwembroek op de vloer van de douche” antwoordde La Touw.
Dit alles dus dankzij Louis Couperus. Het was een vreugde hem een leven lang gekend te hebben.</p>]]></description>
      <guid>https://haarlemsdagblad.nl/cnt/dmf20230718_42651143</guid>
      <pubDate>Tue, 18 Jul 2023 17:00:00 +00:00</pubDate>
    </item>
  </channel>
</rss>
