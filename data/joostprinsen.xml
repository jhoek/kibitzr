<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Eric Schneider, acteur met een tomeloze liefde voor theater]]></title>
      <description><![CDATA[<p>Eric Schneider. Maandag overleden, 87 jaar oud. Hoeveel onder u zullen zijn naam nog kennen? U mag ik eigenlijk niet meerekenen want u leest kranten dus u interesseert zich ergens voor. Maar bij hoeveel Nederlanders roept zijn naam nog iets wakker?

Ik maak me geen illusies. Kort geleden werkten twee jonge journalisten aan een podcast bij mij thuis. De dag ervoor was Henny Vrienten overleden. Ik vroeg of ze van zijn liedjes hielden maar ze wisten niet over wie ik het had. Dus nee, ik denk niet dat de naam Eric Schneider veel bellen doet rinkelen.
Hij was de laatste der Mohikanen. Ik zeg dat niet omdat het romantisch is om over een oud iemand zoiets op te schrijven maar omdat het een feit is. Want hij hoorde bij de toneelreuzen van de generatie vlak voor de mijne. Een generatie waarvan hij en Bram van der Vlugt de laatste belangrijke vertegenwoordigers waren.
Ook in de dagelijkse omgang had hij iets van vroeger tijden. Negentiende eeuw, <span class="italic">fin de siècle</span>. Anton Tjechov, Oscar Wilde. Die laatste heeft hij trouwens tot leven gebracht op het toneel. En in stukken van de eerste heeft hij gespeeld.
Technisch heb ik nooit een betere acteur gezien dan Schneider. En ik reken iedere filmster of buitenlandse acteur, dat is trouwens lang niet altijd hetzelfde, gerust mee. Zijn dictie, zijn bewegen, zijn aanwezigheid op het toneel werd gekenmerkt door een grote mate van precisie.
Ton van Duinhoven heeft me ooit geleerd dat toneelspelen even helder moest zijn als het stoepje van een huisvrouw: netjes aangeveegd en geschrobd. Geen onnodig oh of hè of gestotter. Die helderheid van spelen had Schneider tot het kwadraat verheven. Soms had zijn techniek wel eens de overhand maar meestal diende die de rol en de voorstelling.
Zijn Hamlet is nog steeds de beste die ik ooit gezien heb. Ik ben twee keer wezen kijken en dacht: als dit toneelspelen is, kan ik beter iets anders gaan doen. Het was, nu ik eraan terugdenk, vooral het gemak waarmee hij die precisie uitstrooide. Ik bevind me in goed gezelschap want ook Pjotr Sjarov, Russisch regisseur overgewaaid uit de tijd van Tjechov zelf, gaf hoog op van Schneiders Hamlet vertolking: „<span class="italic">Grossartig</span>!” Dat is me tenminste ooit verteld, waarschijnlijk trouwens door Eric zelf. Want hij wist natuurlijk wel dat hij niet de eerste de beste was.
Eric Schneider speelde honderdvijftig hoofdrollen. Misschien een wereldrecord. Om u een indruk te geven: ikzelf kom tot ongeveer de helft en dat waren lang niet allemaal hoofdrollen. Zo’n aantal wordt alleen bereikt door een acteur met een tomeloze liefde voor theater. En misschien was dat nog het meest kenmerkende voor deze laatste Mohikaan.</p>]]></description>
      <guid>https://haarlemsdagblad.nl/cnt/dmf20220524_94566128</guid>
      <pubDate>Tue, 24 May 2022 13:30:00 +00:00</pubDate>
    </item>
    <item>
      <title><![CDATA[Het is lastig vaarwel te zeggen tegen Tom Dumoulin]]></title>
      <description><![CDATA[<p>Er zijn momenten die iedere wielerliefhebber in zijn geheugen heeft opgeslagen.

Hennie Kuiper staat wanhopig te wachten op een reservefiets in Parijs-Roubaix. Zoetemelk valt in de Tour die hij later winnen zou. Jan Janssen huilend op de schouders van supporters na zijn overwinning in 1968. Of dichter bij huis: Van der Poel klopt Van Aert met een millimeter in de Ronde van Vlaanderen.
Sinds zondag is er wat mij betreft zo’n iconisch moment bijgekomen: Koen Bouwman troost Tom Dumoulin bovenop de Blockhaus.
Even wat feiten. De Blockhaus is voor de Ronde van Italië wat de Alpe d’Huez is voor de Ronde van Frankrijk. De carrière van Tom zat de afgelopen paar jaar een beetje tussen hangen en wurgen. Geen moraal meer. Onder die noemer valt in wielersport alles wat niet direct met de benen te maken heeft. Maar het vorig jaar werd hij op de tijdrit, zijn specialiteit, Nederlands kampioen en tweede bij de Olympische Spelen. Dus het ging langzaam weer de goede kant op.
De Giro dit jaar zou zijn wederopstanding moeten worden. Dat lukte aanvankelijk niet zo goed maar toen hij in een lastige bergetappe met de besten mee naar boven kon, kregen zijn supporters hoop. Tot de rit naar de Blockhaus afgelopen zondag. Dumoulin kwam op een kwartier binnen en was ontgoocheld. Via Google is te zien hoe hij door Bouwman wordt getroost.
De wielerjournalisten zijn nog vol mededogen. Dumoulin hoort als ronderenner niet meer tot de favorieten, daar is men het over eens. Maar als het meezit kan hij ritten gaan winnen, misschien de slottijdrit, schrijft De Volkskrant. Onze eigen krant is nog wat vriendelijker: „Dumoulin en Oomen zullen zich strijdbaar willen tonen als het om ritzeges gaat.” Aldus Hans Ruggenberg. Dat gelooft hijzelf niet eens, denk ik.
Het journaille kan, net als ik trouwens, maar moeilijk afscheid nemen van Tom. Wat een plezier heeft hij ons bezorgd. Kijk eens op YouTube naar de manier waarop hij Froome versloeg in de Ronde van Spanje in 2015. Of denk aan die keer dat hij een jaar later in noodweer alleen aankwam in de tourrit naar Andorra. Of wereldkampioen tijdrijden werd in Noorwegen.
Het is moeilijk om zo iemand vaarwel te zeggen maar er zit niets anders op. Natuurlijk gaat hij zich niet strijdbaar tonen om ritzeges. Zo’n soort renner is hij niet. Hij is geen rittenkaper zoals een Knetemann dat was. Hij gaat aanstaande zaterdag die tijdrit ook niet winnen. Hij komt niet eens bij de eerste drie denk ik.
Tom Dumoulin zal binnen het jaar zijn afscheid van de wielersport aankondigen. Een afscheid dat hij in feite afgelopen zondag al onder ogen moest zien, treurend bovenop de Blockhaus.</p>]]></description>
      <guid>https://haarlemsdagblad.nl/cnt/dmf20220517_91060900</guid>
      <pubDate>Tue, 17 May 2022 17:00:00 +00:00</pubDate>
    </item>
    <item>
      <title><![CDATA[De wens een vuurwapen te hebben, revolverdwang]]></title>
      <description><![CDATA[<p>John S., de verdachte van de schietpartij in Alblasserdam, heeft een paar minuten voor hij schoot, een mail gestuurd naar ’RTL Boulevard’. Misdaadverslaggever John van den Heuvel vertelde daarover in dat programma. John S. bekent in die mail met details en foto’s een eerdere moord op een juwelier uit Vlissingen. Zijn schieten in Alblasserdam kondigt hij daarin overigens niet aan.

In de krant lees ik een intrigerend citaat uit die mail: „Vijf jaar vertel ik huisartsen en ggz over mijn obsessie om een vuurwapen aan te schaffen. Ik ben hiervoor in andere landen wezen zoeken maar heb nooit een stap durven zetten. Tot een paar weken geleden.”
Die obsessie intrigeert me. De wens een vuurwapen te hebben, dat hoor je ook weer niet zo vaak. Het is natuurlijk een van de thema’s uit Scorcese’s film ’Taxi driver’: „Are you talking to me?”
De Nederlandse literatuur kent één beroemd geval van wat ik nu maar revolverdwang noem: de dichter Gerrit Achterberg, misschien onze beste dichter van de vorige eeuw.
Achterberg (1905-1962) was onderwijzer maar werd ontslagen omdat hij een meisje gemaltraiteerd had. Ook zijn verkering raakte uit omdat zijn verloofde regelmatig met blauwe plekken thuis kwam. Hij bedreigde haar ook wel met een revolver. Achterberg, inmiddels 28 jaar, had voortdurend wapens in die periode. Hij was ook al eerder eens gearresteerd wegens wapenbezit.
Net als bij John S. barstte ook bij Achterberg de erwt in zijn hoofd. Dat leidde in 1937 tot de daad die zijn verdere leven en deels ook zijn poëzie bepalen zou: in een staat van grote opwinding schoot hij zijn hospita dood. Achterberg kreeg tbs, die pas een kleine twintig jaar later werd opgeheven. Ook al omdat hij in latere jaren nog via de onderwereld aan wapens wist te komen en aanvallen van agressie had.
Wim Hazeu beschrijft in zijn prachtige biografie over Achterberg hoe deze in 1950 tijdens een ruzie met een vriend de kamer verliet en terugkwam met een pistool, het aanbood en riep: „Schiet me maar neer.” „Nee!” En opnieuw: „Dan ga jij eraan.” Dat liep met een sisser af maar het tekent Achterbergs obsessie voor schiettuig.
Natuurlijk wil ik John S. niet met Achterberg vergelijken. Waarschijnlijk is op het gebied van gekte niet één geval vergelijkbaar met het andere.
De meeste verslavingen begrijp ik. Een alcoholist verlangt naar drank en een gokverslaafde naar de roulettetafel. Ik ben jarenlang aan nicotine verslaafd geweest, ik heb begrip voor iedere verslaafde.
Maar die vreemde en treurige hang naar wapens, waar komt die in Godsnaam vandaan? Ik heb geen flauw idee.</p>]]></description>
      <guid>https://haarlemsdagblad.nl/cnt/dmf20220510_60067036</guid>
      <pubDate>Tue, 10 May 2022 16:35:00 +00:00</pubDate>
    </item>
    <item>
      <title><![CDATA[4 x Johan, de Hufter des Vaderlands]]></title>
      <description><![CDATA[<p>Nu het stof over de kwestie Johan Derksen is neergedaald, mag ik misschien ingaan op een paar kanten van die zaak. Ik ga er vanuit dat u op de hoogte bent, dan kan ik meteen van start.

1) Derksen zou zijn opmerking ’We staken een kaars erin’ de volgende dag hebben afgezwakt. Ik denk dat het eerder omgekeerd is: hij heeft het de eerste dag aangedikt. Alleen een kaars tussen de benen was hem niet spectaculair genoeg. Zoals jongens van vijftien die alleen hebben gezoend aan hun vrienden verklaren: „Die meid heb ik gehad!” Wat dat betreft is Johan niet veel ouder geworden.
2) Jaren gelden hoorde ik Derksen op de televisie verklaren: „Die meid kon pijpen, ze pijpte je helemaal leeg: geweldig.” Of soortgelijke tekst. Ik wist niet wat ik hoorde. Maar er kraaide geen haan naar. Op het gebied van grensoverschrijdend gedrag – en gepraat - is de wereld een terechte inhaalslag aan het maken. Zoals Nederland jaren geleden terecht de Zwarte Piet is gaan afschaffen. Ik denk dat Johan iets te vervuld is van zichzelf om zich met dat soort nuances bezig te houden. En dan ga je vroeg of laat in de fout.
3) Er is nogal ophef geweest over het feit dat Derksen geen excuses heeft aangeboden. Hij heeft één en andermaal verklaard dat zijn opmerking ontzettend stom was en een treurige uitglijer. Dat is wat mij betreft excuus genoeg. Over de daad zelf van vijftig jaar geleden, dient hij excuus te maken aan de dame in kwestie en wat mij betreft ook aan de keeper van Veendam mede namens wie hij in het openbaar zat te biechten. Maar waarom hij ook aan het Nederlandse volk daarvoor excuus moet aanbieden, ontgaat me. Dat gedrag van de excuuspolitie is ergerlijk. Ik tenminste was vijftig jaar geleden niet in Veendam en ik ben ook nooit wakker geworden met een kaars tussen mijn benen.
4) Ten slotte: Derksen verklaarde te kappen want „Voor iemand als ik is geen plaats in Nederland”. Treurig soort zelfoverschatting. Er is best plaats voor Johan Derksen. Alleen dat verbaal ver pissen van hem is zo vervelend. Hij is er te oud voor. Trouwens dat over jezelf denken in de derde persoon, „iemand als ik”, doet een mens geen goed. Derksen moet eens ophouden zichzelf te beschouwen als de steen der wijzen. Want dat is hij niet. En laten wij met zijn allen dan eens ophouden om onze Hufter des Vaderlands te beschouwen als een misdadiger. Want dat is hij evenmin.</p>]]></description>
      <guid>https://haarlemsdagblad.nl/cnt/dmf20220503_82540348</guid>
      <pubDate>Tue, 3 May 2022 17:00:00 +00:00</pubDate>
    </item>
    <item>
      <title><![CDATA[Henny, begenadigd componist, begenadigd bassist, maar de zang had niet zo zijn interesse]]></title>
      <description><![CDATA[<p>Ik had een leuk baantje bij het programma ’Klokhuis’. Er waren ieder jaar een stuk of tweehonderd sketches en liedjes nodig. Ik mocht er voor zorgen dat die er kwamen. Naar de muziek had ik geen omkijken want Harry Bannink componeerde en er is geen mens in Nederland die niet een liedje van hem kent.

Ergens in de jaren negentig werd het vele werk de maestro wat te veel. Wij wilden hem niet kwijt en vroegen of hij niet iemand wist die hem wat composities uit handen kon nemen. Bannink hoefde niet lang na te denken: Henny Vrienten.
Die keuze verbaasde me. Vrienten was vooral bekend als popidool, maar Bannink ging daar kennelijk aan voorbij en beoordeelde alleen zijn composities.
Ik belde Vrienten met de mededeling dat geen ander dan Harry Bannink zijn hulp nodig had. Henny ging meteen akkoord. Sterker: hij verklaarde het een eer te vinden in de voetsporen te treden van de grootste componist die Nederland ooit gehad had: „En dan mochten we gerust alle Badings’, Diepenbrocken en Peter Schatten meerekenen.”
En zo mocht ik van tijd tot tijd een compositie zingen van de man die ik tot dan toe alleen kende als zanger/bassist van Doe Maar. Bij de repetities zong hij zijn liedjes steeds voor en zei dan dat ik het ongetwijfeld veel beter kon. Hij sprak mij aan met ’maestro’, maar zo noemde hij waarschijnlijk iedereen die iets van hem zong.
Hij was ook niet zo’n zanger, ik ben me bewust van het gladde ijs waarop ik me nu begeef. Vrienten was de vleesgeworden muziek. Begenadigd componist, begenadigd bassist, maar de zang had niet zo zijn interesse al bleef hij regelmatig optreden en platen maken. Misschien ook om een plek te hebben voor zijn talrijke liedjes. Ik heb hem vaak met enthousiasme over zijn filmcomposities horen praten, en over zijn verleden als instrumentalist: „Ik heb een hoop <span class="italic">has beens</span> mogen begeleiden.” Maar over zijn zang sprak hij zelden.
De liedjes voor ’Klokhuis’ nam hij aanvankelijk op in zijn huis met een ontelbaar aantal verdiepingen, hartje Amsterdam. Hij had daar kasten vol dichtbundels. Zijn taalvaardigheid had hij met Bannink gemeen. Na iedere opname prees hij me de hemel in en vroeg vervolgens of ik het nog een keer wilde doen. „Een iets strakker tempo misschien maestro, dan wordt het nóg mooier.”
Later mocht ik een paar nummers van hem live zingen voor de camera. Hij speelde dan bas in het orkestje en zong nog wel eens een tweede stem op de achtergrond. De reus die Klein Duimpje begeleidt.
De laatste keer dat ik hem op het podium zag, zong hij samen met anderen werk van Harry Bannink. Dat maakte voor mij de cirkel mooi rond. De avond was een geweldig succes. Toen ik hem complimenteerde zei hij alleen: „Een eervol optreden.”
<span class="bold">Lees ook: <a href="https://www.noordhollandsdagblad.nl/cnt/dmf20220426_59213366" target="_blank">Henny Vrienten is een vonkje in de tijd. ’Een goed liedje is een nummer waarin iets wordt gezegd’ [video]</a></span></p>]]></description>
      <guid>https://haarlemsdagblad.nl/cnt/dmf20220426_63986892</guid>
      <pubDate>Tue, 26 Apr 2022 15:49:00 +00:00</pubDate>
    </item>
    <item>
      <title><![CDATA[Excuses voor het leed waar ook mijn voorvaderen aan bijgedragen hebben]]></title>
      <description><![CDATA[<p>Vorige week woensdag bood de baas van ABN AMRO zijn diepgevoelde excuses aan voor het slavernijverleden van de bank. Dat lees ik in onze krant. Wie zou dat ’diepgevoelde’ bedacht hebben?

Die bijvoeglijke naamwoorden bij excuses zoals welgemeend of oprecht, doen altijd wat overbodig aan. Alsof excuses op zichzelf niet oprecht genoeg zijn.
Ik heb ooit een avond doorgebracht met een minister die voortdurend zijn zinnen inleidde met de woorden ’ik moet heel eerlijk zeggen’. Wat te denken gaf over de keren dat hij dat zinnetje achterwege liet.
Excuses zijn al eerder aangeboden. Halsema namens Amsterdam in juli ’21 en Aboutaleb namens Rotterdam een half jaar later. De Raad van Kerken deed het overigens al negen jaar geleden.
Wie blijven achter? Wijzelf. Wij profiteren evengoed van de welvaart die de slavenhandel ons gebracht heeft. Ik zou op persoonlijke titel best mijn excuses willen aanbieden, laat ik het meteen maar doen: „Excuses voor het leed waar ook mijn voorvaderen aan bijgedragen hebben.” Jammer dat ik zo weinig status heb. Veel meer dan Nederlands burger heb ik niet in de aanbieding.
Maar ik heb wel een regering. En die heeft meer status dan ik. Maar is kariger met excuses. Begin deze eeuw hield Roger van Boxtel, minister toen, een toespraak in Zuid-Afrika. Over ons slavernijverleden betuigde hij <span class="italic">deep remorse</span>.
Link woordje dat <span class="italic">remorse</span>. Het betekent spijt maar ook berouw en wroeging. Verschillende begrippen. Spijt houdt geen zonde in: ik heb spijt van dat avondje uit. Maar berouw geeft aan dat er gezondigd is. ’Spijt nijgend naar berouw’ was de vertaling toen. Mocht u ooit moeten uitleggen wat ’de kool en de geit sparen’ betekent dan is dat zinnetje een prima voorbeeld.
Minister Asscher maakte er in 2013 ’Diepe spijt en berouw’ van. Let op het woord ’diepe’ want berouw en excuses kunnen kennelijk maar moeilijk alleen lopen. Mager stapje voorwaarts. Bij dat stapje is het trouwens gebleven. Excuses, welgemeend of niet, zijn door onze regering nog steeds niet gegeven. Juridisch stelt dat woord weinig voor, emotioneel wel. Surinamers en Antillianen waren ontroerd toen Halsema excuses aanbood. Bovendien wekt het verwachtingen. Excuses akkoord, geaccepteerd, maar wat wil je eraan doen?
Zelfs banken bezinnen zich momenteel op manieren om compensatie te geven. Hoe vaak maak je dat mee van een bank? Dus de tijd dringt voor onze overheid.
Nu mijn persoonlijke excuses niet meer zijn dan een zandkorrel op een strand, zou ik het erg prettig vinden in een land te leven waar de regering die excuses mede namens mij eindelijk zou aanbieden.</p>]]></description>
      <guid>https://haarlemsdagblad.nl/cnt/dmf20220419_17574406</guid>
      <pubDate>Tue, 19 Apr 2022 17:00:00 +00:00</pubDate>
    </item>
    <item>
      <title><![CDATA[Een uur of wat Boekenbal met mevrouw N]]></title>
      <description><![CDATA[<p>Het begon erg ongelukkig. Ik kreeg een uitnodiging voor het Boekenbal, dresscode rozerood, en ik mocht iemand meenemen.

Meteen mevrouw N gebeld. Maar die begon over rozerode jurken die gezocht moesten worden en of ze daar wel de tijd voor had en dan „al die mensen daar.”
Ja hoor eens, je gaat niet naar een bal om er in je eentje te wezen. Ik had het ’graag of niet’ al op mijn lippen toen mevrouw net op tijd erkende dat ze het allemaal wel spannend vond en bij nader inzien graag meeging.
Op de grote dag bleek haar beeldschone jurk ’s avonds een andere te zijn dan die ze me ’s middags had laten zien. Dus ik moet toegeven dat ik die jurkenjacht heb onderschat.
Het bal der ballen vond plaats in de Escape op het Rembrandtplein. We waren vroeg, de rij viel mee. Later die avond bleek de wachttijd ruim anderhalf uur. Er waren misschien te veel codes die je moest scannen voor je binnen was en je jas kwijt.
De Boekenweek stond in het teken van de eerste liefde dus op de rode loper gingen alle vragen over de eerste liefde. Prettig want ik had het antwoord thuis voorbereid: „Ik denk er met veel tederheid aan terug.” Als je verder nog weet wat het laatste boek is dat je gelezen hebt, ben je helemaal klaar voor het spitsroeden lopen want journalisten beschrijven veel maar bedenken weinig.
In de zaal troffen we een kolkende massa maar geen stoelen. Boven was een balkon waar je zitten kon mits je daar een rood koordje van een haakje haalde. Want de bestoelde ruimte daarachter bleek de Viproom te zijn.
Inderdaad zag ik daar Ilja Leonard Pfeijffer, de schrijver van het Boekenweekgeschenk, en Marieke Lucas Rijneveld die het essay dit jaar geschreven heeft. Mevrouw N, „Mogen we hier wel zitten?”, en ik namen plaats aan de rand van het balkon en keken neer op de deinende menigte die danste op de hompie stomp beat die ik zestig jaar geleden zo geweldig vond.
We maakten kennis met mevrouw Pfeijffer senior en met Ilja’s zus, waar ik stiekem een beetje op viel, ondanks de aanwezigheid van mevrouw N die in haar last minute jurk zonder meer <span class="italic">la reine du bal </span>was. Langzaam vulde de ruimte zich met uitgevers, redacteuren, schrijvers, met mensen die ik vaag herkende maar wier naam ik niet meer wist en met vriendelijk personeel dat iets te drinken bracht.
Na een uur of wat vrolijkheid, alcohol, omhelzingen met oude bekenden plus een dansje op de tonen van Een beetje verliefd, worstelden we ons naar buiten. Want eruit bleek haast nog moeilijker dan erin.
Taxi’s waren er niet meer maar wonder boven wonder stond er een bus en een uurtje later waren we thuis.
Volgend jaar gaan we vast weer als mevrouw N, „Een blauwe jurk? Ik heb geen blauwe jurk”, tenminste mee wil.</p>]]></description>
      <guid>https://haarlemsdagblad.nl/cnt/dmf20220412_96152076</guid>
      <pubDate>Tue, 12 Apr 2022 17:00:00 +00:00</pubDate>
    </item>
    <item>
      <title><![CDATA[Schrijvers vieren de liefde op het Boekenbal]]></title>
      <description><![CDATA[<p>In een stampvolle Escape is vrijdagavond het Boekenbal losgebarsten. Tijdens het feest in de Amsterdamse nachtclub, dat traditiegetrouw de opening is van de Boekenweek, werd ook kort stilgestaan bij de situatie in Oekraïne.

"Twee jaar lang hebben we gedroomd van nieuwe tijden, van terug naar het oude normaal", zei Eveline Aendekerk, directeur van de organiserende stichting CPNB. Ze zei dat in een videoboodschap die gepaard ging met een speciale versie van Pastorale, uitgevoerd door Wouter Hamel en Berget Lewis. "Die nieuwe tijden zijn aangebroken, maar normaal zijn ze niet: zeker niet in Oekraïne. Liefde is het ultieme antwoord op oorlog en haat. De liefde is onze escape, de nacht is van de liefde." Daarmee verwees ze naar het thema van het bal, 'De nacht is van de liefde'. Dat sluit aan bij de eerste liefde, het onderwerp waar het in de 87e editie van de Boekenweek om draait.
Onder de aanwezigen was ook minister Robbert Dijkgraaf (Onderwijs, Cultuur en Wetenschap). Hij zei blij te zijn dat er weer een feestje kan worden gevierd. "De hele cultuursector heeft natuurlijk enorm geleden." Hij wil de schrijvers tijdens het bal op het hart drukken "dat we ze allemaal heel erg hard nodig hebben". "Er gebeurt echt heel veel en de taak van schrijvers is om dat vast te leggen, om ons perspectief, hoop en troost te geven. Maar ook ons het leven te laten zien zoals het is. Dat hebben we denk ik juist nu heel hard nodig."

De auteur van het Boekenweekgeschenk, Ilja Leonard Pfeijffer, was een van de eregasten op het bal. "Dit is iets wat eigenlijk belangrijker is dan trouwen, want dit doe je maar een keer in je leven." Hij wilde niet te veel verklappen over zijn werk, dat de titel Monterosso mon amour draagt. "Het moet allemaal nog een verrassing blijven, want het is natuurlijk een cadeautje. Maar het is een verhaal over eerste liefde."
Pfeijffer werd vergezeld door Marieke Lucas Rijneveld, die het Boekenweekessay schreef, en Bart Moeyaert, verantwoordelijk voor het jaarlijkse gedicht. Verder kwamen onder anderen Hanna Bervoets, Midas Dekkers, Roxane van Iperen, Nelleke Noordervliet, staatssecretaris Gunay Uslu (Cultuur), Freek de Jonge en Joost Prinsen over de roze loper. Ook het Britse schrijversduo Nicci Gerrard en Sean French (samen Nicci French) was erbij. "Het is geweldig om het boek, de schrijvers en de lezers te vieren", zei Gerrard. "Wij hebben zoiets niet bij ons. Als we terugkomen gaan we zeggen dat wij dit ook willen", vulde French aan.</p>]]></description>
      <guid>https://haarlemsdagblad.nl/cnt/dmf20220408_91820150</guid>
      <pubDate>Fri, 8 Apr 2022 21:05:34 +00:00</pubDate>
    </item>
    <item>
      <title><![CDATA[Bijzonder mailcontact met Godfrieds weduwe]]></title>
      <description><![CDATA[<p>Vorig jaar schreef ik een verhandeling, vooruit een essay, over het werk van Godfried Bomans. Begin dit jaar kreeg ik een brief van mevrouw Bomans, Godfrieds weduwe, die mij bedankte voor mijn tekst. Ik was verbaasd.

Niet alleen vanwege het compliment maar vooral omdat ik niet wist dat zij nog leefde. Mevrouw was honderd jaar en woonde nog op zichzelf in Haarlem.
Zij verzocht me haar brief niet aan anderen te laten lezen. Ook dat verbaasde me omdat de inhoud heel vriendelijk was. Maar ik kan er niet uit citeren dus. Er ontstond een mailcontact en een paar weken later ging ik bij haar op visite.
Een ontzettend leuke middag. Ik probeerde meteen haar tot gast te bombarderen bij het ’Forever Young’ programma van Matthijs van Nieuwkerk maar daar wilde mevrouw Bomans niet van horen. Ze schuwde de publiciteit. Ik begreep daardoor ook beter waarom ik haar brief voor mezelf moest houden.
Vanuit Suriname waar ik op vakantie was mailden we elkaar nog. Hoe warm het daar was, dat het hier gestormd had en dat ze jarig was geweest. De gewone dingen die mensen op vakantie elkaar schrijven.
In diezelfde periode kreeg ik een mail van mijn literaire vriend Wiel Kusters. Hij sloot in kopie een brief van Godfried Bomans in. Als veertienjarige had Wiel hem geschreven en warempel antwoord gekregen. Een citaat uit die zuinig bewaarde brief:
<span class="italic">Nog dit: je wilt „schrijver” worden. Maar het is geen beroep dat je kiezen kunt. Het is een toegift op het leven en die kan zo groot worden dat men het eigenlijke „beroep” kan laten schieten . Eerst dus DIT gekozen en dan afwachten. Ik meen dat dit de juiste houding is. Hartelijke groeten, Godfried Bomans</span>
Vaderlijke raad. Ik herinner me allerlei mensen die mij in mijn jonge jaren ook aanraadden om eerst een vak te leren „dan kun je later altijd nog aan het toneel.” Daar heb ik gelukkig niet naar geluisterd. Want al mag toneelspelen geen vak zijn, je moet er wel, zoals Guus Hermus ooit zei, een vak voor kennen.
Maar wat mijn schrijven betreft heeft Godfried gelijk gehad. Ik ben dat pas op latere leeftijd gaan doen. Een toegift op mijn leven inderdaad.
De dag na mijn terugkomst uit Suriname kreeg ik een mail van Godfrieds dochter. Ze mailde dat haar moeder was overleden. Ik schrok er erg van want ik was in korte tijd gesteld geraakt op de ontluikende vriendschap met een geestige en vrolijke dame.
In één maand tijd heb ik mails gekregen van moeder, dochter en via Wiel ook van vader Bomans. Van geen van drieën had ik ooit eerder een brief of mail onder ogen gehad. En achteraf betreur ik dat erg.</p>]]></description>
      <guid>https://haarlemsdagblad.nl/cnt/dmf20220405_71846139</guid>
      <pubDate>Tue, 5 Apr 2022 17:00:00 +00:00</pubDate>
    </item>
    <item>
      <title><![CDATA[De fantasie dat je Beethoven hoort zingen, om jaloers op te worden]]></title>
      <description><![CDATA[<p>Mail gehad van de koning van de nacht, geen ander dan cabaretier Kees Torn. Hij kan over ongeluk en ziekte schrijven alsof het vermakelijke zaken zijn. Een benijdenswaardige eigenschap.

Zo schrijft hij vandaag over de keer dat hij op de Afsluitdijk over kop sloeg bij het ontwijken van een jerrycan dieselolie: „Ik kroop uit de restanten van mijn vrij nieuwe Nissan Primera, waaruit onverstoorbaar Adèle Bloemendaal ’Waar kom je vandaan Daan’ bleef schallen. De bij het stuiteren opgelopen whiplash merkte ik pas later.” Die stijl dus.
Verderop vertelt Kees over zijn vriend Matthias Giesen. „Hij heeft een droom beschreven waar ik jaloers op ben. Er stond een raam open en hij hoorde iemand zingen. Een man, zichzelf op de piano begeleidend. Matthias bleef staan luisteren en ineens wist hij het: dit was Beethoven zelf. Hij luisterde naar een zingende Ludwig von Beethoven.”
Het doet denken aan een gedicht van de onlangs overleden K. Schippers. Ik pik het even mee:
<span class="italic">Tea for two heeft voor de oorlog / iets voor mijn vader gedaan. / En ook voor mij. / Hij liep langzaam om / het langer uit een huis / te kunnen horen / en miste zo lijn 2. / In de volgende zat mijn moeder. </span>
Voor de jongeren onder u: ’Tea for two’ was een populair deuntje.
Terug naar die droom. Jaloersmakend inderdaad. Niet die droom op zichzelf. Maar het feit dat je een fantasie hebt die dit soort dromen mogelijk maakt. Ikzelf zou denken ’een aardig stukje Beethoven’, als ik de melodie tenminste zou herkennen. En daar zou het bij blijven. Maar Matthias droomt er meteen Beethoven in eigen persoon bij.
Mijn dromen gaan niet verder dan dat ik sprongen kan maken waarbij ik een beetje zweef maar dat schijnt de droom van iedereen te zijn. Verder zijn het alleen de nachtmerries van alle acteurs. Je kunt het toneel niet vinden of de trein stopt niet in de stad waar je moet optreden.
Ik heb een half jaar geleden één keer gedroomd dat mijn vrouw leefde. Ze lag naast me in bed. Ik vond het heel normaal want ik realiseerde me niet dat ze eigenlijk dood was en ze lag trouwens al bijna vijftig jaar naast me in bed.
Ik zou best wonder wat voor interpretaties willen geven aan al wat me in mijn dromen overkomt. Dat ik Charles Lindbergh ben als ik een beetje zweef. Of dat de doden zijn herrezen als ik mijn vrouw naast me zie liggen. Maar ik heb er de fantasie niet voor. Ik denk alleen maar ’wat een grote stappen kan ik maken’ of ’moeten we nog niet opstaan?’
Beethoven zelf horen zingen is voor mij dus te hoog gegrepen. Want mijn fantasie bevindt zich binnen de lijntjes. Eigenlijk is dat erg jammer.</p>]]></description>
      <guid>https://haarlemsdagblad.nl/cnt/dmf20220329_82791491</guid>
      <pubDate>Tue, 29 Mar 2022 16:43:00 +00:00</pubDate>
    </item>
  </channel>
</rss>
