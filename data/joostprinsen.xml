<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Een armeluistrip naar Londen]]></title>
      <description><![CDATA[<p>We vertrokken van de armeluispier en kwamen aan op het armeluisvliegveld. De armeluispier is het plein op Schiphol waar alle prijsvechters als Ryanair en easyJet mogen parkeren. Ergens ver verwijderd van de rest van de beschaving.

Wie de langdurige kwelling van afgifte bagage, fouillering en paspoortcontrole achter de rug heeft, wacht een trip waarvoor je getraind moet hebben.
Ik mag er niet over klagen want vriendelijke medewerkers vervoerden ons in een soort verlengde golfkar. En ook al eerder mocht ik, kromgebogen en met wandelstok, via korte routes langs de menselijke slang die voort kronkelde tussen alle linten en hekjes. Je hebt de indruk dat het personeel op Schiphol van erg goede wil is maar dat de moloch hen boven het hoofd is gegroeid.
Onze reis ging naar Londen Stansted. Een luchthaven waar ik niet eerder van gehoord had. Maar waar KLM en andere chique maatschappijen geen landingsrechten hebben of niet willen hebben. Alleen de toffe jongens die extra geld vragen als je handbagage een centimeter te groot is, mogen daar landen: het armeluisvliegveld.
Voordeel: iedere vliegclub wordt gelijk behandeld. Nadeel: Stansted ligt zo ver van Londen dat zelfs een taxi er langer over doet dan de vliegreis. Wie met de bus wil, overstappen noodzakelijk, moet twee uur reistijd bijtellen.
Mevrouw N en ik arriveerden uiteindelijk in ons hotel hartje Londen. Na een half uurtje rust wilde zij ’de straat op’. Onder die noemer vallen bij haar alle activiteiten buitenshuis: een wandeling, een vergadering, een spreekuur van de dokter of theaterbezoek. Voor dat laatste waren we trouwens een dagje naar Londen.
We liepen naar de Westminster Bridge. Aan de overkant lag koningin Elizabeth opgebaard in Westminster Hall. De rij bezoekers was zo lang dat de politie een slang had geformeerd. Om niet de brug zelf en de weg daarachter te blokkeren werd het publiek langs de Theems geleid richting volgende brug. Daar begon de terugreis. Een merkwaardig gezicht: de rivieroevers waren het lint en de brug verderop was het hekje. Aan het begin van de rij kreeg iedere wachtende een rood armbandje, aldus een bewaker. En wie dat niet om zijn pols had kwam veertien uur later de Hall niet in. Een aardige variant op de instapkaart.
Die avond bezochten we het Young Vic Theatre waar mijn collega Hans Kesting triomfen vierde met een monoloog van anderhalf uur in het Engels. Een schitterende prestatie.
De volgende ochtend vlogen we terug. Om niet al te vroeg uit bed te moeten, hebben we maar een taxi genomen naar het vliegveld. Wat ons arme luis reisje in één klap veranderde in een soort businessclass trip.
Op Schiphol nam een werkstudent, „stapt u maar in hoor”, ons in zijn karretje mee naar de uitgang. Lieve mensen daar.</p>]]></description>
      <guid>https://haarlemsdagblad.nl/cnt/dmf20220920_50838968</guid>
      <pubDate>Tue, 20 Sep 2022 17:00:00 +00:00</pubDate>
    </item>
    <item>
      <title><![CDATA[Lilibeth, niemand die beter zweeg]]></title>
      <description><![CDATA[<p>Weet ik iets te melden over de Engelse koningin? Niet over de huidige hoewel ik altijd een fan van die Camilla ben geweest. En dus best iets over haar zou willen schrijven.

Maar vandaag heeft Elisabeth II, ofwel Lilibeth, de voorrang. Ik herinner me haar kroning in 1953. De eerste keer dat ik televisie zag, hoewel mijn geheugen me kan bedriegen wat dat betreft. Ik vond het schitterend. Achteraf denk ik dat de pracht en praal appelleerde aan mijn katholieke opvoeding. Ik ben altijd nogal dol geweest op optochten met fanfares en veel kostuums.
Verder zag je haar nooit zoveel behalve bij de verplichte nummers die ieder staatshoofd nu eenmaal af te werken heeft. De kranten schrijven dat ze het zolang heeft volgehouden door al die jaren te zwijgen. Het is erg sereen als zwijgzaamheid bovenaan staat in je necrologie.
Dat zwijgen etaleerde ze ook bij twee gelegenheden die ik me van haar met liefde herinner. De eerst kennen we bijna allemaal: James Bond haalt hare majesteit op om vanuit een helikopter een parachutesprong te wagen ter opening van de Olympische spelen in Londen. Een fraai stukje komedie zonder een letter tekst. Ik had het Beatrix toch niet zo gauw zien doen. De Nederlandse televisie ook niet trouwens. Kijk even op YouTube als u het niet kent.
De tweede herinnering heb ik uit de eerste hand. Ik neem u mee naar 1953 toen Dirk Stikker onze ambassadeur was in Engeland. Mijn collega Allard van der Scheer was zijn neef. Zowel over Stikker als over Allard zijn kleurrijke verhalen te vertellen, net als over die Camilla trouwens, maar daar heb ik nu even geen tijd voor. Zij rusten beiden in vrede.
Feit is dat Allard in 1953 logeerde bij zijn oom in Londen. De allereerste avond was er hoog bezoek. De Engelse koningin, ik weet niet of ze toen al gekroond was, met een hofdame of secretaresse.
„Wij hebben die avond”, aldus Allard, „charade gespeeld. Je weet wel: iets uitbeelden zonder woorden. De interland Engeland- Nederland! Oom Dirk en ik beeldden het overhandigen van de geloofsbrieven uit. Hij speelde de ambassadeur en ik de koning. Dat raadde de koningin meteen! Toen kwamen zij met de film ’Gone with the wind’. Daar hadden wij toch wat meer moeite mee maar zo’n koningin is natuurlijk geen actrice. De andere onderwerpen weet ik niet meer. Uiteindelijk bleken wij nipt verloren te hebben. Gelukkig maar want volgens mijn oom hebben wij zodoende een internationaal diplomatiek schandaal op het nippertje weten te voorkomen”. Tot zover Allard die een gelegenheid tot overdrijven niet graag onbenut liet.
Koningin Elisabeth II: in zwijgzaamheid niet te kloppen inderdaad.</p>]]></description>
      <guid>https://haarlemsdagblad.nl/cnt/dmf20220913_49140933</guid>
      <pubDate>Tue, 13 Sep 2022 17:00:00 +00:00</pubDate>
    </item>
    <item>
      <title><![CDATA[Jongens waren we maar getalenteerde jongens al zeg ik het zelf]]></title>
      <description><![CDATA[<p>Vorige week overleed Karel Eykman, 86 jaar oud. Ik leerde hem precies vijftig jaar geleden kennen in het theehuis van het Vondelpark. We kwamen daar een paar keer per maand bij elkaar om te vergaderen over een tv-programma dat ’De Stratenmakeropzeeshow’ moest gaan heten.

We waren met zijn tienen. Jongens waren we maar getalenteerde jongens al zeg ik het zelf. Geen Hemmingway of Clark Cable maar we konden wel wat. Piepjong waren we niet. We hadden allemaal al een spoortje verdiend.
Vijf schrijvers, het collectief noemden ze zich. Ze waren overgebleven van een grote groep die regisseur Frans Boelen een paar jaar daarvoor had geformeerd.
Willem Wilmink had al een liedbundel gepubliceerd. Hans Dorrestijn schreef voor het cabaret, Jan Riem had eerder iets voor de televisie gedaan en Ries Moonen werkte bij de radio.
En dan was er Karel. Hij had de meeste ervaring want hij leverde de teksten voor ’Woord voor Woord’. Een programma waarin hij de Bijbelverhalen een nieuwe jas had aangedaan. Aart Staartjes droeg ze voor. Het tv-programma en de boekuitgave waren een enorm succes. Dus hij werd met eerbied behandeld.
Wieteke van Dort deed mee. Ze had geschitterd in ’Oebele’ en ikzelf had in ’Hadimassa’ mijn eerste schreden in de televisiewereld mogen zetten. En Harry Bannink was er. Zijn melodieën uit ’Ja Zuster Nee zuster’ werden door heel Nederland gezongen.
Ben ik ooit in mijn werk gelukkiger geweest dan op die zomerse avonden in het Vondelpark? Toen Jan Riem zijn eerste teksten van Erik Engerd voorlas. En Hans Dorrestijn, „Ik vind het zelf niks jongens maar misschien hebben jullie er wat aan.” zijn liedjes zong.
Die avonden, altijd mooi weer natuurlijk, waarop Willem Wilmink teksten van de anderen even repareerde als dat zo uitkwam. En Harry Bannink zijn wondermooie composities liet horen met die ijle stem van hem. En wij met een glas in de hand maar genieten. Die avonden dus. Met onze club van ouwe jongens die jarenlang met elkaar is blijven werken.
Van de tien zijn er nu vijf overleden. Ik ga ze niet opnoemen, ik word er maar treurig van.
Alleen Karel vandaag. Hij begon meteen te vertellen als je hem tegenkwam. Ook al had je hem een jaar niet gezien. Verhalen waren altijd zijn sterkste punt ook op papier. Hij kon prachtige monologen schrijven. En soms zette hij ze prachtig op maat en rijm. Sta me één voorbeeld toe. Over het meisje dat een fel gekleurde jas niet durft te kopen omdat ze dan te veel opvalt. Het slotcouplet:
<span class="italic">Ik wil niet eenzaam en apart/ Bij de klas wil ik horen / Ik koos een jas met bloedend hart/ Zo’n knoopjesrij van voren/ ’t Lijkt wel of ik truttig ben/ Maar je moet niet vragen/ Waarom ik ongelukkig ben/ Dat ik dit moet dragen/ Nu loop ik droevig over straat/ Met m’n rug gebogen/ Vloekend, op mezelf kwaad/ Tranen in m’n ogen.</span>
Ontroerend, woord voor woord.</p>]]></description>
      <guid>https://haarlemsdagblad.nl/cnt/dmf20220906_63550254</guid>
      <pubDate>Tue, 6 Sep 2022 17:00:00 +00:00</pubDate>
    </item>
    <item>
      <title><![CDATA[Stel dat ze roepen ’Vieze vuile kankerjood, ga maar lekker dood’]]></title>
      <description><![CDATA[<p>Stel je heet Steven Bergwijn. Je bent een goede voetballer en er wordt tijdens een wedstrijd naar je geroepen: „Steven Bergwijn, vieze vuile kankerjood, ga maar lekker dood.” Gruwelijk? Mee eens.

Stel je bent speler van Ajax. Je komt met de ploeg het veld op en een heel vak schreeuwt: „Hamas Hamas, alle joden aan het gas.” Vreselijk.
Of je bent supporter van FC Den Haag en in het vak naast je hoor je schreeuwen: „Steek het mes in het vlees / van een vuile Hagenees”!
Geen nood, je schreeuwt terug: „Als de lente komt dan gooien wij: bommen op Rotterdam.” Want de tegenstander is toevallig Feyenoord.
Of je heet Piet de Boer, je bent een veel scorende spits. En steeds als je aan de bal bent roepen de tegenstanders op de tribune: „Ze is een slet, ze is een hoer / Ze is de vrouw van Piet de Boer.
Een laatste dan: je bent als scheidsrechter uit de kast gekomen. Je neemt een beslissing die de helft van het stadion niet zint. En je hoort: „Hij is een transseksueel / hij werkt in een bordeel / en van negen tot vijf / is hij een omgebouwd wijf”!
Allemaal vervelend, schandalig, discriminerend: onderstrepen wat verlangd wordt.
Afgelopen zondag werd de Ajacied Brobbey vergast (sorry) op apengeluiden na zijn doelpunt tegen FC Utrecht. Sommige kranten noemen het oerwoudgeluiden. Maar die klinken vaak liefelijk dus laat ik het op apengeluiden houden. Het heeft veel publiciteit gehad.
Gisteren lees ik dat de KNVB onderzoek gaat doen naar de herkomst van die geluiden. Verheugend dat wel natuurlijk.
Maar er zit een kant aan dat onderzoek, of beter aan de timing ervan, die me niet zint. Waarom treedt de aanklager betaald voetbal nu wel op? Toen een maand geleden ’kankerjood’ Bergwijn dood werd gewenst tijdens de wedstrijd om de Johan Cruyffschaal, was dat ook duidelijk hoorbaar. Maar er werd geen actie ondernomen. En al evenmin vanwege messen in het vlees van de Hagenees, bommen die op Rotterdam moeten vallen of alle joden die aan het gas moeten. Tegen dat laatste is geen aanklager opgetreden, alleen burgemeester Halsema die de PSV-supporters voorlopig in de ban heeft gedaan.
De wereld is op het gebied van racisme een inhaalslag aan het maken. En dat is verheugend genoeg. In die sfeer past zo’n onderzoek naar racistische kreten, Brobbey is zwart, natuurlijk goed. Maar als je al dat gruwelijks uit wil bannen, een gebed zonder einde vrees ik, zul je consequenter moeten optreden.
En niet alleen, zoals in het geval Brobbey, wanneer publiciteit en tijdsgewricht erom vragen. Want Vrouwe Justitie hoort daarvoor blind en doof te zijn.</p>]]></description>
      <guid>https://haarlemsdagblad.nl/cnt/dmf20220830_55683566</guid>
      <pubDate>Tue, 30 Aug 2022 17:00:00 +00:00</pubDate>
    </item>
    <item>
      <title><![CDATA[Wopke Hoekstra, gekrakeel om een zielig geval]]></title>
      <description><![CDATA[<p>Wopke Hoekstra. Zielig geval eigenlijk. Hij was binnen de eigen partij al niet de eerste keus, wat met zijn charisma van een bovenmeester niet zo verwonderlijk is. Nu moet hij vanuit Buitenlandse Zaken leiding geven aan een club waarvan steeds minder mensen lid willen zijn. Zielig toch.

Hij heeft dan geroepen dat wat de stikstof betreft het jaar 2030 voor hem niet meer heilig is. Het is het soort kreet waardoor je je vertrouwen in de politiek verliest. Ik schrijf dat niet zomaar op. Ik ben een burgemeesterszoon, er werd thuis veel over politiek gepraat, ministers stonden in hoog aanzien, in een geur van heiligheid bijna. ’De politiek? Of je door de kat of door de hond gebeten wordt’. Zo ben ik niet groot gebracht. En zo wil ik er ook niet over denken.
Maar zo’n gratuite uitspraak van Hoekstra doet kwaad. Zieltjes winnen op zijn domst. Proberen de verkering die de boeren hebben uitgemaakt weer aan te krijgen.
Rutte boos: „Met zijn uitspraken is Hoekstra langs het staatsrechtelijke randje gegaan. ’Een zeldzame tik op de vingers binnen de top van het kabinet’, lees ik in onze krant.
Kan zijn. Maar misschien ook van tevoren doorgesproken met de premier: „Jij hebt er toch ook belang bij Mark dat die malle opvolgers van Boer Koekoek niet te groot worden in de Kamer. Zeg maar dat ik als partijleider ook wat ruimte moet hebben. Of bedenk wat anders.” Geen niveau allemaal.
Wat me nog meer ergert, of eigenlijk pas echt ergert, is de reactie van heel politiek Den Haag. Achterste poten! Waarom? Hoekstra’s truc is even oud als het oudste beroep ter wereld. En zo doorzichtig dat zelfs ik hem in de gaten heb. Dus waarom ’de zichtbaar ingehouden woede’ van minister Van der Wal, zoals ik in de krant lees? Waarom de opwinding tijdens de minsterraad? Waarom moet de hele Kamer terugkomen van reces op verzoek van Wilders?
Hoekstra is vicepremier dus misschien zie ik het allemaal iets te simpel. Maar negeren was beter geweest: ’Wopke gaat bijna kopje onder net als zijn club, dus hij spartelt wat tegen. Laat hem maar even’. Zo’n reactie had ik adequater gevonden.
Maar dat gekrakeel, dat met zijn allen schieten op een haas die al bijna in de etalage ligt, dat maakt me zo moedeloos. Alsof ik de enige ben die dit hele gedoe in het juiste perspectief ziet. En hoe meer ik erover nadenk, hoe banger ik ben dat dat ook zo is.</p>]]></description>
      <guid>https://haarlemsdagblad.nl/cnt/dmf20220823_48158569</guid>
      <pubDate>Tue, 23 Aug 2022 17:00:00 +00:00</pubDate>
    </item>
    <item>
      <title><![CDATA[Hoe meer de mensen bereikbaar zijn, hoe minder je ze kunt bereiken]]></title>
      <description><![CDATA[<p>U kunt beter even uit mijn buurt blijven. Misschien kan ikzelf ook beter uit mijn buurt blijven. Ben in staat de boel overhoop te schoppen. Laat ik maar even wachten met verder schrijven.


Mevrouw N en ik besluiten een weekje naar de Loire te gaan. Kastelen, tuinen, restaurants. Het lukte me niet een hotel te boeken, ik ben daar ook niet erg handig in. Mevrouw N, goed thuis op de elektronische snelweg, vond een met klimop begroeid hotel in de <span class="italic">middle of nowhere </span>van de Loire vallei. Ik geboekt, creditcardnummer doorgegeven, voorpret.
Die werd verstoord toen Booking.com meldde dat mijn kaart geweigerd werd in Frankrijk. Ik gebruik die kaart nooit dus misschien was hij niet gevalideerd. Dat was zelfs voor mij via internet een fluitje van een cent. Uw kaart is gevalideerd meldde Booking niet lang daarna. En even later weer ’Uw kaart wordt door het hotel geweigerd’.
Ik dat hotel bellen: ik kreeg een bandje, inspreken was niet mogelijk, verbinding werd verbroken. Dat heb ik op verschillende tijden nog een keer of wat geprobeerd maar zonder resultaat. Gelukkig was het hotel lid van een kleine keten met een centraal nummer. Nummer gebeld, bandje ingesproken, nooit meer iets van gehoord.
„Misschien is er iets mis met je kaart, bel de bank”, zei mevrouw N. Bank gebeld, die via een bandje meldde dat ik de volgende ochtend om half negen terecht kon. De volgende dag werd ik vrijwel meteen verbonden. Ditmaal met een ander bandje dat personeelstekort meldde. Voor informatie over valideren druk twee. Gedaan. Kreeg een nieuw bandje dat me uitlegde hoe ik via internet valideren kon. Als ik die uitleg nog een keer wilde horen moest ik op negen drukken. Zo niet werd de verbinding verbroken.
Laatste redmidel: die Bookingclub. Het duurde vrij lang voor ik in de krochten van internet een telefoonnummer van die gasten gevonden had maar het is me gelukt. Ik kreeg een bandje, ik sprak wat in, nooit meer iets van gehoord.
Ik was inmiddels des duivels. Vier verschillende nummers gebeld, geen levend wezen aan de lijn gekregen. Een televisieproducente zei me ooit: „Hoe meer de mensen bereikbaar zijn, hoe minder je ze kunt bereiken.” Die bereikbaarheid had inmiddels het nulpunt bereikt.

Ik durfde niet op de bonnefooi naar Frankrijk te reizen. Had geen zin daar bezweet aan te komen en te horen dat ze, zeer tot onze spijt monsieur, vol zaten.
„We kunnen die hele reis beter cancelen”, zei ik. „Laat mij dat hotel eens bellen”, zei mevrouw N. Ze belde, kreeg meteen verbinding, gaf de cijfers van haar eigen kaart door, die onmiddellijk geaccepteerd werd.
„Jij maakt je altijd zo druk”, zei ze nog.</p>]]></description>
      <guid>https://haarlemsdagblad.nl/cnt/dmf20220816_44934580</guid>
      <pubDate>Tue, 16 Aug 2022 17:00:00 +00:00</pubDate>
    </item>
    <item>
      <title><![CDATA[Een beginzin kan ook te goed zijn]]></title>
      <description><![CDATA[<p>Google snijdt je soms de pas af. Zo wilde ik een column schrijven over de beste beginzinnen die ik ken uit de literatuur. Maar Google staat vol met dat soort zaken. Met alle soort zaken eigenlijk.

Een paar jaar geleden vroeg ik de lezers om tips die het dagelijks leven vergemakkelijken. Dat leverde me een brief op van een meneer die schreef dat al die tips op Google te vinden zijn en dat ik mijn tijd en die van hem beter kon besteden.
Ik laat die beginzinnen dus maar voor wat ze zijn en bepaal me tot de vraag: kan een begin ook te goed zijn? Daar ken ik twee voorbeelden van.
Het eerste stamt uit het interview dat Hitchcock gaf aan François Truffaut. In boekvorm verschenen. Het behandelt in détail alle films die de master of suspense geregisseerd heeft. Ook het onderwerp ’hoe begin je een film’ komt aan de orde.
Hitchcock geeft een spannend voorbeeld: een gids geeft een rondleiding in de autofabriek van Ford. De camera volgt de lopende band die begint meteen paar schroeven en moeren en eindigt met een kant en klare auto. De gids opent het portier en zegt: „Stapt u maar in dames en heren” en jawel op de bestuurdersstoel zit een lijk.
„Schitterend begin van een thriller”, zegt Truffaut.
„Toch gebruik ik hem niet”, antwoordt Hitchcock, „het begin is te goed. Je bent een uur kwijt om uit te leggen hoe dat lijk in die auto komt. Je komt aan je film niet meer toe want je hebt het hoogtepunt al weggegeven.” Leerzaam, vind ik.
Mijn andere voorbeeld maakte ik zelf mee. Het jaar is 1977. Twee highlights: Joop den Uyl heeft tien zetels gewonnen bij de verkiezingen maar een half jaar later regeren Van Agt en Wiegel. En maandenlang beheerst het Smurfenlied van Vader Abraham de hitlijsten: ’Waar komen jullie toch vandaan / Waar de smurfenhuisjes staan’.
Ergens tegen het einde van het jaar bezocht ik in Amsterdam de voorstelling van Wim Kan, de meest politieke cabaretier die Nederland gehad heeft. Zijn begin die avond was aldus: „Het lied van Vader Andries en zijn zestien Smurfen”, zei een stem. Het licht ging op en Kan zong: ’Waar komen jullie toch vandaan / Uit de stembus onderaan!’
Het zeer linkse Amsterdam, 1977 mensen, gaf hem meteen een ovatie. Kan heeft daarna een voorstelling lang tegen zijn eigen succes staan werken maar hij kwam er niet meer overheen. Toen heeft hij op verzoek van het publiek het lied uiteindelijk nog maar een keer gezongen.
Kan dat met die beginzinnen ook zo gaan? Te goed, de rest valt tegen? Troost u: schrijvers die beroemde beginzinnen schrijven (Tolstoi, Kafka, Márquez!), schrijven vrijwel altijd ook beroemde boeken.</p>]]></description>
      <guid>https://haarlemsdagblad.nl/cnt/dmf20220809_36771463</guid>
      <pubDate>Tue, 9 Aug 2022 17:00:00 +00:00</pubDate>
    </item>
    <item>
      <title><![CDATA[De wil om niet te winnen, hoe zit dat?]]></title>
      <description><![CDATA[<p>Er is weinig zo interessant in de wedstrijdsport als de wil om niet te winnen. Ik heb het niet over opzettelijk verliezen omdat dat toevallig goed uitkomt.

Een ploeg is al geplaatst voor de volgende ronde maar bij opzettelijk verlies treffen ze dan toevallig een makkelijkere tegenstander. Ik heb het niet over dat soort boerenkool slimheid.
In mijn archief, anderhalf krantenknipsel en een paardenkop, vind ik een opmerking van Nouchka Fontijn, een Nederlands bokser van wereldformaat. In 2019 won zij de wereldtitel middengewicht maar werd een uur na afloop van de finale tot verliezer uitgeroepen. Een protest van haar tegenstandster werd gehonoreerd. Een jaar eerder won ze ook zilver. Ze vroeg zich af of er niet één procent in haar zat dat helemaal geen wereldkampioen wilde worden: „Ik hou niet van status en ook niet van druk. Als ik wereldkampioen zou worden, dan zou ik me daarna snel een nietsnut voelen. Alsof het nooit meer goed genoeg is.” Aldus mevrouw Fontijn in een interview met Dennis Boxhoorn.
Wie zo’n gedachte voor één procent toelaat, laat hem eigenlijk voor honderd procent toe, denk ik. Het is een gedachte die niet alleen met druk te maken heeft maar ook met een gevoel dat winnen niet hoort.
Daar zijn rare voorbeelden van. Tim Krabbé schrijft in een van zijn prachtige wielerverhalen dat sprinters bij een massasprint zich vaak opstellen in volgorde van de te verwachten uitslag. Met andere woorden: iemand die altijd zesde of zevende wordt, gaat zich niet bemoeien met de strijd om de eerste plek. Hoort niet.
Zelf heb ik ooit aan een sterk bezet bridgetoernooi meegedaan. Met nog een uurtje te spelen stonden mijn partner en ik met ruime voorsprong op de eerste plek. Ik kan toch niet gaan winnen van spelers die veel beter zijn dan ik, dacht ik. Vanaf dat moment kon geen macht ter wereld mij nog van de nederlaag afhouden. We werden uiteindelijk derde.
Voorbeeld uit een andere hoek. Jaren geleden, zo vind ik in datzelfde dossier, won Wim Helsen de Polifinario, een prijs voor jonge cabaretiers. Zijn commentaar was „Iets in mij zegt: gij verdient dit eigenlijk niet.”
Wat is dat toch, dat calvinistische gevoel dat we niet goed genoeg zijn voor deze wereld? Dat de eerste plek iets is voor die andere jongens en meisjes. Waar komt dat stemmetje vandaan dat tweede of derde toch ook heel mooi is. Dat eeuwige excuus om niet te hoeven winnen. De wil om niet te winnen, hoe zit dat?
Ik zou het u graag willen vertellen maar ik weet het niet.
Iemand?</p>]]></description>
      <guid>https://haarlemsdagblad.nl/cnt/dmf20220802_49776587</guid>
      <pubDate>Tue, 2 Aug 2022 17:00:00 +00:00</pubDate>
    </item>
    <item>
      <title><![CDATA[Wat resteert van onze vrolijke bende van tien]]></title>
      <description><![CDATA[<p>Het verhaal van de tien kleine negertjes. Als ik die uitdrukking tenminste nog gebruiken mag. Het is de titel van een aftelversje en ook van de bekendste detective van Agatha Christie, dus waarom niet?

1965, we begonnen met zijn tienen in de eerste klas van de Amsterdamse Toneelschool. Eén moest na het eerste jaar afscheid nemen: te weinig talent. Met negen haalde we de eindstreep drie of vier jaar later.
Twee verdwenen binnen de paar jaar. Eén kon misschien de druk niet aan want die is in de praktijk nu eenmaal groter dan op een school. De ander, wij vonden haar erg getalenteerd, had er eigenlijk geen zin meer in.
Nog zeven dus. Chiem wilde eigenlijk liever schrijven. Met Alexander Pola schreef hij alle afleveringen van ’Zeg ’ns Aaa’. Ook leverde hij scripts aan een Duitse krimi, ’Tatort’ meen ik, waarin hij soms zelf opdook als een Nederlandse politieman. Schrijven beviel hem beter dan het leven tussen de coulissen dus het acteren liet hij gaandeweg voor wat het was.
Daria was lid van Het Werktheater. Toen dat gezelschap zichzelf had opgeheven, zag je haar nog wel eens op de buis. Maar erg actief was ze niet meer. Ze wilde dat misschien ook niet meer zijn omdat haar gezondheid te wensen overliet.
Resteerden er vijf. Els Ingeborg had een mooie carrière bij een aantal gezelschappen en vrije producties. Ik leerde via haar Willem Wilmink kennen want haar zus was met hem getrouwd. Els Inge en ik zijn vijfenveertig jaar bevriend gebleven. Ruim tien jaar geleden velde de kanker haar.
Johan raakte na een loopbaan van ruim veertig jaar zijn stem kwijt. Een gruwelijke ziekte voor een acteur. Te meer omdat hij van ons allen misschien het meest verslingerd was aan theater. Hij kon er niet buiten en besloot een paar jaar geleden dat het genoeg geweest was. Zijn leven belichtte hij zelf in de documentaire ’De laatste wil van acteur Johan Ooms’. Prachtig en smartelijk tegelijk.
Vorige week stierf Cas. Ook ooit een vooraanstaand lid van Het Werktheater. Die improviserende stijl van acteren lag hem ook het best. Hij speelde een aantal ’klassieke’ rollen maar zijn hart lag meer bij de eigen voorstellingen, waarin hij soms optrad in travestie. In zijn laatste maanden kon hij nauwelijks meer lopen maar zes weken geleden gaf hij, oud circuspaard, nog een afscheidsvoorstelling in Amsterdam. Ook Cas kon maar moeilijk leven buiten het theater.
Mezelf mag ik nauwelijks meer rekenen. Ik draag hier en daar nog wel eens iets voor, ik speel nog wel eens mee in een tv-aflevering. Maar een echte loopbaan mag ik het niet meer noemen.
Eén nog: Helmert, een levenslange boezemvriend. De enige van ons die bijna zestig jaar na onze start, nog volop op de planken is te bewonderen. De laatste en misschien ook de beste van onze vrolijke bende van tien.</p>]]></description>
      <guid>https://haarlemsdagblad.nl/cnt/dmf20220726_17034510</guid>
      <pubDate>Tue, 26 Jul 2022 17:00:00 +00:00</pubDate>
    </item>
    <item>
      <title><![CDATA[Of ze moet meedoen aan ’First Dates’?]]></title>
      <description><![CDATA[<p>Ergens in november 2020 werd ik gebeld door mevrouw N. Verrassend, ik had haar nooit eerder aan de lijn gehad.

Een maand daarvoor hadden we geluncht in Amsterdam maar daarna hadden we door vakanties en corona elkaar niet meer gezien. Wel was er voorzichtig app-verkeer geweest dat gaandeweg een wat persoonlijker karakter kreeg. Maar dat telefoontje was een nieuwe stap.
Mevrouw N had een probleem. Zij was gevraagd voor het programma ’First Dates’. Moest zij dit doen? Misschien had ik advies, ik had immers veel ervaring in televisieland.
Ik vond het een beetje raar gezien die appjes van ons. „Is het wel helemaal sportief tegenover de man die aan je gekoppeld wordt”, vroeg ik. Volgens haar zou het natuurlijk helemaal mooi zijn als ikzelf die man was. Maar ik was niet benaderd en zag zoiets ook niet zitten.
„Als ik het doe, moet ik er wel honderd procent voor gaan”, zei mevrouw N. Dat was niet een opmerking waar ik op zat te wachten. Er viel een stilte. Om tijd te winnen vroeg ik uiteindelijk: „Krijg je er geld voor?” „Zeker”, zei ze, „Twaalfhonderdvijftig euro.”
Nieuwe stilte. Een hap eten en twaalfhonderdvijftig toe, is natuurlijk aantrekkelijk. Maar ik begon het idee steeds minder leuk te vinden. Uiteindelijk vroeg ik: „Zou je het ook doen als je geen geld kreeg?” Zij antwoordde; „Nee, dan niet.” Ik dacht even na en zei: „Alleen voor het geld zou ik zoiets niet doen.” Dat was mevrouw N met me eens, „Bedankt”, zei ze, „ik zal ze laten weten dat ik niet meedoe.” Het bleef nog even stil en toen maakten we enigszins opgelucht een einde aan ons gesprek.
Daarna duurde het nog een hele tijd voor ik haar weer zag en nog langer voor er iets opbloeide tussen ons maar dat is een ander verhaal.
Ruim anderhalf jaar later, vorige week om precies te zijn, zaten we met een gezelschap bij elkaar. Een vriendin van mevrouw N, een bekend actrice, kwam ter sprake. „Die heeft aan dat programma ’First Dates’ meegedaan”, zei iemand. „Daar heb jij indertijd ook nog over nagedacht”, zei ik.
De dochter van mevrouw N, toevallig aanwezig, keek verbaasd op. „Over nagedacht mamma”, zei ze, „er was toch geen haar op je hoofd, dat erover dacht om aan dat programma mee te doen”.
Laat ik de stilte die toen viel omschrijven met het woord pijnlijk. „Waarom belde je me dan”, vroeg ik. „Ik wilde testen of jij net zo tegen ons tweeën aankeek als ik”, zei mevrouw N. „En toen dat het geval bleek, waren we allebei opgelucht”, zei ik. „Klopt”, zei zij. „Dan hadden we eigenlijk al een relatie toen we de hoorn neerlegden”, zei ik. „Heb je het eindelijk in de gaten”, zei zij.
Vrienden, een relatie hebben is één ding. Maar een relatie hebben zonder het te weten, dat lukt alleen heel onnozele mannen.
<span class="bold">Lees ook: <a href="https://www.noordhollandsdagblad.nl/cnt/dmf20220629_31277216" target="_blank">Joost Prinsen schrijft een brief aan zijn vrouw | column</a></span></p>]]></description>
      <guid>https://haarlemsdagblad.nl/cnt/dmf20220719_8782257</guid>
      <pubDate>Tue, 19 Jul 2022 17:00:00 +00:00</pubDate>
    </item>
  </channel>
</rss>
