<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Peilingbureau Joseph Prinsen]]></title>
      <description><![CDATA[<p>Journalisten voorspellen nooit iets. In de maandagkrant kun je precies lezen waarom Feyenoord met 6-1 gewonnen heeft van Almere City. Maar de zaterdag ervoor zal geen sportjournalist die uitslag voorspellen. Kranten brengen verslag uit en lichten ons bij over de achtergronden van het nieuws. Maar ze geven geen voorspellingen waarop ze afgerekend kunnen worden.
Gelukkig heeft een columnist de vrije hand. En daar ga ik gebruik van maken door de uitslag van de Tweede Kamerverkiezing van november aanstaande te voorspellen. Met de natte vinger die overigens meer waard is dan alle peilingwijzers bij elkaar. Want die bureaus peilen alleen de voorkeuren van vandaag. Maar ze houden geen rekening met de verkiezingsstrijd die komt en dat doe ik wel.
Voorbeeld: Maurice de Hond en de zijnen hijsen Omtzigt op het schild: 29 zetels! Maar ik herinner me Job Cohen. Toen hij zich kandidaat stelde, stond hij meteen torenhoog in de peilingen. Maar in de debatten werd hij fijn gemalen tussen Rutte en Wilders. Job verdween in de oppositiebankjes.
Op dit moment is Pieter Omtzigt dus favoriet. Iedere verkiezing heeft een held en kennelijk ruilen we in november Caroline in voor Pieter. Maar of die Omtzigt nu zo’n geweldige debater is, vraag ik me af. Ook zullen al zijn politieke zonden tegen hem gebruikt gaan worden. Vanaf nu kan hij eigenlijk alleen nog maar dalen.
Ander geval. Cohens opvolger: Diederik Samsom. De PvdA was wat in verval geraakt maar Diederik bleek zo’n goede campaigner dat hij samen met Rutte kon gaan regeren. Vergelijk dat eens met die Henri Bontenbal van het CDA. De nieuwe nummer één nu Hoekstra het zinkend schip verlaat om naar Brussel te gaan. Ik zou Henri niet herkennen als ik hem tegenkwam. Maar ik neem aan dat het CDA een goede debater heeft aangewezen, want daar hebben ze nu bovenal behoefte aan. Bovendien heeft die partij al jaren afdelingen door het hele land. En die gaan de boer op. Zo’n organisatie heeft Omtzigt niet, dus ik zie die Bontenbal nog wel stijgen.
Allemaal zaken waar de peilingwijzer niet aan denkt. Omdat het publiek van vandaag er nog niet aan denkt.
Tijd om mijn nek uit te steken. Zelfs zonder te weten hoe kandidaten als Yeşilgöz, Timmermans en Jetten het in de debatten gaan doen.
Maar hier volgt mijn voorspelling voor november 2023. U mag me tegen die tijd uitlachen.
VVD 27 zetels, PvdA/GL 26, NSC (Omtzigt) 19, PVV 19, BBB 13, CDA 10, D66 8, SP 6, PVD 6, VOLT 4, CU 4, FvD 3, SGP 3, JA21 1, Denk 1
Ergens in de zomer van 2024 kan het eerste kabinet Yeşilgöz op de foto.</p>]]></description>
      <guid>https://haarlemsdagblad.nl/cnt/dmf20230829_57855559</guid>
      <pubDate>Tue, 29 Aug 2023 14:04:15 +00:00</pubDate>
    </item>
    <item>
      <title><![CDATA[De dag van het weerzien]]></title>
      <description><![CDATA[<p>Ik ben bezig een kalender te maken met een gedicht voor iedere dag van het jaar. Dat komt voort uit een eerder plan om dagelijks via YouTube een gedicht voor te dragen. Op een vast tijdstip, elf uur ’s ochtends koffietijd, wilde ik dat een half jaar lang doen op werkdagen.

Te hoog gegrepen. Ik kon de energie niet opbrengen en eerlijk gezegd ook de discipline niet. Maar zo’n kalender met poëzie, daar kun je in je eigen tijd aan werken. Ik heb er een jaar voor uitgetrokken en hoop het in die tijd te redden.
Ik heb een houvast: er zijn veel bijzondere dagen in een jaar. Koningsdag, Kerst, Werelddierendag, Valentijnsdag, om een paar bekende te noemen. Daar kan ik dan een mooi gedicht bij zoeken in de vele bundels uit mijn boekenkast.
Je staat trouwens verbaasd hoeveel dagen van het jaar zijn uitgeroepen tot ’De dag van...’ Zoals tien februari: Warme Truiendag, dertien september: Dag van het Positief Denken, dertien april: Wereld Scrabble Dag! Journalist Jurryt van de Vooren riep vijftien januari uit tot ’Dag van de Elfstedentocht’. Dat bracht mij op een idee om zelf ook een Bijzondere Dag in het leven te roepen.
Aanleiding is een andere bezigheid van me. Voor een landelijk dagblad beantwoord ik iedere maand vragen van lezers. Een rubriek die vroeger bekend stond onder de naam Lieve Lita. Veruit nummer één zijn vragen van oma’s die hun kleinkinderen niet meer mogen zien of van bedroefde moeders wier kinderen niet meer op elkaars verjaardag willen komen. Vragen over familievetes dus waarvan de oorsprong vaak in een ver verleden ligt. Haast iedereen kent dergelijke treurigheid wel uit eigen omgeving. Het lijkt een soort besmettelijke ziekte.
In mijn antwoorden probeer ik te troosten, te berispen, op te lossen al kan ik natuurlijk zelden echt van dienst zijn. Maar die kalender met al zijn bijzondere dagen (Oom en Tante Dag: zesentwintig juli!) bracht me op een idee. Als Jurryt van de Vooren de Elfstedentocht een dag kan bezorgen waarom kan ik dan niet een Dag van het Weerzien in het leven roepen. Een dag waarop oma haar kleinkinderen mag zien, broer en zus eindelijk samen gaan eten, een dag waarop alle oude familieveten, al is het maar voor vierentwintig uur, begraven worden.
Welke datum kies ik? In iedere geval een in november om die sombere maand wat op te vrolijken. Eén en twee november zijn al bezet met de katholieke feestdagen Allerheiligen en Allerzielen. Maar de dag na Allerzielen is nog vrij. Dat wordt het dus: bij deze roep ik drie november officieel uit tot Dag van het Weerzien!</p>]]></description>
      <guid>https://haarlemsdagblad.nl/cnt/dmf20230815_80931955</guid>
      <pubDate>Tue, 15 Aug 2023 17:00:00 +00:00</pubDate>
    </item>
  </channel>
</rss>
