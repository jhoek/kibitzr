<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Tomatensoep, rode wijn en rosé. U bent rosé]]></title>
      <description><![CDATA[<p>De opname voor mijn blaasoperatie begon eigenlijk al om negen uur ’s ochtends. Ik hoefde pas om half twaalf in het ziekenhuis te zijn, maar ik had een brief gekregen dat ik vanaf half tien niets meer mocht drinken. Dus om negen uur nam ik een extra koffie en klokke half tien dronk ik nog gauw een glas water. Ik drink nooit ’s ochtends een glas water, ik kijk wel uit, maar nu mocht het nog heel even. Wat een treurig ventje ben je dan.

De zuster heette Femke. Ze wees me een bed, noteerde bloeddruk en temperatuur en vertelde kort maar helder wat me te wachten stond. Ik kreeg een operatiejasje en mocht alles uittrekken op mijn sokken na. In ons zaaltje stonden twee mannen geheel gekleed maar met een katheterzak aan een looprek. In die zak streden bloed en urine om de voorrang. Ik begreep dat ze pas naar huis mochten als de urine aan de winnende hand was.
Kort daarna werden in een soort voorgeborchte wat prikken gezet en zaken op me geplakt, de uroloog kwam langs en trok mijn bed al snel richting operatiekamer. Roesje, ruggenprik en even later verwijderde hij ’onrustige cellen’ uit mijn blaas.
Op zaal waren de twee heren verdwenen en Femke had plaats gemaakt voor Adriane. Laat ik al die medische engelen eens met name noemen. Ik was natuurlijk benieuwd naar de kleur van mijn katheterzak. Maar Adriane stelde me gerust: „Meneer, wij onderscheiden tomatensoep, rode wijn en rosé. U bent rosé.” Een hele opluchting.
Ik klaagde over een branderig gevoel maar dat hoorde erbij, volgens de zuster. Alle klachten die je had, hoorden erbij. Pijn aan je eikel vanwege die katheter: „Klagen alle mannen over meneer Prinsen, hoort erbij. Ik zal een spray halen.” Het ’hoort erbij’ werd je geserveerd als bonusaanbiedingen in de supermarkt.
Van nachtzuster Monique weet ik alleen dat ze nog wat verdovende spray inspoot en de volgende ochtend om half zeven de katheter handig verwijderde: „Even diep ademhalen meneer.”
Ik sliep weer in en werd gewekt door Helena, die de dagdienst had. Ik mocht me aankleden maar nog niet naar huis. Daarvoor moest ik eerst het examen plassen afleggen. Ik moest plassen in een fles en dan werd de inhoud afgezet tegen de hoeveelheid urine die in de blaas was achtergebleven. Dat werd via een apparaatje gemeten. Op het toilet zat ik te smeken en te bidden dat de druppels wilden overgaan in een straal en dat lukte wonderwel: geslaagd met vlag en wimpel!
De uroloog kwam langs en gebood mij te stoppen met mijn rampenscenario’s. Toen ik nog klaagde over een en ander, keek hij me berustend aan, zuchtte diep en zei: „Dat hoort erbij.”</p>]]></description>
      <guid>https://haarlemsdagblad.nl/cnt/dmf20230328_34268920</guid>
      <pubDate>Tue, 28 Mar 2023 17:00:00 +00:00</pubDate>
    </item>
    <item>
      <title><![CDATA[’Het telefoontje uit Hollywood kon ieder moment rinkelen’ heb ik een leven lang kunnen denken, nu niet meer]]></title>
      <description><![CDATA[<p>Over ouderdom hoor je vaak dezelfde clichés. Pijn ergens, overal eigenlijk, reuma, incontinentie, oma is soms een beetje in de war, opa loopt iedere dag nog een dik uur! Die dingen.

Er is een kant van de zaak waar je nauwelijks over hoort maar die wat mij betreft alles overheersend is.
Vroeger, een vervelend woord ik weet het maar je ontkomt er niet aan als het over ouderdom gaat, vroeger speelde tijd geen rol. Ik heb het niet over het feit dat de jeugd meer tijd van leven heeft dan de grijsaard. Dat is natuurlijk zo maar daar heb ik vrede mee. Ik heb het over de dromen die altijd nog waargemaakt kunnen worden als je vijfendertig bent. Maar die gaandeweg steeds minder overeenkomen met de werkelijkheid.
Tijd voor een voorbeeld. Toen ik een jaar of achttien was, was ik ervan overtuigd dat het tijdperk ‘Joost Prinsen’ op het punt van beginnen stond. Alle acteurs en filmsterren konden beter iets anders gaan doen want ik kwam eraan. Het telefoontje uit Hollywood was slechts een kwestie van tijd.
Dat soort zaken kun je heel lang blijven denken. Het houdt je als acteur ook overeind als je laatste voorstelling de mist in is gegaan. Dat is dan maar zo, maar de volgende zal zonder twijfel hemelbestormend zijn. En mocht het niet lukken aan het toneel dan kan het roer nog vele malen om. Tijd genoeg.
In de film ‘As good as it gets’ loopt Jack Nicholson door de wachtkamer van een psychiater. Hij kijkt naar de aanwezige patiënten en zegt: “Wat, als het niet beter wordt dan dit?”
Eigenlijk is dat het echte bezwaar van de ouderdom: het wordt in het algemeen niet meer beter. Dat roer gaat niet meer om, je kunt het net zo goed loslaten.
Onlangs sprak ik een dame van mijn leeftijd. Ze was gelukkig dat ze nog een hoop kon doen ‘op haar oude dag’. Ze schreef voor een plaatselijk tijdschrift, ze paste regelmatig op de kleinkinderen en dan was er nog het vrijwilligerswerk: “Ik verveel me geen seconde”.
Dat klinkt redelijk genoeg. Ik ben ook dankbaar dat ik nog van allerlei te doen heb. Alleen: het is min of meer hetzelfde als wat ik de afgelopen jaren ook deed. En ik ben eigenlijk te ambitieus, altijd geweest trouwens, om daar vrede mee te hebben. Ik wil dat roer nog om kunnen gooien. Kunnen emigreren of zendeling worden. Of op zijn minst dat Hollywood belt om dat voorbeeld even aan te houden. Ik heb een leven lang kunnen denken dat de telefoon ieder moment kon rinkelen. Maar ik moet nu wel concluderen dat ze daar niet eens mijn telefoonnummer hebben.
Dat is pas echt vervelend van ouderdom.</p>]]></description>
      <guid>https://haarlemsdagblad.nl/cnt/dmf20230321_43054900</guid>
      <pubDate>Tue, 21 Mar 2023 18:00:00 +00:00</pubDate>
    </item>
    <item>
      <title><![CDATA[Hoe kinderachtig kan een oude man worden]]></title>
      <description><![CDATA[<p>Zondagmiddag tegen half vijf. Alireza Jahanbakhsh schopt een bal in de linkerhoek. Een minuut later eindigt Feyenoord-PSV in gelijkspel. Mijn zondag is naar de vaantjes.

Ruim zeventig jaar geleden nam mijn peetoom me mee naar de eerste wedstrijd die ik van PSV zag. Van zijn zoon, fotograaf van dienst, kreeg ik mooie wedstrijdfoto’s. Lieuwe Stijger in zweefduik, Coen Dillen scoort! Ik werd PSV-supporter en ik ben het nog steeds.
Afgelopen zondag had ik alleen mijn mobieltje om de stand van de wedstrijd te volgen. Met nog tien minuten op de klok stonden onze jongens met 0-2 voor tegen Feyenoord. Dat beloofde een mooie avond te worden. Om zeven uur naar de samenvatting kijken met bord op schoot en rond half elf napraten op Nederland Eén over deze mooie overwinning. Een kwartier later keek ik nog eens op mijn mobiel. Wedstrijd afgelopen, eindstand: 2-2.
Dat hele bord op schoot kon me gestolen worden. Zal ik gaan kijken om te zien hoe die Rotterdamse druiloren vlak voor tijd twee keer scoren? Ben ik een masochist soms? En dan ’s avonds laat zeker luisteren hoe Rafael van der Vaart of een andere miesgasser gaat vertellen dat je ’Natuurlijk nooit zo’n voorsprong uit handen mag geven’.
Twee prachtige voetbaluitzendingen op zondagavond. Maar ik ga niet kijken omdat een jongen met een rood-wit shirt aan tegen half vijf een bal in een hoek heeft geschopt.
Hoe kinderachtig kan een oude man worden?
De dag was nog wel goed begonnen want ik had mijn koffie gedronken uit het gele kopje. Ik heb veertien koffiekopjes, Pools servies, en één daarvan is geel. Mijn lievelingskleur! Waarschijnlijk sinds Wim van Est de eerste Nederlandse gele trui veroverde in de Tour in hetzelfde jaar dat mijn oom me meenam naar PSV. Freud had een goede aan me gehad. IJzeren Willem raakte zijn trui de volgende dag trouwens weer kwijt toen hij in het ravijn donderde. Niet zo verwonderlijk want hij was, in de woorden van Tourwinnaar Jacques Anquetil ’Een renner die erg vaak op kop lag en erg vaak op de grond lag’.
Geel dus. Ik zou iedere dag uit dat gele kopje kunnen drinken. Maar dat doe ik niet. Ik drink iedere dag uit een ander kopje en pas als geel weer aan de beurt is in de rij van veertien, is de grote dag aangebroken: koffie uit het gele kopje!
Hoe kinderachtig kan een oude man worden?
Ik zou u nog meer van die voorbeelden kunnen geven maar u gelooft me zo ook wel. Ik wil zo graag het kind in mezelf bewaren. Wie niet trouwens? Onbevangen, naïef mijnentwege. Maar ik heb alleen het kinderachtig kind bewaard. En dat realiseerde ik me weer pijnlijk vlak nadat afgelopen zondag Alireza Jahanbakhsh een bal precies in de linkerhoek geschopt had.</p>]]></description>
      <guid>https://haarlemsdagblad.nl/cnt/dmf20230207_53961608</guid>
      <pubDate>Tue, 7 Feb 2023 18:00:00 +00:00</pubDate>
    </item>
    <item>
      <title><![CDATA[Gratie verlenen geeft altijd gedoe]]></title>
      <description><![CDATA[<p>De man die bij ons op bezoek zou komen, had in de gevangenis gezeten. Het was 1949 en een half jaar daarvoor had koningin Wilhelmina gratie verleend aan een aantal gestraften. Ter gelegenheid van haar vijftigjarig jubileum als staatshoofd.

Die bezoeker was fout geweest in de oorlog. Maar mijn moeder verbood ons daarover te spreken. Hij had immers zijn straf uitgezeten en was dankzij de koningin weer op vrije voeten. Ik verwachtte het monster van Frankenstein aan te treffen: een gevangenisboef nota bene! De man bleek een vriendelijke oude heer die grapjes maakte en voor ons kinderen chocola had meegenomen. Het gaf mijn idee van goed en fout een flinke knauw.
Er is altijd gedoe met die gratie. Je gaat als vorst toch op de stoel van de rechter zitten. Bij het huwelijk van Beatrix in 1966 is er nog gratie verleend. Maar toen haar moeder in 1973 vijfentwintig jaar op de troon zat, begon de regering er niet meer aan.
Wanneer verlenen wij eigenlijk gratie? Ik bedoel het niet als geschiedenisvraag. Met wij bedoel ik in dit geval u en ik, wij met zijn allen dus. Wij houden al een tijdje een aantal mensen gestraft. In een soort voorarrest zitten zij want ze weten nog niet hoe lang hun straf gaat uitvallen.
Ik heb het over die zanger die zijn handen niet thuis kon houden. En die rapper die het ook niet kon. En die pianist die achter zijn geslacht aanliep waar zangeressen die dachten dat het allemaal zo hoorde het slachtoffer van werden. En die castingdirecteur die jonge acteurs zich liet aftrekken als auditie maar niet heus.
En, van een heel andere orde, die tv-presentator, misschien de beste die we gehad hebben, die te vaak stond te schelden na afloop van de uitzending.
Een aantal van die zaken is nog onder de rechter dus het past mij niet daar doorheen te gaan fietsen. Maar niet iedereen is aangeklaagd. En vroeg of laat zullen de beklaagden hun straf, hoe die ook uitvalt, achter de rug hebben.
En wij? Wat doen wij dan? Houden we hen in het beklaagdenbankje? Eind jaren negentig veroorzaakte zanger Marco Bakker een dodelijk ongeluk. Het heeft een kleine tien jaar geduurd voor het publiek, of de concertdirecteuren, hem weer in genade aannamen. Lang nadat zijn (taak)straf erop zat.
Hoe lang zal het duren voordat wij de rapper, de zanger, de pianist en de presentator gratie verlenen? Misschien is het te vroeg om hierover te beginnen. Maar zo jong ben ik ook niet meer. En ik wil het graag aan de orde stellen voor mijn inkt op is.
Want wij kunnen soms zo streng zijn met zijn allen. Strenger nog dan de wet. Vandaar.</p>]]></description>
      <guid>https://haarlemsdagblad.nl/cnt/dmf20230131_32769898</guid>
      <pubDate>Tue, 31 Jan 2023 18:00:00 +00:00</pubDate>
    </item>
    <item>
      <title><![CDATA[Verliezen omdat de historie op je neerkijkt]]></title>
      <description><![CDATA[<p>Voor het eerst toneelspelen in Carré! Wanneer was het? 1971 denk ik. De zaal zat vol, geweldig. Ik zat euforisch in de kleedkamer te wachten tot aanvang voorstelling. Robert Sobels, een oudere collega naast me, merkte hoe opgewonden ik was. Hij zei: „Weet je wat je moet doen Joost? Precies zo spelen als gisteren in Stadskanaal. Er zitten vanavond alleen wat meer mensen in de zaal.” Dat bracht me terug op aarde.

De geschiedenis die vanaf de tribunes op je neerkijkt, dat kan je behoorlijk dwars zitten. In 1985 werd Jan Kooiman vierde in de Elfstedentocht. Een meter achter winnaar Evert van Benthem. Kooiman, één van de favorieten, verklaarde later: „Het was heerlijk om zo door dat Friese landschap te gaan, die boerderijen te ruiken. Het deed me denken aan vroeger, toen ik zelf nog op een boerderij woonde. Die afstand, die ruimte, het was fenomenaal. Het was of ik zweefde. Ik was zo goed in vorm. Ik had misschien ook weg moeten rijden, maar ik wist totaal niet hoe ver het nog was.”
Wel denken aan vroeger maar niet aan de wedstrijd: „Ik had misschien kunnen winnen. Pas veel later dacht ik: potverdikkie, ik ben toch wel iets heel groots misgelopen.” Een aardige paradox: iets groots mislopen omdat het zo groots is.
In de jaren negentig overkwam Raymond van Barneveld hetzelfde. Hij mocht voor het eerst meedoen aan het WK darts in Lakeside, het walhalla van de dartssport. „Die sfeer, dat publiek, grandioos”, aldus Barney. Tot een oudere speler hem zei: „Trek je niets aan van dat publiek, zelfs niet van je tegenstander. Je speelt alleen tegen het bord.” „Een simpele tip”, zei Raymond later, „maar ik had er veel aan.”
Vorige week herhaalde die geschiedenis zich. Dit keer was tennisser Tallon Griekspoor het slachtoffer. Hij had in de tweede ronde van de Australian Open in drie sets gewonnen op baan acht. De ronde daarna mocht hij aantreden tegen de nummer drie van de wereld. Griekspoor vond het een prachtige ervaring om op het centre court in de Rod Laver Arena te spelen: „Het is een schitterende baan waar je van droomt dat je erop mag spelen.” Hij keek ook met bewondering naar het spel van zijn tegenstander: „Alle credits naar hem. Hij staat niet voor niets nummer drie van de wereld. Ik had alleen iets meer van mijn beste niveau willen laten zien.”
Dat zat er natuurlijk niet in met al die bewondering voor baan en tegenstander. Jammer dat er geen Robert Sobels van de tennissport in zijn buurt was. Die had kunnen zeggen: „Weet je wat jij moet doen Tallon? Precies zo spelen als gisteren op baan acht. Er zitten vandaag alleen wat meer mensen op de tribune.”
Verliezen omdat de historie op je neerkijkt. Dat mag iets treurigs hebben. Maar het is ook erg ontroerend, vind ik.</p>]]></description>
      <guid>https://haarlemsdagblad.nl/cnt/dmf20230124_46162993</guid>
      <pubDate>Tue, 24 Jan 2023 18:00:00 +00:00</pubDate>
    </item>
  </channel>
</rss>
