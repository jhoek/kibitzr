<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Helmert Woudenbergs eigen huis]]></title>
      <description><![CDATA[<p>In 1943 volgde een Nederlandse jongeman in Duitsland een opleiding tot SS-officier. Hij correspondeerde met een Nederlands meisje, een zus van zijn kamergenoot. „Geachte mejuffrouw”, zo begint de eerste brief, „van uw broer hoorde ik dat u wellicht genegen bent te corresponderen.”

In april 1944 kreeg de jongeman een weekend verlof. Hij had inmiddels 42 brieven naar de dame achter de rug. Brief 43 begon met ’Mijn lieve vrouw.” Zeven brieven later stopte de correspondentie. De jongeman sneuvelde ergens in de sneeuw van Polen. Hij had zijn vrouw maar drie dagen gezien. Haar brieven zijn niet bewaard gebleven.
Uit dit korte huwelijk werd begin 1945 een zoon geboren: Helmert Woudenberg. Niet lang daarna stierf ook de moeder. Helmert werd opgenomen in een boerenfamilie in de Haarlemmermeer. Als middelbare scholier woonde hij bij een oom in Hilversum en korte tijd in Haarlem. Tijdens de Toneelschool had hij een kamertje bij zijn oma in Amsterdam.
In die tijd leerde ik hem kennen. We waren klasgenoten en de enige provincialen van de klas. Dat schiep een band die gebleven is tot zijn onverwachte dood twee weken geleden.
In een van onze eerste spellessen zei Ank van der Moer, onze lerares: „Kinderen, Helmert is technisch natuurlijk nog niet zo goed. Maar toch heeft de commissie hem aangenomen. Waarom?” Dat wisten we niet natuurlijk. „Omdat je gelooft wat hij op het toneel zegt”, zei Ank.
In de roos! Helmert had een indringende manier van spelen, een heel directe stijl. Ook in het dagelijks leven kon hij heel overtuigend zijn veelal Oosterse filosofieën aan de man brengen. We hebben een aantal jaren een flat gedeeld. Dan bedachten we de vreemdste rollenspellen. Eens mat hij zich de rol van huurmoordenaar aan met de opdracht mij om zeep te helpen. Dat bracht hij zo dwingend dat ik gaandeweg bang begon te worden. Je gelooft wat hij zegt, zeg dat wel.
Helmert kon eigenlijk niet zonder toneel. Hij had een rijke familie met kinderen en kleinkinderen. Maar het theater was voor hem de plek waar hij na een jeugd van omzwervingen zijn echte huis gevonden had. Hij speelde talloze rollen maar schreef ook stukken die hij met (semi)profs of amateurs regisseerde. En hij schreef en speelde een groot aantal solovoorstellingen. Als Sicco Mansholt, Pim Fortuyn, Simon Carmiggelt, Louis Bouwmeester.
En bovenal als Hendrik Jan Woudenberg, zijn grootvader, die een hoge positie had bij de N.S.B. Een voorstelling waarin hij de dilemma’s in de oorlog scherp maar eerlijk analyseerde. Nooit zag je een karikatuur op het toneel. Altijd was Helmert op zoek naar de drijfveren van een mens. Mededogen is misschien een sleutelwoord. Ook in het dagelijks leven. Ik kan me eigenlijk niet herinneren dat hij ooit kwaad op iemand is geweest.
Twee weken geleden zakte hij in elkaar in de Amsterdamse Hallenbioscoop en stierf kort daarna. Het toneel mist in hem een groot acteur en ik mijn oudste vriend.</p>]]></description>
      <guid>https://haarlemsdagblad.nl/cnt/dmf20231205_38662002</guid>
      <pubDate>Tue, 5 Dec 2023 18:00:00 +00:00</pubDate>
    </item>
    <item>
      <title><![CDATA[I’m a poor lonesome cowboy]]></title>
      <description><![CDATA[<p>Deze column is alleen voor jou Henri, Henri Bontenbal.

Laat ik beginnen met mijn excuses. Maanden geleden dichtte ik je op deze plek tien zetels toe en die ga je niet halen. Ik kende je nog niet en ik dacht dat het CDA voor de dag zou komen met een <span class="italic">straight shooter. </span>Eerst schieten, dan vragen stellen. Een soort Wilders, maar dan een die zondags naar de kerk gaat. Zo iemand konden ze even gebruiken.
Maar in plaats daarvan kwam jij Henri, zachtmoedig mens, die altijd met twee woorden spreekt en eet met mes en vork. En je zadelde jezelf op met een programma ’aandacht voor het gezin en normen en waarden’, waarmee je voorgangers in de vorige eeuw al liepen te leuren.
Maar bovenal: waar waren ze? Al die CDA’ers die in vroeger jaren konden rekenen op een baantje zolang ze de contributie maar betaalden. Omtzigts vertrek is nog te billijken. De koning van de reservebank kwam al die jaren eigenlijk niet aan de bak bij jullie. Maar neem Hoekstra, nota bene aanvoerder van de club.
Onder wiens leiding het CDA in vrije val is geraakt en die toen het zinkend schip verlaten heeft voor een baantje elders. Mona die al eerder opstapte naar Caroline, over een vrije val gesproken.
En dan al die kandidaten van NSC die uit jouw stal komen: Van Vroonhoven, Van Hijum, Postma, Van Dijk, Boomsma, Saris, Van Waveren en dan vergeet ik er nog wel een paar. Al die getrouwe CDA’ers die ineens op een andere kieslijst blijken te staan. Ze zullen allemaal hun redenen wel hebben, mij zul je het woord opportunisme niet horen gebruiken, maar wat heb jij daaraan Henri?
Misschien kon je ook wel op de lijst komen bij oom Omtzigt. Maar jij bent gebleven. En terwijl je voorwaarts marcheerde, merkte je dat het steeds stiller werd in de stoet achter je.
Weet je wat het is? Je bent uit de mode. Jouw achterban moet het even afleggen tegen al die goudzoekers die op zoek zijn naar nieuwe helden. Al die kiezers die niet in de gaten hebben dat ze stemmen op dezelfde politici die voor de gelegenheid een ander jasje hebben aangetrokken.
En daar sta jij Henri, ergens in een zaaltje. Waar je vanavond de weinige getrouwen moet vertellen dat je gedaan hebt wat je kon maar dat het helaas niet zo heeft mogen zijn. En in gedachten zal ik dan bij je zijn. Bij jou Henri Bontenbal, <span class="italic">a lonesome cowboy, far far from home</span>.</p>]]></description>
      <guid>https://haarlemsdagblad.nl/cnt/dmf20231121_42888364</guid>
      <pubDate>Tue, 21 Nov 2023 16:53:00 +00:00</pubDate>
    </item>
  </channel>
</rss>
