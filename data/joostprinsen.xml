<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Marc Overmars wil bladzijde Ajax achter zich laten]]></title>
      <description><![CDATA[<p>Ergens in de jaren vijftig had ik een vakantiebaantje bij Gerrit de Koning, eigenaar van een grondbedrijf. Zijn motto was: lezen en schrijven kan ome Gerrit niet maar rekenen des te beter. Ik had hem leren kennen via een oom van me.

De Koning sponsorde een wielerkoers en had een slogan nodig op het finishdoek, liefst op rijm. Ik kon niet zo goed rekenen maar wel lezen en schrijven dus werd ik ontboden. Mijn vondst ’Blijft u maar rustig zitten/ Laat Gerrit voor u spitten’ werd meteen gehonoreerd met vijftig gulden. Het eerste geld dat ik in mijn leven verdiend heb.
Het was ook de eerste keer dat ik een wereld leerde kennen waarin alles wat ik geleerd had van geen enkel belang leek te zijn. Mij was bijgebracht dat onderwerp, gezegde en lijdend voorwerp in de juiste volgorde dienden te staan. Dat optelefoneren een contaminatie was en het groene gras een pleonasme. En dat Sofokles in de vijfde eeuw voor Christus geleefd heeft.
In de wereld van ome Gerrit deden al die zaken er absoluut niet toe. Het leven aan die kant van de scheidslijn bestond voornamelijk uit de vraag ’Wat levert het op’? Overigens, ik had van de mensen die Shakespeare en Vondel hoog in het vaandel hadden, nooit vijftig gulden gekregen. Dus ome Gerrit zette mij aan het denken.
Ik heb een leven doorgebracht in de wereld van Shakespeare. Een wereld vol wantrouwen tegenover het grote geld. Niet altijd terecht, zoals hun wantrouwen tegenover de kunst- ’Wat levert dat nou op’- dat ook niet altijd is.
Deze week werd ik met beide kanten van de medaille geconfronteerd. Ik las dat Marc Overmars verkast naar FC Antwerp. Eigenaar daar is Paul Gheysens, miljardair en rijk geworden in Oost Europa. Ik weet niet of je als Europeaan momenteel nog ergens anders rijk kunt worden. Volgens de Belgische pers heeft Paul ’geen moreel kompas’. Maar ook dat lijkt een strikte voorwaarde om in de Quote 500 te komen.
Maar nu Overmars. Hij vertelde aan de pers dat hij bij Antwerp is begonnen omdat hij daar iets kan opbouwen: „Het mooiste wat er is, daarom was mijn interesse in de club Antwerp snel tot mij gekomen.” Marc, zoek zelf eens uit wat er allemaal niet klopt in deze zin. De periode bij Ajax was spijtig maar ’Die bladzijde wil ik achter me laten’. ’Een periode achter me laten’ is in orde, ’een bladzij omslaan’ ook. Maar ’een bladzij achter me laten’ is optelefoneren.
Ik gun Marc met zijn spijtig het understatement van het jaar. Ik gun hem, mijn vijftig gulden indachtig, zijn nieuwe baan bij Ome Gerrit in het kwadraat.
Maar slecht Nederlands: nee. Er zijn grenzen.</p>]]></description>
      <guid>https://haarlemsdagblad.nl/cnt/dmf20220322_12880536</guid>
      <pubDate>Tue, 22 Mar 2022 15:16:00 +00:00</pubDate>
    </item>
    <item>
      <title><![CDATA[Al die salonsolidariteit, ik heb er een gruwelijke hekel aan]]></title>
      <description><![CDATA[<p>Het was even schrikken zaterdagavond. Robbert Dijkgraaf, wetenschapper en minister van Onderwijs, werd op de tv geïnterviewd door Matthijs van Nieuwkerk. Dijkgraaf: „Om Tolstoi te citeren, als dat nog mag...”

Vervolgens citeerde hij de beroemde openingszin van de roman ’Anna Karenina’ ’Alle gelukkige gezinnen lijken op elkaar, elk ongelukkig gezin is ongelukkig op zijn eigen manier’. Mooie openingszin, dat wel natuurlijk.
Maar het gaat mij om dat „Tolstoi citeren, als dat nog mag’. We hebben heel Rusland in de ban gedaan en de arme Tolstoi (1828-1910) moet er bijna ook aan geloven.
„Werken er ook Russische geleerden op Princeton”, vroeg Matthijs. Princeton is de universiteit waar Dijkgraaf een aantal jaren de baas was. Dat bleek zo te zijn, maar: „We moeten Russische individuen niet verwarren met de Russische staat.” Aldus Dijkgraaf.
Dat ben ik helemaal met hem eens. En ineens wist ik wat me zo enorm ergerde aan al die uitwassen van de boycot: ze doen allemaal of iedere Russische burger, <span class="italic">dead or alive</span>, Poetin is.
Het begon een paar weken geleden met de directeur van AVROTros. Hij wilde met zijn Europese collega’s gaan vergaderen om een Russische zanger of zangeres in de ban te doen bij het Songfestival. Kennelijk een daad van verzet.
Of de beslissing van de directeur van de Haarlemse Philharmonie om concerten met muziek van Tchaikovski en Stravinski te annuleren. De arme Stravinski, bij leven in de ban gedaan door de nazi’s en nu mochten wij het nog even over doen. Gelukkig staat op de website van de Philharmonie dat er sprake was van een ’inschattingsfout’. Hulde!
Luisterde ik afgelopen zaterdag naar de radio. Vertelde een meneer dat Rotterdam vriendschapsbanden heeft met Sint Petersburg. Mocht niet: „Rotterdam, nota bene de stad die indertijd gebombardeerd werd net als de Oekraïne nu.” Aboutaleb moest die symbolische verbondenheid onmiddellijk verbreken.
Tja, Rotterdam werd gebombardeerd door de Duitsers en daarom mogen ze daar 82 jaar later geen vriendjes meer zijn met een stad in Rusland.
Al die salonsolidariteit, ik heb er een gruwelijke hekel aan. De rechter in het MH17-proces vroeg zich af of het gepast was die strafzaak voort te zetten. Ja, want niet de Russische staat maar Russische individuen staan terecht.
Akkoord. Maar als we Russische individuen, mits schuldig, mogen veroordelen dan moeten we onschuldige Russen met rust laten. En ophouden met de banvloek uit te spreken over zangers, schrijvers, componisten of hele steden.
„Om Tolstoi te citeren, als dat nog mag…”, was natuurlijk badinerend bedoeld van Dijkgraaf. Maar het symboliseert wel het gedrag van een hele roedel wolven die huilen in het bos.</p>]]></description>
      <guid>https://haarlemsdagblad.nl/cnt/dmf20220315_85541097</guid>
      <pubDate>Tue, 15 Mar 2022 15:47:00 +00:00</pubDate>
    </item>
    <item>
      <title><![CDATA[Godfried Bomansmiddag in Noord-Hollands Archief. Gesprek met Joost Prinsen en Gé Vaartjes]]></title>
      <description><![CDATA[<p>Kennemer Boekhandel en Stichting Literair Haarlem hebben voor zondag 3 april een Godfried Bomansmiddag op poten gezet in het Noord-Hollands Archief. Dit ter gelegenheid van de vijftigste sterfdag van de schrijver eind vorig jaar.

Deelnemers aan het gesprek zijn Joost Prinsen, columnist en schrijver van het Bomansboek ’In alle ernst’, en Bomansbiograaf Gé Vaartjes.
Het boek ’In alle ernst’ bundelt de serieuze artikelen en essays die Bomans schreef. Vaartjes vertelt over de vorderingen van zijn levensbeschrijving over Bomans.
Godfried Bomans was een gevierd schrijver, bekend van onder andere Erik of het klein insectenboek, Pieter Bas en Sprookjes en verhalen. Ook maakte hij het televisieportret ’Bomans in triplo’ over zijn zus en broer. Godfried was ook zelf een populaire televisiepersoonlijkheid, die herhaaldelijk opdook in shows.
De Bomansmiddag is zondag 3 april, Noord-Hollands Archief, Jansstraat 40, Haarlem. Entree 10 euro, aanvang 14.30 uur (inloop 14.15 uur). Aanmelden bij de Kennemer Boekhandel, 023-5251944.</p>]]></description>
      <guid>https://haarlemsdagblad.nl/cnt/dmf20220311_9957705</guid>
      <pubDate>Fri, 11 Mar 2022 14:51:00 +00:00</pubDate>
    </item>
    <item>
      <title><![CDATA[Mijn vraag was voorzichtig: is Suriname er sinds haar onafhankelijkheid in 1975 op vooruit gegaan?]]></title>
      <description><![CDATA[<p>Hier het laatste bericht van uw correspondent uit Suriname. Eind deze week zit mijn verblijf erop. Ik vind het wel chic mezelf te afficheren in allerlei hoedanigheden als medewerker van deze krant. Vooral omdat ik het absoluut niet kan waarmaken en ook van redactiewege geen enkele bevoegdheid in deze heb gekregen. Maar toch.

We zaten in een Javaans restaurant iets buiten Paramaribo met een man of zes, afgezien van mijzelf waren allen Surinamers.
Onlangs las ik een artikel dat kolonialisme voor veel ontwikkelingslanden een zegen is geweest. Gewapend met deze knuppel betrad ik het hoenderhok. Mijn vraag was voorzichtig: is Suriname er sinds haar onafhankelijkheid in 1975 op vooruit gegaan?
Dat was niet het geval, vond men algemeen. Medische zorg, sociale omstandigheden, onderwijs: het was in Nederland allemaal beter georganiseerd. Al was het maar omdat daar betere spullen waren. Neem de maatregelen met betrekking tot corona. Dat hadden ze in het naburige Frans Guyana veel beter voor elkaar. Waarom? Omdat dat land nog steeds een departement van Frankrijk is.
Kattie, een vrouw van ongeveer zeventig jaar, nam het woord: „Ik zou dolgraag een bordeaux hebben. Zo wordt een Nederlands paspoort hier ook wel genoemd vanwege de kleur. Je kunt de hele wereld over reizen. Met ons paspoort kost het al de grootste moeite naar Nederland te gaan.”
Die klacht hoor je hier inderdaad voortdurend. Je moet er als Surinamer wonder wat voor doen om aan een visum voor ons land te komen. Omgekeerd is zo’n papier online te bestellen en heb je het een paar dagen later in huis voor nog geen vijftig euro. Maar de Nederlandse ambassade in Paramaribo heeft de visa uitbesteed aan een bureau en de wachttijden voor een afspraak bedragen maanden. En dan is het nog afwachten of je aanvraag wordt gehonoreerd. Kosten: 125 euro en bij afwijzing krijg je je geld niet terug.
„Dus je was liever Nederlander geweest”, vroeg ik. Maar dat zag ik fout. Allen waren er trots op Surinamer te zijn. Ik vond dat vreemd. Ik ben er nooit trots op geweest Nederlander te zijn. Behalve bij een overwinning van het Nederlands elftal of zoiets onnozels.
Kattie gaf toelichting: „Vóór de onafhankelijkheid waren de Nederlanders hier de baas. Voelde je je toch een soort tweederangs burger.”
Ik begreep dat ik makkelijk praten had. Ik heb me nooit een tweederangs burger hoeven voelen. Maar nationaal gevoel is natuurlijk sterk gerelateerd aan het gevoel van vrijheid. Of het gebrek daaraan. En je neemt mindere leefomstandigheden graag voor lief om eersterangs burger te zijn in je eigen land.
Kattie krijgt het laatste woord: „Ze noemen Suriname wel ’the land nobody knows’. Maar toch: laat mij maar lekker Surinaamse blijven!”</p>]]></description>
      <guid>https://haarlemsdagblad.nl/cnt/dmf20220301_94804481</guid>
      <pubDate>Wed, 2 Mar 2022 05:23:00 +00:00</pubDate>
    </item>
    <item>
      <title><![CDATA[De jongen bleef dralen alsof hij in de buurt van het manchet wilde wachten tot een aap uit de mouw zou komen]]></title>
      <description><![CDATA[<p>De jongen was negen jaar en speelde met een bal. Hij probeerde hem voortdurend achter zijn standbeen door te halen met de toewijding die zo aantrekkelijk is bij kinderen.

„Vijfentwintig SRD als je de bal onder dat krukje door kunt schieten”, zei ik. SRD staat voor Surinaamse dollar, we waren met zijn tweeën in een tuin in Paramaribo. Ik ben daar deze maand met mevrouw N op wie de jongen erg gesteld is.
Hij concentreerde zich, legde aan en schoot. Bingo! Het leek me meer geluk dan wijsheid maar ik was mijn dollars, ruim een euro, kwijt. Even later hoorde ik hem zachtjes voor zich uit zeggen: ’Nooit heb ik zo gemakkelijk geld verdiend’.
Het ventje was me al eerder opgevallen. Hij zat stil terzijde toen mijn gastvrouw vroeg naar mijn eerste indrukken van het land. Ik sprak over de vele verveloze huizen die met wat meer onderhoud paleizen konden zijn. Verder durfde ik niet te gaan. Want de week voor mijn vertrek had een Surinaamse arts me op het hart gedrukt spaarzaam met kritiek te zijn: „Ze zijn het wel met je eens hoor, maar ze willen het uit jouw mond niet horen.”
De gastvrouw zei dat de vochtige zeewind veel kwaad deed en dat een hoop mensen al blij was met een onderkomen. Nog gezwegen van onwillige huisbazen die ook zonder onderhoud hun huur wel kregen.
Ik zag de jongen ernstig knikken zoals al zijn doen en later een ernstige indruk maakte. Toen ik hem even later in de tuin zijn 25 dollar gaf, zei hij ineens: „Suriname is een prachtig land Joost. Er zijn ook mooie huizen. In onze straat staat een huis leeg, goed onderhouden.” Het woord ’onderhoud’ leek hem getriggerd te hebben.
Ik wist niet waar hij heen wilde maar hij bleef dralen alsof hij in de buurt van het manchet wilde wachten tot een aap uit de mouw zou komen. Maar toen wijdde hij zich weer met wisselend succes aan zijn bal.
Plotseling vatte hij moed. Hij ging recht voor me staan en zei: „Joost, ga jij trouwen met Noraly?” Die aap had ik niet zien aankomen. „We wonen niet bij elkaar”, zei ik naar waarheid. Hij dacht even na en zei: „Je moet dealen Joost, begrijp je? Je moet kunnen dealen samen! Heb je het haar eigenlijk gevraagd?”
Ik antwoordde dat ik daar nog niet aan gedacht had maar dat zijn analyse van het huwelijksleven ongetwijfeld juist was. „Denk er maar eens over na.” zei de jongen. Dat beloofde ik.
Later die middag kwam hij me nog een ijsje brengen. „Als je blieft Joost”, zei hij, „een ijsje, bereid met het fijnste fruit van Suriname.”</p>]]></description>
      <guid>https://haarlemsdagblad.nl/cnt/dmf20220222_99831098</guid>
      <pubDate>Tue, 22 Feb 2022 18:00:00 +00:00</pubDate>
    </item>
    <item>
      <title><![CDATA[Soms is een herinnering zonder bewegende beelden mooier]]></title>
      <description><![CDATA[<p>De derde en waarschijnlijk laatste reeks gezien van ’After life’. Een Netflix-serie geschreven en geregisseerd door Ricky Gervais. Ricky speelt een weduwnaar die maar blijft treuren over de dood van zijn vrouw. Ik ben in deze krant de weduwnaar van dienst dus bij uitstek geschikt om iets over die serie te vertellen.

Het decor is een Engels dorp waar een sombere Gervais redacteur is van een plaatselijk advertentieblaadje. <span class="italic">One man against the world</span> met een fles in de buurt. Er valt weinig te lachen met hem. Bewonderenswaardig want doorgaans geeft een comedyschrijver, Seinfeld bv, zichzelf de dankbaarste rol. Ontzettend grappig zijn wel alle andere figuren. Allemaal losers, <span class="italic">smaller than life</span>. Met veel harde grappen zoals we van Gervais gewend zijn. Een serie die u moet zien als u weduwnaar bent of als u wat anders bent. Een zin die ik overigens gepikt heb uit de Max Havelaar van Multatuli: „Een boek dat ge lezen moet als ge makelaar in koffie zijt, of als ge wat anders zijt.”
Natuurlijk nam ik me voor één aflevering per dag te bekijken en natuurlijk had ik op de tweede dag alle afleveringen gezien.
Eén element licht ik er even uit. Gervais heeft een hele serie filmopnames van zijn overleden vrouw. Die zit hij met een glas in de hand te bekijken. We zien haar in de woonkamer met de hond, in de sneeuw met een sneeuwpop, of in de keuken met potten en pannen. Steeds vrolijk lachend, het soort vrouw dat we allemaal wel in huis zouden willen hebben.
En ineens realiseerde ik me dat ik van mijn eigen vrouw niet meer dan twee fragmenten heb. Een beeldfragment waarbij je haar eventjes ziet aan een lange tafel in een restaurant. En er moet ergens een oud cassettebandje zijn waarop ze met de kinderen ’Draai het wieletje nog eens om’ zingt. Maar ik breng het niet op om de honderd bandjes in mijn huis af te draaien om dat ene deuntje te horen.
Ik heb me lang vervloekt dat ik niet meer materiaal heb geschoten. Ook toen ik wist dat ze niet lang meer te leven had, kwam het niet bij me op iets vast te leggen. Er is alleen een foto in het ziekenhuis waarbij ze mij over mijn bol aait. Drie dagen daarna overleed ze.
Ik zie Ricky Gervais almaar kijken naar de filmpjes van zijn vrouw, tot ze de status van een heilige gekregen heeft. En ineens weet ik niet meer zo zeker of ik het gemis van dat soort opnames wel betreuren moet.
Vorige maand was het twee jaar geleden dat Emma overleed. Ik heb het op haar sterfdag zwaar te verduren gehad. En ik denk niet dat vrolijke vakantiefilmpjes of kinderliedjes me erg geholpen zouden hebben. Al ben ik me ervan bewust dat ik van de nood een deugd maak.</p>]]></description>
      <guid>https://haarlemsdagblad.nl/cnt/dmf20220208_14237109</guid>
      <pubDate>Tue, 8 Feb 2022 16:00:00 +00:00</pubDate>
    </item>
    <item>
      <title><![CDATA[Er is altijd wel iemand die roept: ’Kill your darlings’]]></title>
      <description><![CDATA[<p>’Kill your darlings’: vermoord je lievelingen. Het is een bekende theaterkreet.

Je repeteert een toneelstuk en iemand bedenkt iets ontzettend leuks. Een raar pasje of loopje of zo. Iedereen lacht: „Leuk, die houden we erin.” Het loopje is een kleine lieveling geworden van de collega’s. Maar na een paar repetities begint het toch wat te vervelen. En na de eerste doorloop, dat is een repetitie waarbij het hele stuk achter elkaar gespeeld wordt, zegt de regisseur: „Jongens, dat loopje gaat eruit.” En dan is er altijd wel iemand die roept: „Kill your darlings!”
Ik heb ooit meegemaakt dat na een generale repetitie een hele monoloog van mij eruit gesloopt werd. De regisseur zei: „Je speelt hem prachtig Joost (dat zeggen ze dan altijd natuurlijk), maar het houdt vlak voor de pauze de boel nogal op.” Kill your darling, jawel.
Met schrijven heb ik het ook wel. Zo’n mooie zin die ik bedacht heb en die ik ergens in een column frommel. En vlak voor hij naar de krant gaat, haal ik hem er weer uit omdat hij eigenlijk in mijn stukje nergens op slaat.
Spelling en zinsbouw: darlings! Als negenjarige moet ik ooit trots tegen mijn moeder gezegd hebben: „Onmiddellijk moet met twee d’s en twee ellen!” Kommaneuker, altijd geweest.
Als ik in de krant lees: „De burgemeester nam het woord om even later in een hoestbui uit te barsten”, dan word ik nijdig. Slecht Nederlands! Hij nam het woord om iets te zeggen niet om te gaan hoesten. Ik moet mij bedwingen om niet even een ingezonden brief te schrijven.
Maar hoe ik ook streef naar ieder puntkomma op de juiste plek, het kan altijd nog beter. Het wereldrecord kommaneuken staat op naam van de onlangs overleden advocaat Max Moszkowicz sr. Bij leven strafpleiter, larger than life. Ik wist eerlijk gezegd niet dat hij nog leefde. U wel? Maar ik eer hem graag als mijn voorbeeld van correct taalgebruik.
Max’ zoon Bram vertelde ooit het volgende: „Vader las een briefje, verfrommelde het en gooide het in de prullenmand. Toen bleef hij even nadenkend staan. Hij haalde het papiertje er weer uit, streek het glad, verbeterde een schrijffout en gooide het weer weg.
Schitterend! Het lijkt me ook wel iets om ooit op het toneel te doen. Als de oude arts in de ’Drie zusters’ van Tjechow bij voorbeeld. Een rol waar ik inmiddels wel aan toe ben. Al ben ik bang dat ergens in de buurt van de generale repetitie de regisseur zal zeggen: „Joost, dat prullenbakmoment, je speelt het prima, maar we schrappen het toch maar.”</p>]]></description>
      <guid>https://haarlemsdagblad.nl/cnt/dmf20220201_45338254</guid>
      <pubDate>Tue, 1 Feb 2022 17:24:00 +00:00</pubDate>
    </item>
    <item>
      <title><![CDATA[Joost Prinsen wil graag meer weten over de ’Beste John’-advertentie en de Talpa dames]]></title>
      <description><![CDATA[<p>Die kinderen of hun ouders moeten een papier ondertekenen. En daarin staat dat zij afstand doen van zus en verplicht zijn tot zo. Een quitclaim heet zo’n papiertje, uitgedokterd door advocaten die daarop zijn afgestudeerd.

Ik herinner me niet ooit een papier te hebben gezien waarop staat: „Bij ongewenste intimiteiten hebben wij diverse loketten, het woord alleen al, waar u zich melden kunt.”
Natuurlijk waren het domme teksten van John de Mol. Numero uno in televisieland maar geen idee wat hij voor een camera moet vertellen als hij in het nauw zit. Slecht geadviseerd, laten we het daar op houden.
Natuurlijk zijn de Rietbergens en Borsato’s van alle tijden. Soms zijn ze docent van een theaterschool, soms zijn ze castingdirecteur of kapitein in het leger, dan weer filmproducent of trainer van een dames sportploeg. En alle convenanten ter wereld, alle loketten, alle wettelijke bepalingen zullen hen niet tegenhouden.
Natuurlijk kun je The Voice veiliger organiseren. Je kunt iemand aanstellen bij wie iedere deelnemer zich melden moet zo gauw hij/zij dingen ervaart die niet kosher lijken. Iemand die alleen daarvoor meedraait met het programma en zijn, liever haar, ogen open houdt. Of het in alle gevallen helpen zal, is de vraag. Want mannen die achter hun pik aanlopen, zijn lastig tegen te houden. Vrouwen die via het bed iets willen bereiken overigens ook. Laten we ons niet ineens wereldvreemder voordoen dan we zijn.
Maar die advertentie ’BESTE JOHN / HET LIGT NIET AAN DE VROUWEN’, klopt natuurlijk.
Ik vraag me wel af hoe die advertentie tot stand is gekomen. Iemand moet hem bedacht hebben. Een erg dure gedachte: 25.459 euro om precies te zijn.
Bij Beau vertelde Rennie Rijpma, hoofdredacteur van het Algemeen Dagblad, dat ze op donderdagavond gebeld is door een vrouw van Talpa. Op haar verzoek noemde Rennie haar naam niet omdat ze namens alle Talpa vrouwen sprak. De dame vroeg of de advertentie er de volgende dag nog in kon.
Denk daar niet te licht over, de krant moet worden omgegooid. Paginagrote advertenties moeten doorgaans enige dagen tevoren worden aangemeld.
Wel een bliksemactie dus van die Talpa mevrouw. Ook op haar eigen kantoor: ze moet razend snel met de pet zijn rondgegaan.
Ik heb een paar vragen. Waarom juist het Algemeen Dagblad? Is er bemiddeld door bij voorbeeld Angela de Jong? Ze heeft in televisieland meer ingangen dan er deuren in mijn huis zijn. Heeft Talpa eigenlijk korting gekregen omdat de advertentie ook een zekere nieuwswaarde had? Zo niet: naar wie gaat de rekening van 25.459 euro? Waren er ook meneren bij Talpa die van deze advertentie wisten?
Ik ben niet zo benieuwd naar de Borsato’s van deze wereld. Ik ken de soort al jaren. Maar die Talpa dames en vooral hun bankrekening, daar wil ik graag even meer van weten.</p>]]></description>
      <guid>https://haarlemsdagblad.nl/cnt/dmf20220125_60099277</guid>
      <pubDate>Tue, 25 Jan 2022 16:00:00 +00:00</pubDate>
    </item>
    <item>
      <title><![CDATA[Laat die sacherijnige kerel opdonderen en plaats maken voor een man die de zonzijde van het leven ziet]]></title>
      <description><![CDATA[<p>Ik heb u vorige week een vrolijk stukje beloofd. Komt eraan maar eerst even iets over Georges Simenon, de schrijver van de Maigret-detectives en vele andere romans.

Misschien dat ik twintig jaar geleden die toevoeging niet opgeschreven zou hebben. Mijn generatie lezers, en lezer bent u allen, kent Simenon. Maar ik kan steeds moeilijker taxeren hoever onze kennis correspondeert met die van de generaties na ons.
Even knappe bollen dochter (45) gebeld: „Simenon? Geen idee pap. Maigret? Dat was toch een schilder? O nee, die heette Magritte. Wat zeg je? Was Maigret een romanfiguur van die Simenon, een politiecommissaris? Nee pap sorry, dat wist ik niet. Love you. Ciao.” Ik bedoel maar.
Goed, Simenon dus. Ik lees een interview met hem van Ischa Meijer. Ik weersta de verleiding uit te leggen wie Ischa Meijer was. Maar ik pik even een klein fragment uit dat interview <span class="italic">(De interviewer en de schrijver, 2003 Prometheus</span>).
Simenon: „Ik geniet net als mijn vader van die kleine pleziertjes waaraan de meeste mensen niet denken. Opstaan ’s morgens: het eerste pleziertje; de geur van koffie: het tweede pleziertje; dan het ontbijt: de hele dag was voor mijn vader met die kleine geneugten gevuld- en zo is het nog steeds voor mij.”
Laat ik voortaan ook eens zo tegen mijn dagen aan gaan kijken. Laat die sacherijnige kerel die klaagt dat hij pijn in zijn rug heeft als hij wakker wordt eens opdonderen. Laat hem plaats maken voor een man die de zonzijde van het leven ziet. Het is even wennen maar zo’n omslag moet toch mogelijk zijn.
Daar gaan we: opstaan en koffie net als Simenon vader en zoon, de eerste twee pleziertjes. Me afdrogen na de hete- en vervolgens koude douche die ik iedere ochtend neem. Fris als een hoen voel ik me dan: het derde pleziertje. Schoon ondergoed: nummer vier.
Mevrouw N goede morgen wensen via de app en dan steeds proberen een andere tekst te bedenken ’Good morning Sunshine’ of ’Dag parel van de Tropen’, geen Shakespeare natuurlijk maar wel geinig om te doen.
De geur van brood bij de bakker, het ontbijt, de tweede kop koffie, het appje dat ik terugkrijg ’Dag lieve ochtendprins’. Het is nauwelijks half elf en er zijn al negen pleziertjes binnen.
Ik heb altijd een grote hekel aan positivo’s gehad. ’Pluk de dag’ en ’De paden op, de lanen in’, het was nooit voor mij geschreven. Had er trouwens geen tijd voor. Maar nu ik alle tijd heb en moet nadenken over hoe die te vullen, ben ik de heren Simenon dankbaar voor al die pleziertjes waaraan ik, net als de meeste mensen, nooit gedacht heb. Ik geef het maar mee voor wat het waard is.
Zo, nu deze column nalezen en naar de krant sturen en het tiende pleziertje van vandaag zit in de binnenzak.</p>]]></description>
      <guid>https://haarlemsdagblad.nl/cnt/dmf20220118_34094956</guid>
      <pubDate>Tue, 18 Jan 2022 18:00:00 +00:00</pubDate>
    </item>
    <item>
      <title><![CDATA[De Elastiek Regeling voor alle Groningers]]></title>
      <description><![CDATA[<p>Ik heb mijn columns van de afgelopen maand nog eens bekeken. Veel geklaag en gemopper. Over te ingewikkeld taalgebruik, pijn in mijn rug en kranten die niet meer op de afgesproken tijd komen. Mijn vrees een zeurende oude man te worden is ongegrond: ik ben het al. Ik beloof een vrolijk stukje komende week, meer kan ik vandaag niet doen.

Het gas in Groningen, daar wil ik het even over hebben. Want ik ben ervaringsdeskundige. Ik woon vlakbij Schiphol. En wie net als ik jarenlang het wel en wee van Schiphol heeft gevolgd, weet precies hoe het de Groningers zal vergaan. We laten verder de lamentabele excuses van Rutte en Blok voor wat ze zijn. We ergeren ons niet aan hun gratuite begrip voor mensen die zij met de ellende opzadelen. Ik vermoei u evenmin met de processen waarmee de Groninger Commissaris van de koning dreigt. Wij bespreken vandaag de Elastiek Regeling.
Waarover werd onderhandeld tussen Schiphol en de omwonenden? Over het aantal startbanen en de vraag wanneer de nacht begint en eindigt. Daarvoor is overigens de uitdrukking ‘de randen van de nacht’ uitgevonden, een taalvondst waar zelfs een makelaar jaloers op kan zijn. Ook is er een aantal vliegbewegingen vastgelegd (haha) tot ik meen 2025. Het geheel aangevuld met de geluidsoverlast van de motoren die niet boven een vaste marge heen mocht gaan.
Het beroerde voor de omwonenden was en is dat al die zaken rekbaar zijn als elastiek. De nacht begon pas ver voorbij het middernachtelijk uur, er kwamen startbanen bij, het aantal vluchten nam toe. En voor de berekening van de geluidsoverlast werden ook gebieden meegeteld waar alleen koeien graasden.
Over naar Groningen. Het elastiek daar heet strenge of minder strenge winters: de randen van de temperatuur. De stikstoffabriek die maar niet open wil gaan zijn de vliegtuigmotoren die maar niet ophouden lawaai te maken. De contracten om gas te leveren aan Duitsland vergelijk ik met de landingsrechten van buitenlandse vliegmaatschappijen. En de favoriete deadline voor het sluiten van de gaskraan is ook 2025, misschien heeft de overheid een voorkeur voor dat jaartal. De hoeveelheid te winnen gas ten slotte is even onderhandelbaar als het aantal vliegbewegingen.
Ik neem de overheid al dat geschuif met hun afspraken van elastiek niet eens kwalijk. Wat ik ze kwalijk neem is dat zij steeds weer beloften doet waarvan bij voorbaat duidelijk is dat ze niet waar te maken zijn.
Beste Groningers: wie van u gelooft dat de ellende met het gas de komende jaren zal ophouden, kom even praten met iemand bij ons in de buurt. En gelaafd aan een treurige maar rijke bron zult u huiswaarts keren.</p>]]></description>
      <guid>https://haarlemsdagblad.nl/cnt/dmf20220111_75508672</guid>
      <pubDate>Tue, 11 Jan 2022 16:00:00 +00:00</pubDate>
    </item>
  </channel>
</rss>
