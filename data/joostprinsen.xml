<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Corman en de Stratenmakeropzeeshow]]></title>
      <description><![CDATA[<p>’Swamp Women’, ’Naked Paradise’, ’Attack of the Crab Monsters’: ziedaar wat filmtitels van Roger Corman. Bekend als de koning van de B-film maar XYZ-film zou je ook kunnen zeggen.

Corman overleed twee weken geleden, achtennegentig jaar oud. Hij produceerde honderden films waarvan hij er een aantal- ’Bloody Mama!’ - zelf regisseerde. Zijn snelheid van werken was legendarisch. In het algemeen staat er zes weken voor de opnames van een film maar Cormans record was twee dagen! Voor de cultfilm ’Little Shop of Horrors’.
Zijn grote verdienste was dat veel regisseurs en acteurs bij hem het vak konden leren. Coppola, Scorcese, De Palma, Cameron debuteerden bij hem als regisseur. Ze kregen strenge regels mee ’Van achteren helemaal bloot, van voren alleen boven de taille’. Of ’ Nooit meer dan een half uur voor de belichting. Als het bioscooppubliek kan zien wie er over het doek loopt, is het mooi genoeg’. Toen Ron Howard ooit vroeg of hij één scène opnieuw mocht filmen, zei Corman: „Kom gerust naar de studio Ron, er is alleen niemand.” Ook Peter Bogdanovich debuteerde bij Corman. Die had nog wat ongebruikt materiaal liggen uit een oude film. „Schrijf daar nou een script omheen en dan krijg je nog vijf opnamedagen.” Het werd Bogdanovich’ debuut ’Targets’.
Die laatste anekdote riep iets in mij wakker. Negentien eenenzeventig: de VARA had een serie Zweedse tekenfilmpjes aangekocht. Op dinsdagmiddag waren er nog een paar ongebruikte studio-uren. En er was een beetje budget om in die uren iets op te nemen. Een Cormansituatie. Aart Staartjes en regisseur Frans Boelen formeerden een groep schrijvers en Wieteke van Dort en ik mochten aanschuiven voor zang- en acteerwerk. De titel: ’De Stratenmakeropzeeshow’.
Decor was er niet, montagetijd nauwelijks. We hadden een schoolbord waarop Wiet een bos tekende voor een scène in de natuur. Of een huiskamer, een klaslokaal al naargelang. Dat was ons decor. Als door een ramp de opname onderbroken werd, moesten de acteurs doodstil in dezelfde houding blijven staan tot er geroepen werd ’Actie’! Dan gingen we door met het woord waar we gebleven waren. Zo spaarden we montagetijd uit. Belichting per scène: twintig minuten max. Houtje-touwtje televisie, Corman-televisie.
Schrijvers als Willem Wilmink en Hans Dorrestijn werkten mee aan het programma, Harrie Bannink zorgde voor de muziek. En net als Aart, Wiet en ik hebben ook zij het een leven lang volgehouden als tekstschrijver, dichter en componist. We waren geen Nicholson of De Niro, die ook bij Corman zijn begonnen maar we hoeven ons niet te schamen voor onze vijftig jaar in de wereld van glitter en glamour.
Die Zweedse kinderfilmpjes hebben we er na zeven afleveringen uitgegooid.</p>]]></description>
      <guid>https://haarlemsdagblad.nl/cnt/dmf20240521_43768572</guid>
      <pubDate>Tue, 21 May 2024 17:00:00 +00:00</pubDate>
    </item>
    <item>
      <title><![CDATA[Een telefoontje: kom je nog langs vandaag?]]></title>
      <description><![CDATA[<p>In het verzorgingshuis zingt Dorus over twee motten in zijn oude jas. Er staat kennelijk een gouwe ouwe zender aan met vaderlandse liedjes. Want bij mijn binnenkomst had Vader Abraham het kleine café aan de haven bezongen. Goed nummer trouwens.

Ik bezoek een neef die sinds kort is opgenomen. Onze conversatie verloopt moeizaam. Hij blijft in al zijn zinnen halverwege steken, zoekt wanhopig naar het vervolg en geeft de strijd dan op. We zitten aan de mannentafel. De bewoners huldigen kennelijk nog het motto ’jongens bij jongens en meisjes bij meisjes. Vlak naast ons zitten vier dames zwijgend bij elkaar.
De verzorgster komt naar een van hen: „Jet, jullie Mathieu is aan de telefoon.” Jet pakt de telefoon aan en zegt: „Wanneer komen jullie? Geweest? Wanneer geweest? Dat kan ik me niet herinneren. Hoe is het nou? Goed? Kom je nog langs vandaag? Nee? Maar wanneer komen jullie dan?”
’Kus me nog eens, net als toen. Vraag me nog eens om een zoen’, zingt Corry Brokken. Ik probeer om niet te luisteren naar het treurige telefoontje naast me maar dat lukt me natuurlijk niet.
„Over twee weken”, zegt de vrouw die Jet heet. „Waar zijn jullie naar toe dan? Oh, ben je niet met vakantie. Maar wanneer kom je dan?” Mijn neef luistert ook mee en zegt ineens: „Ik denk dat deze vrouw...” Hij zoekt verwoed naar het vervolg, vindt het niet en glimlacht. Al zijn onafgemaakte zinnen eindigen met een glimlach die zowel berusting als een excuus kan betekenen. Ik vertel over PSV dat kampioen kan worden maar het voetbal heeft zijn interesse niet meer. Terwijl hij vroeger nog in de jeugd van RBC heeft gespeeld. Was een leuk spelertje.
’Ik trek m’n wandelschoenen aan, lach opgewekt en blij. Ik weet niet waar ik heen zal gaan, de wereld is van mij, falderie faldera faldera’, wordt nu ten beste gegeven. Die zender bevalt me wel want al die oude deunen kan ik nog vlot meezingen.
„We zitten aan de koffie nou”, zegt Jet, „nee koekjes blief ik niet meer. En jullie? Ontbijten? Gezellig. Komen jullie trouwens nog een keer deze kant op? Ver? Bergen op Zoom is toch niet ver. Ach ja, daar woon je niet meer, dat is waar. Maar wanneer komen jullie dan?” De verzorgster komt terug en zegt: „Zeg jullie Mathieu maar goede dag, Jet.” De oude dame geeft verschrikt de telefoon terug.
„PSV”, zegt mijn neef, „ ik heb ooit…„Hij glimlacht weer. Even later neem ik afscheid. Terwijl ik de zaal verlaat hoor ik nog ’Faldera-a-a-a-a-a-a-a-aaa’.</p>]]></description>
      <guid>https://haarlemsdagblad.nl/cnt/dmf20240507_48869557</guid>
      <pubDate>Tue, 7 May 2024 17:00:00 +00:00</pubDate>
    </item>
  </channel>
</rss>
