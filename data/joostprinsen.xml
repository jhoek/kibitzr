<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Jellie en het aardappelschilmesje]]></title>
      <description><![CDATA[<p>Jellie Brouwer leerde ik kennen via Haarlems Dagblad. Eind jaren tachtig begon ik columns te schrijven voor deze krant. Mijn redacteur was Marcel Goedhart. Hij gaf me vaderlijke adviezen hoewel hij ruim twintig jaar jonger was dan ik.

Ik kwam ook wel bij hem over de vloer op de Grote Markt in Haarlem waar hij samenwoonde met een meisje dat Jellie Brouwer heette. Ik vond het een leuk jong stel.
Niet lang daarna vertrok Marcel naar het Jeugdjournaal, vaste springplank voor journalistiek talent. Ook zijn relatie met Jellie werd verbroken. Ik verloor hen beiden uit het oog.
Ergens in de jaren negentig kwam ik Jellie tegen in V&D. We raakten aan de praat en ineens zei ze: „Jij vond het maar niks hè, dat Marcel en ik uit elkaar gingen.” Dat was in de roos maar ik had geen idee hoe ze dat wist. Het was voor het eerst dat ik kennismaakte met de intuïtie van Jellie Brouwer die zondag jl na een lang en herhaald ziekbed overleed.
In 2001 vond een hernieuwde kennismaking met haar plaats. Het radioprogramma ’Kunststof’ ging van start. Iedere werkdag een uur lang een één op één gesprek met iemand uit de wereld van de kunst. Ik mocht de gasten aankondigen, Jellie werd een van de interviewers. Een hele goede.
Ik ben ooit een uur lang geïnterviewd door haar. Over mijn vrouw en kinderen, over de liefde. Gezellig. Na een minuut of vijfentwintig kwam ineens een vraagje waar ik me niet gemakkelijk bij voelde. Dat had mevrouw Brouwer natuurlijk meteen in de gaten. Een ander haalt dan een zwaard tevoorschijn. Maar Jellie had genoeg aan een aardappelschilmesje. Daarmee begon ze me o zo voorzichtig af te schillen. Tot ze wist wat ze weten wilde.
Ik heb haar dat vaak horen doen. Dat onschuldige vraagje tussendoor meer op intuïtie dan op feitelijkheden. De kunst interesseerde haar niet in eerste instantie. Het ging haar om grotere zaken in dit leven, waardoor haar gesprekken altijd persoonlijk waren, en de kunstenaar zich gaandeweg vanzelf wel manifesteerde.
In haar prachtige afscheidsinterview (Volkskrant 17 juni jl) zei ze: „Ik heb wel eens gedacht: als ik meer ego had gehad, had ik misschien meer bereikt.” Een misvatting, het was juist dat gebrek aan ego dat haar zo gevaarlijk maakte.
Een schat was ze, dat wil ik ook even kwijt. Een jofele meid, korter kan ik het niet uitdrukken. Een aantal weken geleden mailde ik haar om haar sterkte te wensen. Ze bedankte me kort daarna en eindigde zo:
’Ben nu 24 uur in quarantaine vanwege een nucleaire behandeling in het Antonie van Leeuwenhoek, lig in een kamer met verhoogde ramen tussen muren van lood, een scene uit een SF-serie.
In de hoop elkaar weer eens te zien.
Een kus,
Jellie’
Afgelopen maandag wijdde ’Kunststof’ een uitzending alleen aan haar. Ik mocht haar aankondigen. Daar ben ik stiekem erg trots op.</p>]]></description>
      <guid>https://haarlemsdagblad.nl/cnt/dmf20230620_32022877</guid>
      <pubDate>Tue, 20 Jun 2023 17:00:00 +00:00</pubDate>
    </item>
  </channel>
</rss>
