<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Regelrechte censuur door sensitivity readers]]></title>
      <description><![CDATA[<p>Een half jaar geleden schreef ik hier over sensitivity readers. Dat zijn lezers die teksten nalezen op aanstootgevende passages. Die kunnen dan aangepast worden voor de zaak naar de drukker gaat. Zelfcensuur natuurlijk.

Het verbaasde me dat Jonathan Franzen, Amerika’s succesvolste schrijver van dit moment, ook gebruik maakte van die meelezers. Maar kunst is in de VS altijd verweven geweest met handel.
Helemaal vrijuit ga ikzelf trouwens niet. Lange jaren geleden mocht ik een plaat vol zingen met liedjes van Willem Wilmink en Harry Bannink. Een tekst ging over een mooie meid aan de Schelde. Het tweede couplet begon zo: ’Een zwaar behaarde marinier bevoer de Schelde/ Hij werd haar toeverlaat en stut/ Tot zijn medaille op haar kut / Haar welzijn velde.’
De producent die goud verwachtte van de plaat verbleekte. Met dat ene woord zou Hilversum het lied zeker boycotten. Kon de tekst niet aangepast worden? Willem schreef: ’Een zwaar behaarde marinier bevoer de Schelde/ Bekend met meisjes van plezier/ Zodat zijn kleine souvenir/ haar welzijn velde!’ Een verandering waar hij nauwelijks vijf minuten voor nodig had. Die versie zong ik vervolgens braaf. Het lied werd niet het succes dat wij ervan verwachtten maar dat is nu eenmaal regelmatig het lot van een artist.
Maar goed als Jonathan en Willem bereid zijn hun teksten aan te passen, is dat hun zaak. Echt vervelend is het dat die sensitivity readers zich nu ook bemoeien met het werk van schrijvers die dood en begraven zijn. Het eerste slachtoffer is Roald Dahl. Een groep proeflezers, dat is de vertaling geloof ik van die sensitivity lui, heeft in zijn werk zitten schrappen. De figuur Augustus Gloop, omschreven als ’enormously fat’ is nu alleen nog maar ’enormous’. Als er alleen enormous had gestaan, hadden ze er misschien fat van gemaakt.
Volgende patiënt is Ian Fleming, schepper van James Bond. Negers worden zwarte personen. We maken de tijd nog mee dat zwart weer veranderd wordt in getint en personen in medemensen of zoiets. Elders beschrijft Fleming goudhandelaren in Afrika als „Kerels die zich aan de wet houden zou ik denken, behalve als ze te veel gedronken hebben. Dat ’te veel gedronken’ is geschrapt. Vraag me niet waarom.
Het zijn treurige wijzigingen. Doen denken aan de pastoor in de jaren vijftig die in de tekst van het patronaatstoneel ’een pak voor je billen’ veranderde in ’een pak voor je broek’.
En dan, waar is het einde hiervan? ’De Koopman van Venetië’ van Shakespeare wordt door menigeen beschouwd als een antisemitisch stuk. Wat doen we daaraan? Wat doen we aan de woekeraarster uit ’Schuld en Boete’ van Dostojewski? Zit er niet ergens een vlekje in ’De Stille Kracht’ van Couperus? Gaan we dat bijvijlen omdat het beter is voor de handel?
Onze moeders hebben ons geleerd dat we met onze handen van andermans spullen moeten afblijven. Als we dat nou eens gewoon doen met zijn allen.</p>]]></description>
      <guid>https://haarlemsdagblad.nl/cnt/dmf20230228_35880591</guid>
      <pubDate>Tue, 28 Feb 2023 18:00:00 +00:00</pubDate>
    </item>
    <item>
      <title><![CDATA[Vanuit de diepten roep ik tot u Heer]]></title>
      <description><![CDATA[<p>Vanuit de diepten roep ik tot u Heer. Het jaarlijkse bal der muskieten loopt op zijn einde. De locatie is dit jaar niet alleen Paramaribo maar toevallig ook de achtertuin van onze gastvrouw. En iedere dans ben ik uitgenodigd. Ik zie eruit alsof de mazelen weer hebben toegeslagen. Mijn lichaam is een museum van muskietenbeten.

Een kilometer verderop plundert een zootje geteisem de binnenstad. Op een internetfilmpje zie ik een jongeman weghollen met een stok waaraan een serie brillen vastzit. Er loopt een kleine meute achteraan alsof men mee wil profiteren van de buit wat misschien ook zo is.
„We waren zo goed op weg”, zegt de gastvrouw, „we hadden geen last van de bankencrisis indertijd. In de Verenigde Staten stond ieder huis onder water vanwege de krankzinnig hoge hypotheken tot boven honderd procent van de waarde. De halve wereld was failliet aan het gaan. Bij ons was zestig procent het maximum. Er was een streng monetair beleid, we stonden er goed voor ook internationaal.
Toen kwam Bouterse en begon het potverteren, laat ik me netjes uitdrukken. Je kunt die moordenaar niet van alles de schuld geven maar dat soort presidenten trekt geen goede bestuurders aan. Alleen het tweede plan dus we begonnen achteruit te kachelen.
Nu zijn we aan het terugkrabbelen maar dat gaat langzaam. En met veel pijn: gewone zaken zijn te duur geworden. Geen subsidie meer op benzine. Je hebt de lange rijen gezien voor de pompen, als er al benzine te koop is. Veel pompen hebben alleen nog maar diesel. En dan, wat moeten we met een man als Brunswijk als vicepresident? Nepotisme is zijn tweede naam. We zijn er nog lang niet hoor.”
We zoeken de Surinaamse televisie af naar beelden maar alle programma’s gaan gewoon door alsof de pleuris niet is uitgebroken. De natuurfilm, de kinderuitzending, de muziek, de soap, de reclames. Internetfilmpjes zijn in dit geval de nieuwsbron al zijn het allemaal maar snippers die de wereld rond gaan. Het thuisfront ziet wat wij zien en weet in feite evenveel.
We krijgen appjes binnen van ongeruste familieleden. Ik antwoord ze allemaal dat ik in orde ben en dat we hier nauwelijks meer weten dan zij in Europa. Bizar eigenlijk.
Op internet hebben de relschoppers plaats gemaakt voor kordons politie en militairen en keert de rust langzaam terug. Er is een avondklok ingesteld, vertelt de radio.
Ik smeer me nog eens in met spul dat ook niet helpt en zie rood bevlekt nog juist hoe de laatste muskiet de deur achter zich heeft dichtgetrokken.</p>]]></description>
      <guid>https://haarlemsdagblad.nl/cnt/dmf20230221_34600939</guid>
      <pubDate>Tue, 21 Feb 2023 18:00:00 +00:00</pubDate>
    </item>
    <item>
      <title><![CDATA[Hoe kinderachtig kan een oude man worden]]></title>
      <description><![CDATA[<p>Zondagmiddag tegen half vijf. Alireza Jahanbakhsh schopt een bal in de linkerhoek. Een minuut later eindigt Feyenoord-PSV in gelijkspel. Mijn zondag is naar de vaantjes.

Ruim zeventig jaar geleden nam mijn peetoom me mee naar de eerste wedstrijd die ik van PSV zag. Van zijn zoon, fotograaf van dienst, kreeg ik mooie wedstrijdfoto’s. Lieuwe Stijger in zweefduik, Coen Dillen scoort! Ik werd PSV-supporter en ik ben het nog steeds.
Afgelopen zondag had ik alleen mijn mobieltje om de stand van de wedstrijd te volgen. Met nog tien minuten op de klok stonden onze jongens met 0-2 voor tegen Feyenoord. Dat beloofde een mooie avond te worden. Om zeven uur naar de samenvatting kijken met bord op schoot en rond half elf napraten op Nederland Eén over deze mooie overwinning. Een kwartier later keek ik nog eens op mijn mobiel. Wedstrijd afgelopen, eindstand: 2-2.
Dat hele bord op schoot kon me gestolen worden. Zal ik gaan kijken om te zien hoe die Rotterdamse druiloren vlak voor tijd twee keer scoren? Ben ik een masochist soms? En dan ’s avonds laat zeker luisteren hoe Rafael van der Vaart of een andere miesgasser gaat vertellen dat je ’Natuurlijk nooit zo’n voorsprong uit handen mag geven’.
Twee prachtige voetbaluitzendingen op zondagavond. Maar ik ga niet kijken omdat een jongen met een rood-wit shirt aan tegen half vijf een bal in een hoek heeft geschopt.
Hoe kinderachtig kan een oude man worden?
De dag was nog wel goed begonnen want ik had mijn koffie gedronken uit het gele kopje. Ik heb veertien koffiekopjes, Pools servies, en één daarvan is geel. Mijn lievelingskleur! Waarschijnlijk sinds Wim van Est de eerste Nederlandse gele trui veroverde in de Tour in hetzelfde jaar dat mijn oom me meenam naar PSV. Freud had een goede aan me gehad. IJzeren Willem raakte zijn trui de volgende dag trouwens weer kwijt toen hij in het ravijn donderde. Niet zo verwonderlijk want hij was, in de woorden van Tourwinnaar Jacques Anquetil ’Een renner die erg vaak op kop lag en erg vaak op de grond lag’.
Geel dus. Ik zou iedere dag uit dat gele kopje kunnen drinken. Maar dat doe ik niet. Ik drink iedere dag uit een ander kopje en pas als geel weer aan de beurt is in de rij van veertien, is de grote dag aangebroken: koffie uit het gele kopje!
Hoe kinderachtig kan een oude man worden?
Ik zou u nog meer van die voorbeelden kunnen geven maar u gelooft me zo ook wel. Ik wil zo graag het kind in mezelf bewaren. Wie niet trouwens? Onbevangen, naïef mijnentwege. Maar ik heb alleen het kinderachtig kind bewaard. En dat realiseerde ik me weer pijnlijk vlak nadat afgelopen zondag Alireza Jahanbakhsh een bal precies in de linkerhoek geschopt had.</p>]]></description>
      <guid>https://haarlemsdagblad.nl/cnt/dmf20230207_53961608</guid>
      <pubDate>Tue, 7 Feb 2023 18:00:00 +00:00</pubDate>
    </item>
    <item>
      <title><![CDATA[Gratie verlenen geeft altijd gedoe]]></title>
      <description><![CDATA[<p>De man die bij ons op bezoek zou komen, had in de gevangenis gezeten. Het was 1949 en een half jaar daarvoor had koningin Wilhelmina gratie verleend aan een aantal gestraften. Ter gelegenheid van haar vijftigjarig jubileum als staatshoofd.

Die bezoeker was fout geweest in de oorlog. Maar mijn moeder verbood ons daarover te spreken. Hij had immers zijn straf uitgezeten en was dankzij de koningin weer op vrije voeten. Ik verwachtte het monster van Frankenstein aan te treffen: een gevangenisboef nota bene! De man bleek een vriendelijke oude heer die grapjes maakte en voor ons kinderen chocola had meegenomen. Het gaf mijn idee van goed en fout een flinke knauw.
Er is altijd gedoe met die gratie. Je gaat als vorst toch op de stoel van de rechter zitten. Bij het huwelijk van Beatrix in 1966 is er nog gratie verleend. Maar toen haar moeder in 1973 vijfentwintig jaar op de troon zat, begon de regering er niet meer aan.
Wanneer verlenen wij eigenlijk gratie? Ik bedoel het niet als geschiedenisvraag. Met wij bedoel ik in dit geval u en ik, wij met zijn allen dus. Wij houden al een tijdje een aantal mensen gestraft. In een soort voorarrest zitten zij want ze weten nog niet hoe lang hun straf gaat uitvallen.
Ik heb het over die zanger die zijn handen niet thuis kon houden. En die rapper die het ook niet kon. En die pianist die achter zijn geslacht aanliep waar zangeressen die dachten dat het allemaal zo hoorde het slachtoffer van werden. En die castingdirecteur die jonge acteurs zich liet aftrekken als auditie maar niet heus.
En, van een heel andere orde, die tv-presentator, misschien de beste die we gehad hebben, die te vaak stond te schelden na afloop van de uitzending.
Een aantal van die zaken is nog onder de rechter dus het past mij niet daar doorheen te gaan fietsen. Maar niet iedereen is aangeklaagd. En vroeg of laat zullen de beklaagden hun straf, hoe die ook uitvalt, achter de rug hebben.
En wij? Wat doen wij dan? Houden we hen in het beklaagdenbankje? Eind jaren negentig veroorzaakte zanger Marco Bakker een dodelijk ongeluk. Het heeft een kleine tien jaar geduurd voor het publiek, of de concertdirecteuren, hem weer in genade aannamen. Lang nadat zijn (taak)straf erop zat.
Hoe lang zal het duren voordat wij de rapper, de zanger, de pianist en de presentator gratie verlenen? Misschien is het te vroeg om hierover te beginnen. Maar zo jong ben ik ook niet meer. En ik wil het graag aan de orde stellen voor mijn inkt op is.
Want wij kunnen soms zo streng zijn met zijn allen. Strenger nog dan de wet. Vandaar.</p>]]></description>
      <guid>https://haarlemsdagblad.nl/cnt/dmf20230131_32769898</guid>
      <pubDate>Tue, 31 Jan 2023 18:00:00 +00:00</pubDate>
    </item>
    <item>
      <title><![CDATA[Verliezen omdat de historie op je neerkijkt]]></title>
      <description><![CDATA[<p>Voor het eerst toneelspelen in Carré! Wanneer was het? 1971 denk ik. De zaal zat vol, geweldig. Ik zat euforisch in de kleedkamer te wachten tot aanvang voorstelling. Robert Sobels, een oudere collega naast me, merkte hoe opgewonden ik was. Hij zei: „Weet je wat je moet doen Joost? Precies zo spelen als gisteren in Stadskanaal. Er zitten vanavond alleen wat meer mensen in de zaal.” Dat bracht me terug op aarde.

De geschiedenis die vanaf de tribunes op je neerkijkt, dat kan je behoorlijk dwars zitten. In 1985 werd Jan Kooiman vierde in de Elfstedentocht. Een meter achter winnaar Evert van Benthem. Kooiman, één van de favorieten, verklaarde later: „Het was heerlijk om zo door dat Friese landschap te gaan, die boerderijen te ruiken. Het deed me denken aan vroeger, toen ik zelf nog op een boerderij woonde. Die afstand, die ruimte, het was fenomenaal. Het was of ik zweefde. Ik was zo goed in vorm. Ik had misschien ook weg moeten rijden, maar ik wist totaal niet hoe ver het nog was.”
Wel denken aan vroeger maar niet aan de wedstrijd: „Ik had misschien kunnen winnen. Pas veel later dacht ik: potverdikkie, ik ben toch wel iets heel groots misgelopen.” Een aardige paradox: iets groots mislopen omdat het zo groots is.
In de jaren negentig overkwam Raymond van Barneveld hetzelfde. Hij mocht voor het eerst meedoen aan het WK darts in Lakeside, het walhalla van de dartssport. „Die sfeer, dat publiek, grandioos”, aldus Barney. Tot een oudere speler hem zei: „Trek je niets aan van dat publiek, zelfs niet van je tegenstander. Je speelt alleen tegen het bord.” „Een simpele tip”, zei Raymond later, „maar ik had er veel aan.”
Vorige week herhaalde die geschiedenis zich. Dit keer was tennisser Tallon Griekspoor het slachtoffer. Hij had in de tweede ronde van de Australian Open in drie sets gewonnen op baan acht. De ronde daarna mocht hij aantreden tegen de nummer drie van de wereld. Griekspoor vond het een prachtige ervaring om op het centre court in de Rod Laver Arena te spelen: „Het is een schitterende baan waar je van droomt dat je erop mag spelen.” Hij keek ook met bewondering naar het spel van zijn tegenstander: „Alle credits naar hem. Hij staat niet voor niets nummer drie van de wereld. Ik had alleen iets meer van mijn beste niveau willen laten zien.”
Dat zat er natuurlijk niet in met al die bewondering voor baan en tegenstander. Jammer dat er geen Robert Sobels van de tennissport in zijn buurt was. Die had kunnen zeggen: „Weet je wat jij moet doen Tallon? Precies zo spelen als gisteren op baan acht. Er zitten vandaag alleen wat meer mensen op de tribune.”
Verliezen omdat de historie op je neerkijkt. Dat mag iets treurigs hebben. Maar het is ook erg ontroerend, vind ik.</p>]]></description>
      <guid>https://haarlemsdagblad.nl/cnt/dmf20230124_46162993</guid>
      <pubDate>Tue, 24 Jan 2023 18:00:00 +00:00</pubDate>
    </item>
    <item>
      <title><![CDATA[Toneelspelen is niet voelen maar nadenken, en timmeren ook]]></title>
      <description><![CDATA[<p>’Nooit een vak geleerd/ zijn handen staan verkeerd/ Onze Jan is manager geworden!’ (Joop Visser)

Timmerman was onlangs op bezoek. Sprak over Kees, een neefje dat bij hem in de leer was: „Hij doet zijn best, echt waar. Alleen: hij denkt niet na. En timmeren is nadenken.”
Zestig jaar terug in de tijd. Spelles op de toneelschool. De leraar gaf een aanwijzing. „Ik voel het niet zo”, zei een klasgenote. „Mevrouw”, zei de leraar, „daar staat de prullenmand. Daar mag u tijdens mijn les al uw gevoelens ingooien. Toneelspelen is niet voelen maar nadenken.
Al te waar, heb ik de afgelopen zestig jaar gemerkt. ’Het echt helemaal voelen of je helemaal inleven’ is meer het idee dat de amateur heeft van ons vak. Of zoals een collega van me ooit zei: „Ik heb nog nooit een acteur ingeleefd en vol gevoel de orkestbak in zien lopen.”
Kennelijk had ik zelf amateurideeën over het timmervak waarin dus ook nagedacht moet worden. „In het begin was Keesje gewoon onnadenkend”, zei de timmerman. De allereerste dag, ik had zo gauw niks voor hem, dus ik zeg ’Ga daaro maar even helpen’. Waren vloerenjongens bezig een vloertje te oliën. Om vijf uur, ik sta net in te pakken: vlekken op de muur! Keesie had zijn handen aan de muur afgeveegd. Kun je zeggen: hij komt net kijken. Zeg ik: hoe verzin je het? Olie op een muur! Hoe lang denk je dat het duurt voor je dat hebt weggewerkt?’’
,,Een week later, ik denk wat staat mijn afvalzak te roken. Is link want er zit zaagsel in en ander brandbaar spul, Had hij zijn brandende peuk in die zak gegooid. Hoe kom je op het idee? Zegt-ie: „Jij gooide je peuk er ook in.” Ik zeg: ’Die had ik eerst goed uitgedrukt bijgoochem!’ Categorie ’dom geboren nooit iets bijgeleerd’.”
Hij zuchtte even en vervolgde: „Die onzin heb ik hem wel afgeleerd hoor. Maar hij denkt gewoon niet vooruit. Moet hij een vloer leggen dan begint hij meteen. Niet eerst even kijken horizontaal of verticaal, niet uitrekenen hoe je met je plankjes uitkomt. Hoekjes afzagen ’op gevoel’. Soms past het, soms kiert het. Die dingen. Krijg ik toch de pest in.”
Ik vertelde over de actrice die iedere avond met andere hooggestemde gevoelens met mij een scène speelde. Een soort God zegene de greep toneel. Soms paste het, soms kierde het. Maar ze heeft het natuurlijk niet lang volgehouden op de planken. Ze verdween al snel in het enorme culturele middenveld vol producers, publiciteitsmensen en andere schimmige achter de schermen figuren.
„Het middenveld”, mijmerde de timmerman, „zou daar nou geen plek zijn voor die jongen?”
Gisteren kwam ik hem tegen. „Goed nieuws”, zei hij, „Keesje is nou bij de aannemer assistent-manager. En geloof me, dat is een heel maatschappelijk middenveld in je eentje.”</p>]]></description>
      <guid>https://haarlemsdagblad.nl/cnt/dmf20230117_53195904</guid>
      <pubDate>Tue, 17 Jan 2023 17:23:00 +00:00</pubDate>
    </item>
    <item>
      <title><![CDATA[Er is leven na de dood]]></title>
      <description><![CDATA[<p>Jane Goodall was in ’Wintergasten’. Dat is een programma waarin mensen worden geïnterviewd naar aanleiding van filmfragmenten die zij kiezen.

’Tarzan, king of the jungle’, kwam voorbij. Jane was als jong meisje verliefd op hem. Ik herinner me de mening van Mohammed Ali over diezelfde Tarzan: „The king of the jungle is wit! En hij kan praten met de dieren wat al die zwarten die daar al eeuwen wonen nooit gelukt is.”
Later in het gesprek ging het over het leven na de dood. Toen Janes grootmoeder stierf, kwam er volgens getuigen iets zilvers uit haar mond zweven. ’Haar geest, denk ik’ zei Jane. Haar echtgenoot was na zijn dood nog aan haar verschenen. Hij vertelde prachtige dingen wat haar met grote blijdschap vervulde al herinnerde zij zich niet wat hij gezegd had. Er waren waarschijnlijk verschillende niveaus waarop de doden met ons konden communiceren.
Ook reïncarnatie werd nog besproken: „Niet als een dier. Je gaat er altijd op vooruit”. Wat voor soort promotie er nog mogelijk was voor haar, vertelde ze er niet bij.
Zilver, prachtige dingen die verteld worden, erop vooruit gaan: het kan later alleen maar beter worden inderdaad. Allemaal varianten op de christelijke hemel eigenlijk. Al zei Jane eerlijk dat zij dit alles misschien meer hoopte dan geloofde.
Meer overtuigd van leven na de dood is Wieteke van Dort, als bekend de liefste vrouw van Nederland. Ook zij heeft contact met de doden. Kort na het overlijden van Sylvia Millecam voerde Wiet weer een gesprek met haar. Dan zegt Wieteke: „Dag lieve Sylvia.” En Syl zegt: „Dag lieve Wiet.” Niet echt hemelbestormend die teksten maar toch een apart moment.
Het is zo jammer dat mijn eigen ervaringen op dit gebied teleurstellend prozaïsch zijn. Deze week is het drie jaar geleden dat mijn vrouw overleed. Hoewel ik dagelijks aan haar dacht en denk, droomde ik de eerste twee jaar nooit over haar. Maar het afgelopen jaar drie keer. De ellende is dat ik in die dromen niet weet dat ze dood is en zij weet het ook niet. Dus meer dan <span class="italic">bussiness as usual </span>is het nooit. De eerste keer lagen we naast elkaar in bed, de tweede keer stonden we in de keuken en de derde keer zaten we op ons balkon. Huis-tuin-en keukenwerk. Gesproken wordt er nauwelijks.
Korte dromen ook. Hooguit een halve minuut. Niet vreugdevol. Ik zou graag een gesprek met haar voeren zoals mevrouw Goodall met haar overleden man. Een gesprek waarin zij prachtige dingen zegt die mij met grote blijdschap vervullen. Maar dat zit er dus niet in. Meer dan „Geef even het schilmesje aan” of „Het zonnescherm kan wel naar beneden” is het niet.
Maar toch: ze leeft weer even na haar dood. Al weten we op dat moment geen van beiden hoe bijzonder dat is.</p>]]></description>
      <guid>https://haarlemsdagblad.nl/cnt/dmf20230110_47079832</guid>
      <pubDate>Tue, 10 Jan 2023 18:00:00 +00:00</pubDate>
    </item>
    <item>
      <title><![CDATA[Harry en Meghan in twee afleveringen is meer dan genoeg]]></title>
      <description><![CDATA[<p>Lees van een onbekend boek pagina één en pagina negenennegentig. Als die u bevallen, kunt u het boek kopen of lenen uit de bibliotheek. Dat heb ik ooit ergens gelezen. Een goede raad, al stop ik meestal na één alinea met lezen als ik te veel bijvoeglijke naamwoorden zie. Liever geen pagina’s vol donkere nachten en flonkerende sterren.

Zou die boekentruc ook uit te halen zijn met de vele series die aangeboden worden op Netflix? Bekijk bijvoorbeeld aflevering één en vijf. Ik heb dat gedaan met de docu ’Harry en Meghan’ en daarna besloten de rest te laten voor wat hij is. Dat wilde ik eigenlijk al na aflevering één, maar om mijn experiment al bij de eerste poging te staken is ook zowat.
Veel filmpjes van vroeger in die eerste aflevering. Veel prinses Diana achtervolgd door paparazzi zodat de vergelijking met het lot van Meghan zich opdringt. Verder de eerste ontmoeting van Harry en Meghan, die o foei te laat kwam bij de eerste date.
In aflevering vijf komt het jonge paar langzaam alleen te staan. Onheus bejegend door de familie Windsor, afspraken met de koningin worden niet nagekomen of gecanceld, moeilijkheden met pa Markle. Pers alom, haatmails alom en geen beveiliging meer.
Tot zover de inhoud in het kort. Zo’n serie heeft een paar nadelen. Het feit dat je de tegenpartij niet aan het woord hoort bij voorbeeld. Niets aan te doen, de firma Windsor zwijgt nu eenmaal al eeuwen.
Vervelender is dat het gelijk of ongelijk je langzamerhand niet meer zo interesseert. Althans, zo verging het mij. In feite is zo’n koningschap van eeuwen te groot voor een buitenstaander. Je moet erg braaf in de pas lopen, zoals de vrouw van prins William, en doe je dat niet dan ben je kansloos.
Dat geldt niet alleen voor vorstenhuizen maar voor alle instituten die larger zijn dan life. Hollywood is groter dan Marilyn Monroe. De showbusiness is groter dan Elvis Presley en Windsor is groter dan Lady Di of Meghan Markle. ’Vechten tegen te bierkaai’ was een goede titel voor die documentaires geweest.
Maar er is nog een reden waarom ik Harry en Meghan na twee afleveringen aan hun lot overlaat. Filmregisseur Alfred Hitchcock zei ooit: „Film is het echte leven met de saaie stukjes eruit geknipt.” Maar als je zes afleveringen van een uur moet vullen, kan het niet steeds seks, spanning en sensatie zijn. Dus in aflevering één zien we het gelukkige paar wandelend door het bos, wandelend door het park en wandelend langs het strand.
In aflevering vijf doet het paar, inmiddels een stuk minder gelukkig, hetzelfde maar nu in gezelschap van zoontje Archie. Dat zijn een hoop wandelscènes die Hitchcock er allemaal uitgeknipt zou hebben. Je kunt het Harry en Meghan niet kwalijk nemen. Onze vakantiefilmpjes zijn ook alleen maar leuk voor onszelf.
Conclusie na pagina één en negenennegentig van deze serie: treurnis om naar te kijken is al niet leuk. Maar saaie treurnis: nee.</p>]]></description>
      <guid>https://haarlemsdagblad.nl/cnt/dmf20230103_51391056</guid>
      <pubDate>Tue, 3 Jan 2023 17:13:00 +00:00</pubDate>
    </item>
    <item>
      <title><![CDATA[Opbloeiende romance onder de ruitenwisser]]></title>
      <description><![CDATA[<p>Behoefte aan een lief verhaal? Akkoord, daar gaan we. Het verhaal van een romance die zich jaren geleden afspeelde in een stille straat in Amsterdam.

Stel u voor: u heet Kok, man, vrijgezel, begin veertig en op een avond vindt u het volgende briefje onder de ruitenwisser van uw auto: <span class="italic">Looking for love? </span><span class="italic">Just tie a yellow ribbon on your balcony.</span>
Intrigerend! Koks interesse was gewekt. Hij bond een geel lint om de antenne van zijn auto en stopte ook zelf een briefje onder zijn ruitenwisser: <span class="italic">What makes you think you can cool my hunger for love?</span>
Het antwoord, uiteraard onder de wisser, liet niet lang op zich wachten. Maar bracht weinig licht in de duisternis: <span class="italic">Thanks fort he yellow ribbon!</span> <span class="italic">You’ve got that strange effect on me and I like it.</span> <span class="italic">M</span>
Kok, die aardig dwarsfluit kan spelen, antwoordde door op zijn balkon een aubade te brengen. Uiteraard met het nummer ’This strange effect’ van Dave Berry. Een dag later volgde de beloning op de ruit van zijn auto. In vertaling: <span class="italic">Ik was blij met je muziek! Maar ik wil nu eerst je vraag beantwoorden. Ik ben er zeker van dat ik je honger naar liefde kan stillen, absoluut. Hoe? Dat is voor jou een vraag en voor mij een weet. Goede vraag trouwens. Ik ben een onderwijzeres, weet je</span>.<span class="italic"> Soms erg serieus maar nu vind ik het leuk dit (onschuldig) spel met je te spelen.</span>
Onderwijzeres M liet voor de zekerheid haar zoon ’s avonds laat de briefjes brengen zodat ze zelf buiten schot bleef. Kok zette zich aan een lang antwoord: <span class="italic">Aan mijn geheimzinnige gast van de nacht. Een man voelt zich altijd vereerd met de aandacht van een vrouw. Want veel mannen begrijpen dat een vrouw de boodschapper is van God. Zij geeft de aarde leven wat een man met al zijn macht niet kan. En die aandacht is precies de liefde waarnaar ik op zoek ben.</span>
<span class="italic">Ik hoop dat je als een roos slaapt in de armen van de nacht, die je zachtjes alle antwoorden influistert op de vragen van je hart.</span>
Prachtig toch! Om er zeker van te zijn dat de regen de tekst niet zou uitwissen deed Kok zijn brief in een plastic hoesje.
Dat deed M ook: <span class="italic">Onthoudt dat een heel speciaal iemand jou in de gaten houdt. Bye bye lieve vreemdeling, droom zoete dromen, ik wilde dat ik ze nu meteen kon vervullen.</span>
Wekenlang schreven zij elkaar steeds langere brieven met de ruitenwisser als brievenbus. Uiteindelijk troffen de gelieven elkaar. Voor welke gelegenheid Kok ’Is it me you’re looking for’ had ingestudeerd op de dwarsfluit.<span class="italic"> </span>Amor hielp een handje toen bleek dat zij onafhankelijk van elkaar een vakantie hadden geboekt naar Suriname.
Kok en zijn onderwijzeres Margo zijn nu al jaren gelukkig samen in een stille straat in Paramaribo.</p>]]></description>
      <guid>https://haarlemsdagblad.nl/cnt/dmf20221227_49411368</guid>
      <pubDate>Tue, 27 Dec 2022 18:00:00 +00:00</pubDate>
    </item>
    <item>
      <title><![CDATA[Een onzichtbare macht in een enge tijd]]></title>
      <description><![CDATA[<p>We leven in een enge tijd. Ik heb het niet over oorlogen die woeden. Ellendig genoeg, maar er woeden altijd oorlogen. De mensheid kan nu eenmaal niet zonder. Ik heb het over een onzichtbare macht die, sterker dan ik ooit heb meegemaakt, ons doen en laten beheerst.

Concreet voorbeeld. De Volkskrant publiceerde vorige week een spotprent van Jos Collignon. Wij zien twee jonge mannen, donker gekleurd, die gewapend met de Marokkaanse vlag op een brommer er lachend vandoor gaan. In hun hand de kampioensbeker van het WK voetbal die ze weggegrist hebben uit handen van Infantino, de voorzitter van de Fifa. Moraal van de prent: we zijn geen wereldkampioen geworden maar we pikken de beker toch lekker mee.
De prent relateert uiteraard aan de rellen die Marokkaanse jongeren schopten op het Mercatorplein na eerdere overwinningen van het Marokkaanse elftal.
Ophef op de sociale media! „Ga je doodschamen”, twittert Farah-Silvana Kanaan van de VPRO. Regisseur Abdelkarim El Fassi: „Veertig miljoen feestvierende Marokkanen over de hele wereld, maar Jos en de Volkskrant reduceert ze tot dieven op een scooter.”
De Volkskrant heeft de prent inmiddels van zijn website gehaald ’omdat deze prent Marokkanen- in Marokko en in de diaspora- stigmatiseert’. De hoofdredactie betreurt het ten slotte dat dat de spotprent op papier en online is verspreid.
Wat een treurnis toch. De relschoppende jongeren zijn de afgelopen maand in Nederland meer stigmatiserend geweest dan die veertig miljoen andere Marokkanen. En in ieder geval zijn ze meer in het nieuws geweest en daar moet een cartoonist het nu eenmaal van hebben. Die treurnis om een spotprent niet te willen begrijpen in zijn context. Die grote termen als ’Ga je doodschamen’ en ’De prent stigmatiseert’.
Die slappe knieën van de Volkskrant (hoofd)redactie om onder druk van ach en wee roepende lezers de prent van de site te halen. Uit eigen overtuiging kan het niet zijn want dan hadden ze hem niet eerst geplaatst. Treurnis allemaal.
Begin jaren tachtig was het feminisme in ons land op zijn hoogtepunt. Ik stond ooit met een dame in een hotel te wachten op de lift. Toen die arriveerde, zei ik: „Gaat u voor.” Ze beet me toe: „Die tijd hebben we gehad!.”
Maar dat betrof alleen het feminisme. Nu lijkt er een morele politie te bestaan die ons op alle mogelijke gebied voorschrijft wat we wel en niet mogen zeggen. Ras, huidskleur, geloof, gender. Wie niet op zijn woorden of op zijn tekeningen past, moet zich gaan doodschamen. Met het voorstel om het woord ’neger’ te verbieden, ik schreef daar vorige week over, als voorlopig dieptepunt.
We zijn een samenleving aan het worden die op het gebied van ’zo hoort het’ de brave jaren vijftig ruimschoots heeft ingehaald. Alsof provo en flowerpower nooit bestaan hebben.
Eng is dat, erg eng.</p>]]></description>
      <guid>https://haarlemsdagblad.nl/cnt/dmf20221220_54265773</guid>
      <pubDate>Tue, 20 Dec 2022 18:00:00 +00:00</pubDate>
    </item>
  </channel>
</rss>
