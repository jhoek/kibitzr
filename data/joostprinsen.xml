<?xml version="1.0" encoding="utf-16"?>
<rss version="2.0">
  <channel>
    <title><![CDATA[Joost Prinsen]]></title>
    <link>https://www.haarlemsdagblad.nl/zoeken?keyword=joost+prinsen</link>
    <description><![CDATA[Joost Prinsen]]></description>
    <item>
      <title><![CDATA[Ik stond erbij en keek ernaar]]></title>
      <description><![CDATA[<p>My finest hour? Natuurlijk wil ik u daarover vertellen. Wat aardig dat u me daarnaar vraagt.

Ergens in de jaren tachtig of negentig bracht de IKON een serie monologen op het scherm. Ze werden geloof ik allemaal speciaal voor die serie geschreven. Maria Goos schreef een monoloog die ik mocht spelen. Vijfentwintig minuten solo onder regie van Theo van Gogh.
De locatie was een kroeg op de Haarlemmerdijk. Ik speelde een man die daar zijn levensverhaal vertelde. Na de eerste repetitie zei Van Gogh: „Als we die hele solo eens in één take opnemen. Weet je wat: ga de zaak maar van buiten leren dan repeteren we nog een paar keer als je het kent.” Twee weken later zei hij: „Prima, opname de volgende week.”
Ik meldde mij in de kroeg waar ik moest wachten tot alle lampen en geluidszaken naar behoren waren geregeld. Er volgde een camerarepetitie en na de lunch startte de opname om half twee. Vijfentwintig minuten later was ik klaar. Tot grote vreugde van de technische ploeg die voor de klus twee dagen betaald kreeg.
Ik kleedde mij om en wilde juist het café verlaten toen enige bonzen van de IKON binnenstapten. „Zo zo, nu al naar huis? De heren nemen het ervan”, zei de baas van het spul. „Het staat er al op”, zei ik, zo terloops mogelijk. „Pardon”, zei de meneer. „Ik zei: het staat er al op”, zei ik.
De blik van die IKON-meneer vergeet ik mijn leven niet. Een mengeling van bewondering en jaloezie. Vijfentwintig minuten televisie opgenomen in vijfentwintig minuten! My finest hour! IJdeltuiterij ook natuurlijk, maar dat hoort bij finest hours.
Het mooiste moment uit mijn artistieke leven was het trouwens niet. Dat ogenblik dateert van vele jaren eerder. November 1971.
Guus Hermus speelde de titelrol in ’King Lear’. Hij was een acteur waar ik huizenhoog tegenop keek. Tijdens de negentiende voorstelling gebeurde iets uitzonderlijks. Hermus stond op het toneel omringd door een aantal edellieden waaronder ikzelf. Hij leek buiten zichzelf te treden. Zijn spel was zo bevlogen, ik weet geen ander woord, dat wij op het toneel allemaal met open mond naar hem stonden te kijken. Alsof we niet meespeelden maar in de zaal zaten. We gaven ook geen tegentekst dus Hermus ging in zijn eentje verder. Tot een van ons bij zinnen kwam en we weer onze acteursplicht deden.
In de pauze dromden we allemaal rondom hem in zijn kleedkamer. Om ons respect te betuigen en te zeggen dat we nooit zoiets gezien hadden.
Ik heb dat later nooit meer meegemaakt: acteur en toeschouwer zijn tegelijkertijd. Ik heb ook nooit van een collega iets dergelijks gehoord. Ik voel me nog steeds bevoorrecht dat het me is overkomen ook al stond ik er alleen maar bij. Een finest hour anderhalve meter van me vandaan.
Bedankt dat ik het u even heb mogen vertellen.</p>]]></description>
      <guid>https://haarlemsdagblad.nl/cnt/dmf20240130_40436229</guid>
      <pubDate>Tue, 30 Jan 2024 18:00:00 +00:00</pubDate>
    </item>
    <item>
      <title><![CDATA[Joost blaast lager van de toren vanwege belevenissen met witte jassen]]></title>
      <description><![CDATA[<p>Ik heb tot mijn spijt afscheid moeten nemen van de goede dokter J, mijn naamgenoot. Jaren geleden nam hij de zorgen over mijn blaas over van de gepensioneerde dokter Sneller wiens motto was ’Sneller is niet altijd beter’.

En al die jaren is het gelukt via poliklinische trucs hier en een chemospoelinkje daar de kanker in mijn blaas binnenboord te houden. Maar afgelopen jaar begon die tumor met een kracht een betere zaak waardig, zich een weg naar buiten te banen.
In mijn vorige column berichtte ik over onderzoekjes die ik steeds vaker moest ondergaan. Een understatement helaas. Het waren operaties en PET-scans: ’U moet in de twee uur vóór de scan een liter water drinken. Graag tijdig beginnen’. Steeds gevolgd door slecht- en nog slechter nieuwsgesprekken. Totdat dokter J vorige week bekennen moest dat hij niets meer voor me kon doen. Hij zou me overdragen aan het Antoni van Leeuwenhoek: „Maar daar zitten cowboys, in de goede zin van het woord, die mogelijkheden hebben die ik, eenvoudige loodgieter, niet tot mijn beschikking heb.”
Vervolgens schetste dokter J wat opties waarvan de een me nog zwaarder in de oren klonk dan de ander. Gelukkig was er ook een pappen en nathouden variant in de aanbieding. Ik heb mijn lieve dochters die me met raad en daad terzijde staan, beloofd met open blik het AVL tegemoet te treden, dus laat ik niet op de zaken vooruitlopen.
Ik heb wel lang geaarzeld of ik u met deze zaken moest lastig vallen. Het is nogal kijk mij eens. Bovendien kan de roddelpers ermee op de loop in proza aanzienlijk slechter dan het mijne. En viel er de afgelopen weken niet te schrijven over het beraad van onze politieke kopstukken? De staatsrechtelijkheid is besproken. Hebt u het eerder meegemaakt dat ter vorming van een regering afspraken moesten worden gemaakt over het respecteren van de grondwet? Dan was er nog het wetsvoorstel om de Koran te verbieden. Ingediend door onze toekomstige premier. Maar dat voorstel tot boekverbranding heeft hij gelukkig onlangs ingetrokken.
Genoeg om kritisch over te berichten dus. Maar het heeft me de afgelopen tijd allemaal niet zo beziggehouden als mijn belevenissen met de witte jassen. Dus die geef ik maar voorrang vandaag.
Niet toevallig misschien schrijf ik deze column op de sterfdag van Emma, mijn overleden vrouw. Die in de laatste dagen voor haar dood een onwaarschijnlijke moed aan de dag legde. Ik put er kracht uit om moedig voorwaarts te gaan.
U bent nog niet van me af.</p>]]></description>
      <guid>https://haarlemsdagblad.nl/cnt/dmf20240116_76242088</guid>
      <pubDate>Tue, 16 Jan 2024 20:10:00 +00:00</pubDate>
    </item>
  </channel>
</rss>
