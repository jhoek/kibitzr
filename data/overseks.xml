<?xml version="1.0" encoding="utf-16"?>
<rss version="2.0">
  <channel>
    <title><![CDATA[Over seks]]></title>
    <link>https://www.nrc.nl/rubriek/over-seks/</link>
    <description><![CDATA[Over seks]]></description>
    <item>
      <title><![CDATA[Uitbuiting is niet geil]]></title>
      <description><![CDATA[<p>We gaan nog even door over porno, het onderwerp van de twee vorige afleveringen van deze rubriek. Om precies te zijn: pornovideo’s. Vorige keer deelden een aantal lezers (m)  hun ervaringen en er kwamen weer mails binnen over het onderwerp. Van M* bijvoorbeeld, een 26-jarige man, die graag vanuit zijn „eigen leeftijdscategorie” een bijdrage wil leveren – „het onderwerp is me uit het hart gegrepen” – en bovendien „loopt hij al een tijdje met wat vragen rond”. M en zijn vriendin kijken allebei porno. „We hebben nou eenmaal niet altijd op dezelfde momenten zin in seks”, schrijft hij.  „Porno zien we als mogelijke aanvulling; we weten het van elkaar en vinden het prima.”      Minder prima vindt M, die voor het eerst porno keek toen hij zo twaalf, dertien jaar oud was, het  aanbod.   „Met uitzondering van veel lesbische porno, worden vrouwelijke actrices meestal als gevoelloze seksvoorwerpen behandeld. Vrouwen moeten kokhalzen van het ‘deep-throaten’, en er is veel harde, anale seks, waarbij mannen op een of andere manier ook naar de keel van een vrouw lijken te moeten grijpen.” Pijpscènes vindt hij er naar en smerig uitzien. „En dan zijn er nog van die nogal creepy (oude) mannen die een mooie jonge vrouw even alle hoeken van de kamer laten zien. Ik vind het eerlijk gezegd walgelijk.” Dat wil niet zeggen dat M, die zelf opgewonden wordt van tederheid, romantiek en „aantoonbaar oprecht genot” vindt dat er an sich iets mis is met hardcore porno. „Voor iedere wat wils, als de acteurs en actrices het zelf willen.” Maar, zo vraagt hij zich af: „Is het niet gek dat er voor zo’n grote industrie niet zoiets als een keurmerk bestaat? Of op z’n minst meer transparantie? We zien toch allemaal dat een groot deel van wat er in video’s en op pornosites gebeurt, verdacht is.” Zelfs een betaalsite die „op het eerste gezicht oké lijkt” – Wowgirls – vertrouwt hij niet helemaal. „Het is nog steeds  ontransparant en veel van de vrouwen zien er mager en te jong uit.   Kijk ook  eens naar een van de zeldzame mainstream documentaires over de pornowereld, Hot Girls Wanted  op Netflix. Helemaal niet leuk. Ik hoop toch dat ik niet de enige ben die zegt: uitbuiting is niet geil.” Vorige keer vertelde een lezer over zijn favoriete porno-actrice (Chloe Toy), en ook dit keer meldde zich een lezer (m, begin zestig)* met een tip: Kate Marley en haar man. Geschikt voor wie op zoek is „naar een ander soort porno dan man neukt vrouw snel en hard”, en dat zijn volgens hem ook steeds meer mannen. „Geen  in elkaar gezette scènes, maar opnames van hun echtelijke bed”, die wel veertig minuten kunnen duren. „Een echt andere benadering van porno”, aldus deze man, waarmee hij zijn vrouw zover heeft gekregen dat ze „ook eens naar porno kijkt”. Hij ontdekte het stel op pornhub. „Ze hebben ook een eigen site, maar daarvoor moet je volgens mij betalen en dat is het ons ook weer niet waard.”          De vorige keer werd ook een interessante vraag opgeworpen: kijken vrouwen anders naar porno dan mannen? Daarop kwam geen heel direct  antwoord, wel deelden twee vrouwen hun ervaringen.   De eerste*  vindt het irritant dat je in porno nooit het gezicht van een man of van mannen ziet. Niet alleen mist ze dat – want geil – ook maakt het haar duidelijk dat  porno voor mannen is gemaakt. „Alsof je als vrouw geen porno kunt kijken.”   De tweede vrouw* begon dertig jaar geleden porno te kijken met haar man. Confessions of a Window Cleaner, „te huur bij de videotheek. Opwindende humor, ik wist niet dat het bestond.” Zij en haar partner kochten ook wel films – bijvoorbeeld in de sexshop in Parijs waar ze ook een latex pakje aanschafte – maar van porno met harde fellatioscènes kreeg ze een afkeer.  Porno hoeft natuurlijk niet alleen bekeken te worden, zo maakt deze vrouw maar weer eens duidelijk. „Al een aantal jaar geleden in de kringloopwinkel drie boeken van Heere Heeresma gescoord en uit de eroticareeks Tor Kung De lessen van mijn stiefmoeder. Gezellig op zondagmorgen al lezend en vingerend naar een superorgasme. Maar misschien werkt dat alleen als je beiden van lezen houdt.” U kunt nog steeds uw ervaringen met  porno kwijt, maar u kunt ook insturen op een nieuwe kwestie: consent. De #MeToo-beweging bestaat dit jaar vijf jaar, en lijkt in Nederland op een hoogtepunt.       Beïnvloeden de recente ontwikkelingen en onthullingen  uw eigen dating- en  seksleven? Zijn mannen voorzichtiger geworden, vrouwen assertiever? Kijken mannen en vrouwen (en non-binaire mensen, uiteraard)  er anders door terug op vroegere ervaringen?  Over twee weken zijn we er weer. Blijf schrijven!    *Naam op verzoek weggelaten, maar bekend bij de redactie.        Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/02/11/uitbuiting-is-niet-geil-a4087122</guid>
      <pubDate>Fri, 11 Feb 2022 04:42:23 +00:00</pubDate>
    </item>
    <item>
      <title><![CDATA[Porno, voor ieder wat wils]]></title>
      <description><![CDATA[<p>De vorige aflevering van deze rubriek was helemaal gewijd aan Cheex, een nieuw Duits pornoplatform dat zich richt op ethisch gemaakte, vrouwvriendelijke  porno, en dat combineert met erotische podcasts en tutorials.  Cheex is voor iedereen van boven  de achttien die bereid is een kleine 15 euro per maand  te betalen (of 118 euro per jaar), maar gemaakt met vooral vrouwen in gedachten, en dat is te zien aan  de  vormgeving – meer online magazine dan pornosite.   Opmerkelijk: de lezers die reageerden, zijn allemaal  man. Twee van hen wezen op de films en de eigen site van Erika Lust, een Zweedse filmmaker die al heel lang vrouwvriendelijke, esthetische en ethische  porno maakt. Nu worden op Cheex ook  films van Erika Lust aangeboden, maar dat stond niet in het artikel, dus dank voor de tip.  W* breekt een lans voor de Britse porno-actrice Chloe Toy, die in  haar werk „een talent voor acteren, humor en ‘costume play’ laat zien”, waardoor  haar films „meer tonen dan alleen naakt &amp; geslachtsdelen in actie”. Volgens W is haar oeuvre grotendeels gratis te bekijken. G* uitte  een moreel bezwaar tegen het stuk („In  mijn geloof hebben we het hier over de zondige mens. We mogen niet alles normaal vinden, want overdaad schaadt.”),  D*, die in een eerdere mail schreef dat hij het ongelofelijk vond dat er op internet tientallen miljoenen gratis te bekijken pornoclipjes te vinden zijn, „van puike kwaliteit”, en „voor elk wat wils”,  vond het stuk over Cheex een „slap verhaal”. „Slechts 400 ‘smaakvolle’ pornovideo’s van derden (met gehandicapten) en daar betalen nu al 100.000 vrouwen 15 euro voor per maand. Ik geloof niet dat je enige kaas van gratis  porno, masturbatie en seksuele fantasieën hebt gegeten.”  Als ik een  weerwoord mag geven: in het stuk stond dat de site smaakvol was, niet dat de video’s smaakvol waren. En de oprichter van Cheex  wil  graag dat er respectvolle seksvideo’s worden gemaakt waarin mensen met een handicap spelen, maar zei niet  dat die al op de site staan. Wat betreft die 100.000: helaas is dat een getal dat  niet zomaar te controleren is.                 Een andere D* (zeventiger), deelde zijn eigen ervaringen met pornovideo’s. Hij heeft  een collectie erotische en pornografische boeken uit de 19de en 20ste eeuw, ook van literaire schrijvers   als  Henry Miller en Anaïs Nin. De sfeer van die   boeken vindt hij zelden terug in pornovideo’s, schreef hij: „Erotiek gaat uit van een zekere spanning tussen de partijen en het meevoelen van de lezer of kijker.” In pornovideo’s daarentegen „springen de scènes onnatuurlijk snel naar de organen toe”, en doen ze hem daarom denken aan Donald Trumps beruchte uitspraak ‘Grab ’em by the pussy’.       De laatste jaren ziet D bovendien   opmerkelijk veel zwaar getatoeëerde mannen  „die fors afleiden van de positieve ervaring”. Ook de „extreem opgepompte vrouwenborsten”  vindt hij  eerder afstotend dan aantrekkelijk  en hij stoort zich aan de harde blik die veel actrices in hun ogen hebben.  Bij het „kokhalzen in fellatioscènes”, wat hij regelmatig tegenkomt,  voelt hij  „slechts medelijden”. Het enige positieve dat hij kan melden  is dat hij  ziet dat sinds een paar jaar „mannelijke acteurs vaker als gespeeld voorspel met cunnilingus aan de slag gaan”. Al met al heeft het tot gevolg dat hij „steeds korter blijft kijken om te zien hoe een scène zich ontwikkelt”.        D, voor wie sites als Cheex dus een uitstekende oplossing lijken te zijn,  werpt ook een interessante vraag op: „Kijken  vrouwen en  mannen op dezelfde wijze naar porno of juist niet? De mare was altijd dat vrouwen meer voor erotiek gaan (denk aan Vijftig tinten grijs) en mannen  voor het mechanische, maar ik vraag me dat af.”       *Namen op verzoek weggelaten, maar bekend bij de redactie. Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/01/20/overdaad-schaadt-2-a4081071</guid>
      <pubDate>Thu, 20 Jan 2022 04:42:23 +00:00</pubDate>
    </item>
    <item>
      <title><![CDATA[Een smaakvolle website met porno]]></title>
      <description><![CDATA[<p>Toen de Duitse Denise Kratzenberg  een paar jaar geleden met vrienden over porno sprak, bleek dat die allemaal haar mening deelden: de nadruk ligt te veel op penetratie, je krijgt vaak de indruk dat de vrouwen niet vrijwillig meededen aan de video’s, er was te weinig diversiteit. „Zowel de mannen als de vrouwen zeiden dit, alleen maakten de mannen  er minder een probleem van: het is maar porno, wat verwacht je? Mannen zijn   meer aan porno gewend, ze beginnen eerder met kijken. De vrouwen voelden zich, net als ik,  schuldig als ze hadden gekeken. Die vroegen zich af: waarom kan het niet beter?”  Dat bracht Kratzenberg (nu 35) op een idee. Ze zegde haar baan op – ze was de managing director Duitsland voor Bloomon – om samen met een partner een eigen site te beginnen: Cheex. Er zijn vierhonderd  pornofilms op te bekijken, maar strikt een pornosite is de smaakvol en vriendelijk vormgeven site  niet. Het is eerder een online erotisch magazine. Er staan ook erotische podcasts en verhalen op, (live) tutorials over onder meer trio’s, anale seks, het gebruik van seksspeeltjes, ‘breathwork’ en Japanse bondage, artikelen over parenclubbezoek en bdsm,  een ‘sex eroscope’ voor 2022. „Mensen zijn ook bang voor porno omdat niemand ze er iets over uitlegt”, zegt Kratzenberg. „Als je voor de eerste keer een bdsm-video ziet, kun je denken dat het niet deugt omdat iemand wordt vernederd, maar als je weet hoe het zit, is het helemaal oké.”       Wat er niet op staat: de advertenties (‘Rukken met oudere vrouwen’) die je op pornosites als Pornhub ziet. Anders dan die grote spelers is Cheex (getcheex.com)   niet zomaar toegankelijk: een abonnement kost 14,90 per maand of 118 euro per jaar. Maar net zoals bij nieuws blijken mensen bereid te betalen voor iets dat voorheen gratis was. In Duitsland heeft Cheex binnen anderhalf jaar zo’n 100.000 abonnees gekregen, net iets meer vrouwen dan mannen. Komend jaar wil het  abonnees trekken in    Nederland en het Verenigd Koninkrijk.         Maar goed,  de pornovideo’s zijn toch het hoofdbestanddeel van Cheex. Alle films op Cheex  zijn, zoals Kratzenberg het noemt, ‘fair’ gemaakt, al  is dat geen officieel label zoals dat voor  koffie, chocolade en kleding bestaat. „Voor porno heeft blijkbaar niemand  interesse om dat te formuleren”, zegt ze. „Dus hebben we  eigen richtlijnen gemaakt. Deelname moet vrijwillig zijn, acteurs moeten gezond zijn en boven de achttien. Ze moeten  voldoende betaald zijn en  ook in hun rol  met respect worden behandeld.”  Voor de volledigheid: ook  Pornhub let  tegenwoordig op.  Eind 2020 verwijderde het 80  procent van video’s omdat  die waren  geüpload door niet-geverifieerde gebruikers. Sindsdien mogen alleen   pornostudio’s en  pornomodellen  uploaden op de site, wat niet kon voorkomen dat het een half jaar later door vijftig vrouwen werd aangeklaagd wegens seksueel misbruik (de zaak eindigde in een schikking).  Cheex gaat   verder, en niet alleen omdat het een ander, vrouwvriendelijker  soort film  aanbiedt. Aan zelf uploaden wordt niet gedaan, en voordat een video op de site komt,  wordt eerst met de acteurs gesproken om te vragen of  ze achter de film  staan en om er zeker van te zijn dat ze  inderdaad oud genoeg waren ten tijde van de opnames. Het aanbod ‘faire’ porno is nog beperkt, zegt  Kratzenberg. „Diversiteit is bijvoorbeeld  een probleem. Het is  heel moeilijk om goede video’s te vinden met mensen  met  overgewicht of een handicap. Die worden in porno altijd als mindere behandeld. Als je oudere mensen ziet, is het altijd een daddy met een jongere vriendin, of een ‘milf’ met een jongere man. Ja, dat  is misschien een veelvoorkomende fantasie, maar je mag best ook eens laten zien dat oudere mensen van elkaar houden.”      En zo is weer een nieuw plan ontstaan.  Als er corona geen roet in het eten gooit, wil Kratzenberg dit voorjaar beginnen met de productie van eigen video’s.   Meepraten? Ideeën? Mail naar seks@nrc.nl Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/01/05/smaakvolle-pornosite-a4075750</guid>
      <pubDate>Wed, 5 Jan 2022 04:42:24 +00:00</pubDate>
    </item>
    <item>
      <title><![CDATA[Leve de cockring]]></title>
      <description><![CDATA[<p>Erectiestoornissen, is het onderwerp waarmee we de vorige aflevering zijn begonnen. Elke man heeft er wel eens mee te maken, al is het alleen maar van de zenuwen, maar wat nu als het krijgen van een erectie  vaak, vaker of  altijd een probleem is?    De 59-jarige man* die het onderwerp inbracht, heeft wel een idee over hoe het beter zou kunnen gaan: „Krijg je BMI onder de 30 en je diabetes onder controle en misschien gaat het spontaan beter.”  Meepraten? Ideeën? Mail naar seks@nrc.nl  Dat zou zomaar kunnen kloppen. Diabetesverpleegkundige Jos Lamers hoort bijna dagelijks dat mannen met diabetes problemen hebben met het krijgen van een erectie, of dat de erectie zelfs helemaal wegblijft. Door diabetes ontstaan er beschadigingen aan het bloedvat- en zenuwstelsel, schreef hij. Omdat de penis zeer gevoelig is voor deze beschadigingen, werkt die daardoor niet of minder. „Helaas is de beschadiging onomkeerbaar. Dat is vaak niet bekend bij de patiënt. Door mijn bevindingen op de diabetespoli vermoed ik dat het probleem van erectiele disfunctie op veel grotere schaal voorkomt dan  wordt gedacht. Het  uit de taboesfeer halen zorgt er in ieder geval voor dat mannen zich minder schuldig voelen.” Lamers is overigens van mening dat een BMI idealiter niet onder de 30, maar onder de 25 zou moeten zijn. „Dit kan  diabetes type 2 vertragen.” De 59-jarige man vertelde al over de „pillen en injecties” die hij had geprobeerd: „Iets te veel gedoe, zonder garantie dat het werkt.” Positiever over viagra was een dertiger die na kanker last kreeg van erectiestoornissen, al vond hij het advies van zijn relatietherapeut (ga niet samen op de bank zitten en wachten tot de lust uit de lucht komt vallen) net zo belangrijk. A* is zelfs „lid van de fanclub”, mailde hij. Wat de oorzaak was, vermeldde hij niet in zijn mail, wel dat  toen hij een relatie kreeg met zijn vriendin R*, mede-auteur van de mail, hij problemen kreeg met zijn erectie. „Bij stimulatie trad wel een erectie op, maar één met een ‘knikje’, niet voldoende voor seksuele activiteit.” Maar Viagra, aldus het stel, werkte „geweldig goed”, en A heeft ook geen last van hoofdpijn, dat volgens hem vaak wordt genoemd als bijwerking. „Een tip: de werkzame dosis hoeft niet per se een heel tablet te zijn. Bij ons is een ‘kwartje’  al voldoende voor een werkingsduur van enkele uren, zo nodig aan te vullen met een tweede kwartje.”         E* kreeg na  een radicale prostatectomie (prostaatverwijdering) en „de vrijwel onvermijdelijke zenuwbeschadigingen die daarmee gepaard gaan” voor het eerst erectieproblemen. „Toen ik twee jaar geleden mijn huidige vriendin leerde kennen, was zij heel verbaasd over het kleine leren bandje dat ik naast viagra gebruikte om mijn gereedschap wat beter en langer in bedrijf te houden. Maar ze had er geen probleem mee en vond het ook spannend. Hetzelfde gold wat later voor  de vacuümpomp die ik ging gebruiken voor een nog beter resultaat. Inmiddels weet ik dat dit soort dingen heel gebruikelijk en bekend zijn in de homowereld, maar veel minder bij keurige heterostellen.” E raadt aan om  een cockring, want zo heet zo’n bandje, te kiezen dat verstelbaar is. „De standaard cockringen die worden aangeboden zijn voor veel mannen te ruim.”             Er meldden zich ook twee vrouwen,  die erg  blij waren dat hun partner een  cockring gebruikt. „Mijn vriend is diabetespatiënt en zwaarlijvig”, schreef S*. „Als zijn penis stijf wordt doordat ik hem pijp, doet hij een kunststof ring om.  We kunnen zo af en toe even penetreren en dat is voor beiden fijn.” En J*: „Zoveel voordelen ten opzichte van pillen of prikken! Je hoeft niet naar een dokter, online te koop en simpel om te gebruiken op het moment dat het nodig is.”    Blijf meepraten.   *Naam op verzoek weggelaten, maar bekend bij de redactie.    Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2021/12/08/leve-de-cockring-a4068270</guid>
      <pubDate>Wed, 8 Dec 2021 04:42:24 +00:00</pubDate>
    </item>
    <item>
      <title><![CDATA[Met een erectiestoornis loop je niet te koop]]></title>
      <description><![CDATA[<p>Noodkreet van een 51-jarige vrouw, naar aanleiding van de afleveringen van deze rubriek die gingen over de orgasmekloof in heteroseksuele relaties: „Ben ik dan de enige vrouw die wél klaarkomt van neuken? Ik kom niet klaar van beffen, wrijven en dergelijke, maar juist wel van neuken!  Die stem mag ook weleens gehoord worden.” Bij deze. Probleem opgelost zou je denken, maar het ligt iets gecompliceerder. Ze  heeft namelijk sinds anderhalf jaar een vriend wiens „piemel nooit stijf wordt, of maar heel eventjes. Je kunt te voorstellen dat ik dat heel naar vind. Ik vind dat we eens naar de huisarts moeten en dat hij viagra moet proberen of zo. Hij weigert, hij houdt vol dat het ooit wel komt, want bij vorige relaties lukte het wel.” De kwestie zorgt voor   spanning in de relatie, schreef ze, maar ze probeert niet boos te worden. Ze vraagt zich wel af wat ze moet doen. Zijn de seksuele problemen een reden om de relatie te verbreken? Moet ze zich erbij neerleggen en „nooit meer neuken”? Iemand zoeken voor erbij? En zo zijn we beland bij een nieuw onderwerp: erectiestoornissen. Er zullen weinig mensen zijn met  een penis, of mensen die seks hebben met een mens met een penis,  die  nooit te maken hebben  gehad met een exemplaar dat even niet doet wat de eigenaar wil.  Maar als het chronisch wordt en er sprake is van, zoals het officieel heet, erectiele disfunctie – ik citeer het boek De penis van de Noorse uroloog Sturla Pilskog: „Een voortdurend onvermogen een erectie te krijgen of een erectie te behouden die voldoende is voor seksuele activiteit” – is het natuurlijk een ander verhaal.    „Poeh, lastig, niet-sexy onderwerp dit”, zoals de 59-jarige man die een half jaar geleden de eerste was die het onderwerp ter sprake bracht, schreef. „Ik loop er in elk geval niet mee te koop.” Hij heeft diabetes, en is te zwaar. Inmiddels is hij samen met een  tweede vrouw  die met de gevolgen daarvan voor zijn erecties wordt geconfronteerd. De eerste maakte het erom uit, „werd lid van Second Love en meldde zich later teleurgesteld aan de telefoon. Haar conclusie: het gaat niet om het neuken.”      Niettemin ging hij aan het begin van zijn huidige relatie naar een uroloog. ‘Pillen’ had hij al eens geprobeerd, zonder succes. „Maar ik had gehoord van injecties die je zelf kon zetten.” Van de tien keer dat hij die probeerde, had hij twee of drie keer kort gemeenschap. „De zwelling houdt namelijk niet lang aan. En het zit ook in je hoofd natuurlijk. Althans: tijdens de daad ben ik bezig met de vraag: duurt het lang genoeg om tot een orgasme te komen aan beide kanten? Het is me uiteindelijk iets te veel gedoe, zonder garantie dat het werkt.” Gevolg is dat „we een matig seksleven hebben. Het speelt zich af rond haar orgasme. Daar heb ik op zich totaal geen moeite mee – ik aanbid haar en haar lichaam. Maar ergens zou ik willen dat zij zich toch wat meer zou willen bezighouden met mij.” Hij beseft dat de slotsom zal zijn: „Krijg je BMI onder de 30  en  je diabetes onder controle en misschien gaat het spontaan beter.” Niettemin wil hij graag weten hoe anderen het probleem te lijf gaan.  D*, „nog geen  veertig”, die als begin dertiger voor kanker is behandeld en sindsdien last heeft van  „erectie-instabiliteit”,  doet dat met viagra en  met  advies van zijn relatietherapeut:  „Ga niet samen op de bank zitten en wachten tot de lust uit de lucht komt vallen, maar wek het op door streling, sexy opmerkingen, een steelse blik. En knap niet meteen af als je tijdens de seks merkt dat je erectie hapert of verdwijnt, maar neem even pauze of probeer  andere dingen.”  D: „Sindsdien werken mijn vriend en ik hard aan  het verlevendigen van ons seksleven, wat uiteraard soms met horten en stoten gaat. Wat ons vooral helpt, is dat er geen gêne is rondom mijn erectie-instabiliteit. We zien het   als een uitdaging en kunnen er soms ook  om  grinniken.” Volgende week verder.     *Naam  bekend bij de redactie.  Meepraten? Ideeën? Mail naar seks@nrc.nl Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2021/11/19/met-horten-en-stoten-a4065853</guid>
      <pubDate>Fri, 19 Nov 2021 04:42:25 +00:00</pubDate>
    </item>
    <item>
      <title><![CDATA[Hoe zit het met de orgasmekloof bij lesbische stellen?]]></title>
      <description><![CDATA[<p>Het gaat op deze plaats al een tijdje  over   orgasmes, en dan met name de orgasmes die vrouwen wel of niet hebben  bij partnerseks, en in hoeverre die partner daar genoeg zijn best voor doet, of misschien wel juist te veel. ‘Zijn’, inderdaad, want alle bijdragen gingen tot nu toe over seks tussen mannen en vrouwen. „Is dat met een bepaalde reden of komt er nog een stuk over het orgasme in vrouw-vrouwrelaties?”, schreef L*  een tijdje geleden.  Dat hielp: er hebben zich inmiddels lesbische vrouwen gemeld, onder wie  seksuoloog en auteur van Lesbische seks. Een praktisch handboek   Mirjam Hemker, die in haar mail een aantal onderzoeken aanhaalde.  Onder lesbische stellen is de orgasmekloof aanzienlijk  kleiner dan onder heteroseksuele stellen, schreef zij. 95 procent van de heteroseksuele  mannen komt altijd klaar tijdens partnerseks, tegenover 65 procent van de heteroseksuele vrouwen (let wel: dit gaat niet alleen over penetratie – dan zijn de verschillen nog groter). Bij homoseksuele vrouwen is het 86 procent.    Dat komt doordat bij vrouwen de stimulatie van de glans-clitoris (het zichtbare gedeelte van de clitoris) vaker voorkomt, en daarvan komen vrouwen gemakkelijker klaar. Maar dat is niet de hele verklaring. „Lesbo’s vrijen gemiddeld twintig minuten langer”, aldus Hemker. Ook zijn  lesbische vrouwen  seksueel  autonomer – volgens  een Nederlands onderzoek van   Ellen Laan, Bonne van Rees en Mark Spiering uit 2016 – dan heteroseksuele vrouwen. Hemker: „De score op seksuele autonomie bleek samen te hangen met meer orgasmes in een gemiddelde vrijpartij. De aanname is dat vrouwen die seksueel autonomer zijn, vaker datgene zullen doen wat hen seksueel pleziert. Het ligt voor de hand dat lesbische vrouwen zich gemakkelijker kunnen onttrekken aan het klassieke heteroseksuele script dat dicteert dat penis-in-vaginaseks de hoofdmoot vormt van een vrijpartij.” Die seksuele autonomie is niet voor elke lesbische vrouw een gegeven, blijkt uit de mail van een 57-jarige vrouw*. „Ook seksualiteit tussen twee vrouwen wordt gedomineerd door de heteronormativiteit van alles”, schreef zij.  Zij groeide op in een tijd dat seks tussen vrouwen als iets minderwaardigs werd gezien, „een slap aftreksel van heteroseks. Daarom dacht ik dat  seks met een andere vrouwen vooral masturberen inhield, maar dan bij een ander.” In de loop van de jaren werd ze wijzer, mede dankzij series als The L Word. „Ik moest mijzelf herprogrammeren. Ik ben geen man en wilde dat ook niet zijn, en de manier waarop ik met vrouwen omging hoefde niet mannelijk te zijn.” Inmiddels is ze 25 jaar met haar vrouw. „Ons seksleven is gemiddeld, niks bijzonders. Essentieel onderdeel van onze relatie, maar niet het belangrijkste.” Wel wil ze graag een recente ontdekking delen: „We kunnen simultaan klaarkomen door het tegen  elkaar wrijven van onze clitorissen. Een positie die ik nooit in een film heb gezien.” „Als biseksuele vrouw met ervaring met zowel mannen als vrouwen en langere relaties met beiden”, schreef M*, „heb ik de mogelijkheid te vergelijken en mijn ervaring is dit: er is met vrouwen veelal meer ongedwongenheid, een lager tempo, er zijn minder ongeschreven regels. Alles kan eigenlijk gebeuren in elke volgorde en dat maakt het speelser en spannender. En als er vaginale penetratie is, dan is de focus op het genot van de ontvanger.  Tenslotte is de grootte van hetgeen je penetreert minder een ‘done deal’ en kun je zelf kiezen/aangeven wat jij het fijnste vindt, qua aantal vingers of grootte van het speeltje.”  Hoewel M  „een fijn seksleven” heeft  gehad met  mannelijke partners en ze ook bij hen klaarkwam bij bijna elke vrijpartij,  zijn haar  orgasmes met vrouwelijke partners meestal langer en intenser.  *Naam op verzoek weggelaten, maar bekend bij de redactie. Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2021/11/12/lesbos-vrijen-langer-a4064955</guid>
      <pubDate>Fri, 12 Nov 2021 04:42:25 +00:00</pubDate>
    </item>
    <item>
      <title><![CDATA[Lust, maar ook  iets geestelijks ]]></title>
      <description><![CDATA[<p>Al een paar weken gaat het in deze rubriek over de orgasmekloof binnen de heteroseksuele relatie. Mannen doen te weinig hun best hun vrouw te bevredigen (of juist weer te veel: „goedbedoeld gezwoeg”, zoals een lezeres het verwoordde), waardoor vrouwen nog te vaak niet klaarkomen tijdens  seks met een partner. Hetgeen A*, een Nederlander die in de VS woont,  deed schrijven dat   „jouw stukjes over seks passen in de aloude traditie om Nederlandse mannen by default neer te zetten als sukkels”. Iets wat  hier ter lande  niet meer wordt herkend, aldus A,  „omdat dit nu eenmaal de cultuurafspraak is die we in Nederland hebben”. Een aantal mensen (vooral vrouwen) dat ons mailde, bracht penetratie ter sprake, en dan niet in negatieve zin.  In films, boeken en series komen  vrouwen   moeiteloos klaar van penetratie, maar in werkelijkheid lukt  dat   maar 30 tot 50 procent van de vrouwen  (aldus hoogleraar seksuologie  Ellen Laan in 2018), tegenover 95 procent van de mannen.  Om te benadrukken dat penetratie niet de enige vorm van seks is, of het hoofddoel van seks tussen een man en een vrouw moet zijn, wordt het tegenwoordig vaak aangeduid als penis-in-vaginaseks. Dat wil niet zeggen dat vrouwen er niet van genieten. „Het lijkt in de laatste afleveringen wel of er alleen maar een clitoraal orgasme bestaat, dus met  het zichtbare deel van de clitoris en het vaginale orgasme, met het binnenste stuk van de clitoris, het heeft moeten afleggen”, schreef een 72-jarige vrouw*. „Mijn ervaring is dat je een clitoraal orgasme als vrouw vrij gemakkelijk kunt bereiken, door de vingers van een handige man, door eigen actie of door alles wat trilt. Het is een lekker, ontspannend orgasme, heel handig voor even tussendoor. Als ik goed opgewonden ben, en al een aantal keer clitoraal ben klaargekomen, kan penetratie door een man of een apparaat ook een orgasme oproepen. Dit vergt alleen wel inzet en kunde van de man. Of  vrouw, als die het apparaat hanteert. Maar als het lukt: wow! Een vaginaal  orgasme is allesomvattend. Lust, maar ook iets geestelijks. Mildheid, het gevoel even niets meer te hoeven.”   „Ik beleef er geen plezier aan als een man mij probeert te laten klaarkomen” mailde S* (40). „Dat lukt namelijk nooit. Ik vind het veel fijner om dat zelf te doen op een ander moment. Als ik seks met een man heb, wil ik juist graag neuken.” Voorspel hoort daar voor haar zeker bij, schreef ze, „maar is vooral bedoeld om mezelf en de man opgewonden genoeg te maken voor penetratie. Ik geniet heel erg van neuken. Ook al kom ik er niet van klaar, ik bereik wel een soort climax, een soort ‘af’-gevoel. Het is voor mij ook romantisch: ik voel me dan diep verbonden met  mijn man. Ik zie het niet als iets voor hem, maar juist als het ultieme samenzijn.”     Een vrouw die helemaal  anoniem wenst  te blijven*,  is bijna veertig jaar samen met haar man. In die jaren zijn er periodes geweest  van „sleur en saaiheid”, maar „de laatste jaren zitten we in een erg fijne flow. Verknocht aan elkaar. Gewoon fijn en blij.” Eén maar: haar man houdt niet van penetratie. „Hij is in  zijn jeugd  geopereerd aan zijn penis, een vrij traumatische ervaring. Is dat de oorzaak? Kan.” Ze mist „de neukseks echt wel. Maar als ik ga focussen op wat ik niet heb of krijg, maak ik het voor mezelf en hem kapot.”  Voor mannen kan het verwarrend zijn, dat juist nu we hebben geaccepteerd dat penetratie bij vrouwen doorgaans niet tot orgasmes leidt, vrouwen toch aangeven ervan te houden, getuige de mail van. J* (54). Hij  ziet dat vrouwen op datingsites teksten plaatsen als ‘ik wil  hard geneukt worden’ en ‘dominante man gezocht’ en meent dat die vrouwen  daardoor  mede debet zijn aan de orgasmekloof. „Mijns inziens trek je daarmee  een bepaald soort gemakzuchtige mannen aan.”  Binnenkort: kan  er bij lesbische stellen ook sprake zijn van een orgasmekloof?           *Naam bekend bij de redactie. Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2021/10/28/lust-maar-ook-iets-geestelijks-a4063307</guid>
      <pubDate>Thu, 28 Oct 2021 04:42:26 +00:00</pubDate>
    </item>
    <item>
      <title><![CDATA[De orgasmekloof is nog niet gedicht, zo blijkt. Al zijn er uiteraard mannen die wél hun best doen]]></title>
      <description><![CDATA[<p>Dankzij de vele mails die binnen blijven komen over   de  kwestie ‘Waarom zijn er nog steeds mannen die geen of weinig moeite willen doen – of is het kunnen – om hun lief te bevredigen?’ gaan we er nog even mee verder: de orgasmekloof is, zo blijkt uit de reacties, nog lang niet gedicht.   Uiteraard zijn er mannen die wél hun best doen, en een aantal van hen meldde zich bij ons, meestal  met een uitgebreide beschrijving van de eigen  orale vaardigheden en de (uitstekende) resultaten daarvan („Soms is het vermoeiend, dat wel.”).         E*, een vrouw van veertig, wijst erop dat  het gebrek aan inspanning bij mannen niet alleen onwil of onwetendheid is: „Als een man is klaargekomen, gaat hij knock-out. Zo  is de natuur nu eenmaal. Mooi verhaal hierover in de Bijbel: de vrouw  Jaël gaat naar bed met vijand Sisera. Na de daad valt hij als een blok in slaap en boort zij een tentharing door zijn slapen. Vijand overwonnen.”  D* (62) schreef ons over een relatie die ze als jong meisje had met een „gevoelvol kunstenaar”. „Nadat hij  in zijn eentje was klaargekomen, sprak hij, zonder verder nog enige actie te ondernemen de onsterfelijke woorden: jij hebt lekker nog!”  In een van de vorige afleveringen opperde een man dat mannen die zijn opgevoed door feministische moeders meer aandacht voor hun vrouwelijke bedpartners zouden hebben. Een man van bijna zestig*, opgevoed door een „vrij feministische moeder en een structureel  in de opvoeding afwezige vader” beaamt dit. „Ik heb duidelijk de boodschap meekregen dat ‘mannen maar één ding willen’ en impliciet dus dat ik niet zo’n man moest worden. Daarnaast werd het belangrijk gevonden dat ik mijn aandeel had in het huishouden en leerde koken.” Dat heeft ervoor gezorgd dat hij, zo  schreef hij,  „een feminiene zorgman” is geworden. „En dat merk ik ook in bed. Ik ben zo gericht op het genot van de ander, dat ik niet voor mezelf durf te kiezen en ‘er lekker voor ga’. Dat moet toch ook kunnen? Ik heb meegemaakt dat een partner drie keer klaarkwam en ik niet één keer.” Maar ook voor vrouwen is ‘lief, zorgzaam en invoelend’ niet altijd een pre, weet hij. „Dan gebeurt er op een gegeven moment niks meer in bed.” J*, net zestig, heeft sinds haar scheiding, een paar jaar geleden, met een flink aantal mannen het bed gedeeld. „Op één na waren alle heren gebrand op mijn orgasme: ik moest en ik zou klaarkomen voordat ze er zelf aan begonnen. Allemaal toonden ze groot geduld en vaak ook goede techniek. Hun vastberadenheid verminderde niet toen ik ze vertelde dat klaarkomen de eerste keren met een nieuwe partner niet zo belangrijk voor me is en ook vrij onmogelijk – dat kan ik pas als ik iemand beter ken en meer vertrouw. Ik vond hun goedbedoelde gezwoeg eerlijk gezegd nogal vermoeiend en heb met grote regelmaat gedaan of ik klaarkwam om er vanaf te zijn.”     W* (45) voelt zich soms bezwaard vanwege  het feit dat ze langdurig „orale diensten” nodig heeft om klaar te komen. „En dat gevoel zit een orgasme ook weer in de weg.”    Tot slot een opmerking van L*: „Mij valt op dat over dit onderwerp alleen hetero’s aan het woord komen. Is dat met een bepaalde reden of komt er nog een stuk over het orgasme in vrouw-vrouwrelaties?” Homoseksuele vrouwen, laat van je horen.  * Naam op verzoek weggelaten, maar  bekend bij de redactie.           Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2021/10/22/de-orgasmekloof-is-nog-niet-gedicht-zo-blijkt-a4062486</guid>
      <pubDate>Fri, 22 Oct 2021 04:42:26 +00:00</pubDate>
    </item>
    <item>
      <title><![CDATA[Seks is een feestje voor twee, maar dat zit er nog niet bij iedereen in]]></title>
      <description><![CDATA[<p>Het is 2021. Je zou denken dat mannen  onderhand  weten dat ook vrouwen en andere mensen met een vagina  graag klaarkomen tijdens seks met een ander, en dat voor de meesten penetratie  daartoe niet voldoet. Toch staat de  vrouw van zestigplus* die  een hartenkreet over de onkunde en onwil van mannen stuurde    (‘Waarom zijn er nog steeds mannen die geen of weinig moeite willen doen – of is het kunnen – om hun lief te bevredigen?’) niet alleen, zo bleek vorige week al, en ook weer deze week  uit de reacties die binnenkwamen. Een 67-jarige vrouw mailde over   een „luie minnaar”, die zich graag liet verwennen, snel klaarkwam en dan luid geeuwend naast haar ging liggen, al heeft de ervaring haar  inmiddels  gelukkig geleerd  „dat er mannen zijn die wél volwassen zijn en weten dat vrijen een feestje voor twee is”.    Vorige week opperde S* (man, 44) dat er wellicht sprake is van een generatieverschil: hij denkt dat mannen die zijn opgevoed door feministes meer gericht zijn op  het genot van hun vrouwelijke partner.  „Ik herken mezelf helemaal niet in het geschetste beeld”, reageerde   G* („de zeventig gepasseerd”). „ Als ik als student gesprekken had met medestudenten en broers en zussen, dan stond het genot van beide partners centraal. Bij jonge mannen was het bekend dat vrouwen een goed en geduldig voorspel nodig hadden.” G vermoedt dat de oudere mannen waar S het over heeft een halve of hele generatie jonger zijn dan hij en zijn  opgegroeid in een preutsere tijd, „en  hun kennis over seksualiteit hebben moeten opdoen via de tv-programma’s van Goedele Liekens” – voor de jongste lezers: een Belgische seksuologe die midden jaren negentig  in Nederland een voorlichtingsprogramma maakte voor SBS6 –  „waarin zij geduldig uitlegde dat het vooral de zwaarder  geschapen mannen zijn die denken dat een vrouw niet meer nodig heeft dan een zo groot mogelijke pik”. Volgens J*  (man, leeftijd onbekend ) begint alles  met de opvoeding: „Als vrouwen hun dochters niet vertellen dat ze ervoor moeten zorgen dat ze een orgasme  krijgen, en vaders hun zonen niet vertellen dat ze hun vriendin moeten verwennen, verandert er weinig.”    „Voor mijn man (in de vijftig) is seks niet af als hij mij geen orgasme heeft bezorgd”, mailde L*. „Wat mij echter mateloos stoort, is dat in series en films vrouwen klaarkomen  door penetratie. De serie  Normal People is daar een voorbeeld van. Dat speelt vast een rol.”  M* („Voor mijn 38 jaar ben ik redelijk ervaren met seks”), is vaak genoeg teleurgesteld in bed. „Van mannen die het wel proberen, maar de clitoris stukwrijven in de hoop op een reactie, tot mannen die denken dat harder neuken de oplossing is.” Háár oplossing: het heft in eigen handen nemen. „Is hij wat egoïstisch? Dan eerst een orgasme voordat er geneukt wordt. Mijn oma zei vroeger dat je alleen klaar kon komen als een man je grote liefde is. Ik moet haar ongelijk geven. Zelfs de grootste eikels zijn in staat je klaar te laten komen, maar je moet er wel om vragen.”  Een 27-jarige vrouw had naar aanleiding van de rubriek van vorige week een gesprek met haar vriend, die haar vertelde dat hij meer moeite doet een vrouw te laten  klaarkomen als hij verder met haar wil, dan wanneer hij al weet dat het  een onenightstand is. „Ik zei hem dat ik dit eigenlijk heel raar vind, omdat je als vrouw de keuze vaak niet hebt om de man niet te laten komen. Dit vanwege de mijns inziens zeer ouderwetse opbouw van heteroseksuele seks.” Zij pleit ervoor af te stappen van het „vaste, beperkende patroon van voorspel-penetratieve seks-soms naspel”: „Ik beleef het meeste plezier aan wat voorspel wordt genoemd, en ik denk met mij de meeste vrouwen. Waarom mag dat niet het  hoofdspel zijn? Je zou denken dat we in  2021 verder zouden  zijn.”          *Namen   bekend bij de redactie.  Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2021/10/13/seks-is-een-feestje-voor-twee-maar-dat-zit-er-nog-niet-bij-iedereen-in-a4061671</guid>
      <pubDate>Wed, 13 Oct 2021 04:42:27 +00:00</pubDate>
    </item>
    <item>
      <title><![CDATA[&#8216;Sinds de jaren negentig is het stoer om een vrouw te laten klaarkomen&#8217;]]></title>
      <description><![CDATA[<p>Het heeft iets langer geduurd dan aangekondigd, maar Over seks is terug. Ter herinnering: voor de zomer ging het lange tijd over vreemdgaan en open relaties. We beginnen het nieuwe seizoen  met de kwestie die werd ingebracht door een vrouw van zestigplus*: „Waarom zijn er nog steeds mannen die geen of weinig moeite willen doen – of is het kunnen– om hun lief, hun wijfje desnoods, te bevredigen?”  Neem haar laatste partner:  „Geen domme man. Ook veel vrouwen meegemaakt in zijn leven. Maar interesse voor het laten klaarkomen van zijn meisje, ho maar. Aanwijzingen en tips van mijn kant waren aan dovemansoren gericht.”     Heeft deze vrouw  toevallig pech gehad? Het lijkt er niet op. „Eindelijk iemand die over dit onderwerp schrijft”, mailde A*, een  53-jarige vrouw. „Ik erger me al jaren!” A  kwam  op haar 27ste pas voor het eerst klaar, dankzij een man die haar „net zo lang befte tot er in mijn lijf sensaties ontstonden die ik niet voor mogelijk had gehouden.” De relatie hield geen  stand, maar ze nam zich voor nooit meer seks te hebben zonder dit gevoel. Dat nu, schreef ze,  is tegengevallen. „Hoewel ik nu heel  goed zelf voor een orgasme kan zorgen, trokken de meeste mannen wit weg als ik hen vroeg iets op dat gebied te doen. Alleen al het kijken naar mijn vulva bleek nogal veel emotie op te roepen – eerder angstig dan plezierig. Ik had een half jaar een  relatie met een man die ik heel leuk en aantrekkelijk vond. Ik kwam geen enkele keer klaar, behalve als ik masturbeerde tijdens of na de seks. Na drie maanden begon ik erover, dat ik de seks erg lekker vond, maar dat ik ook graag door hem bevredigd wilde worden. Het was niet dat hij het niet wilde, hij kón het gewoon niet. Hij kon zich er zelfs bijna niet toe zetten over mijn rug te wrijven als ik daarom vroeg, en als hij het al deed, voelde het harkerig en verkeerd.” Seks met een man vindt A  „in principe zalig”, maar ze is „ernstig teleurgesteld” in  mannen. „Ik kan het beter alleen.”  P* (leeftijd onbekend), heeft een zeer korte  verklaring voor het gebrek aan aandacht voor het orgasme van een vrouw binnen een heteroseksuele relatie. „Oprechte interesse. Daar schort het volgens mij nogal eens aan bij een man.”  Als je de redenatie volgt   van  S*, een man van 44,   zijn het wel vooral  oudere mannen bij wie het daaraan schort. S  vermoedt  namelijk dat het fenomeen ‘geen belangstelling voor het plezier van een vrouw’  leeftijdsgebonden is. „Ik heb de omslag meegemaakt. Tot in de jaren negentig was een stoer, opschepperig verhaal onder jonge mannen meestal iets in de trant van: ‘Ik heb dit weekend waanzinnige seks gehad, lekker gespoten’. Eind jaren negentig werd het stoere verhaal op maandagochtend: ‘Ik heb dit weekend seks gehad en zij is waanzinnig lekker klaargekomen.’” S denkt dat feministische  vrouwen die in de jaren zeventig jongetjes kregen hier een rol in hebben gespeeld, alsook de stukken over seks  die in de jaren tachtig en negentig verschenen in vrouwenbladen als Libelle en Viva, „die slimme jongens net zo goed lazen natuurlijk”. Sinds kort heeft S een nieuwe relatie, en heeft hij„ opnieuw ervaren dat de vroege fase een  mooi proces is van proberen samen te genieten.   Het is  soms best een zoektocht, en het vraagt wat moed van een man om zich te laten bijsturen, en van een vrouw om bij te sturen. Maar het levert zoveel meer plezier en diepgang op.”  Niet alle vrouwelijke inzenders klaagden   over de onwil van mannen. E* (leeftijd onbekend) heeft sinds haar scheiding, 21 jaar geleden, juist gemerkt dat mannen aanwijzingen op prijs stellen. „Een van de mannen had het nog nooit meegemaakt, en was heel blij met wat hij van mij leerde. Het verrijkte zijn seksuele beleving aanzienlijk.”    Volgende week verder. Binnenkort ook  in deze rubriek: erectieproblemen.  *Namen op verzoek weggelaten, maar  bekend bij de redactie.  Meer afleveringen 
				Over seks
			 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2021/10/06/de-vrouw-wil-ook-wat-in-bed-a4060907</guid>
      <pubDate>Wed, 6 Oct 2021 04:42:27 +00:00</pubDate>
    </item>
  </channel>
</rss>
