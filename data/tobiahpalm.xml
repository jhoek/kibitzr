<?xml version="1.0" encoding="utf-8"?>
<rss version="2.0">
  <channel>
    <title><![CDATA[Tobiah Palm]]></title>
    <link>https://www.trouw.nl/auteur/tobiah-palm</link>
    <description><![CDATA[Tobiah Palm]]></description>
    <item>
      <title><![CDATA[Pornofestival wil mensen laten nadenken over wat ze normaal en geil vinden]]></title>
      <description><![CDATA[<p>Een Trouw-lezer vraagt zich af hoe we porno moeten zien op ethische en morele schaal. Hij schrijft in een mail: ‘Kan het niet beter, moet het niet beter? En begint dat niet met niet normaal te maken wat niet normaal is?’ Dat zijn vragen waar, vanwege de omvang van het probleem van de porno-industrie helaas niet zomaar een antwoord op te geven is. Het is sowieso belangrijk om zoveel mogelijk maatregelen te nemen tegen alles wat te maken heeft met dwang. Daarnaast is het goed om de (onderliggende) machtsstructuren die vaak te zien zijn op beeld zoveel mogelijk te bevragen. En dat kan! Onder andere door alternatieve porno een plek te geven en te bekijken. Zoals op het Porn Film Festival Amsterdam, een jaarlijks evenement dat op verschillende alternatieve locaties in de hoofdstad plaatsvindt (dit jaar tussen 26 februari en 1 maart). Tijdens de voorvertoning van Your Real Companion, gemaakt door Iris Glitzer, was te zien hoe twee vrouwen seks met elkaar hebben. Ze spelen AI-bots die precies doen wat een derde vrouw – die achter een computer zit – wil. Later in het verhaal zie je dat de AI-bots gemaakt zijn op basis van de gezichten van callcenter-medewerkers die gebruikers te woord staan als de bots op het scherm vastlopen. De film is spannend en kritisch tegelijk (en heeft een goede verhaallijn!). Hij zet aan tot nadenken, niet alleen omdat de bestaande machtsstructuren in de porno-industrie bevraagd worden, ook omdat de film onderdeel is van een filmprogramma met elf andere producties. Je consumeert de porno niet alleen achter een computer, maar samen met anderen met wie je haast automatisch napraat. Aan wie je kan vragen of zij dat ene met het brood ook vulgair vonden of juist leuk, wat zij vonden van de liefdevolle machtsdynamiek van de vrouw in latex en haar seksslaaf en wat zij dachten dat de oester in het zeemeerminnenverhaal betekende. Door de gesprekken kun je ontdekken dat sommige mensen misselijk worden van dingen die anderen juist opwindend vinden. Dat is precies de bedoeling, vertelt medeoprichter Samuel Witteveen Gómez (30). “We laten films zien van artiesten, sekswerkers en makers die niet tot de mainstream behoren. We willen mensen laten nadenken over wat ze normaal en geil vinden en we willen de betekenis van porno verruimen, terugclaimen.” Eigenlijk is het festival een vorm van verzet: je kan boos zijn op pornofilms, maar je kan ook andere dingen bekijken en opzoeken. Volgens Witteveen Gómez is er niets intrinsiek verkeerd aan porno, zolang iedereen die meewerkt met een productie volwassen is en ingestemd heeft met de opname en verspreiding van het beeld en als er geen vorm is van dwang of chantage. “Maar”, zegt hij ook, “er is inderdaad veel mis met de industrie. Vooral vrouwen zijn daar slachtoffer van. Dat betekent voor mij niet dat we porno moeten verbannen. Dat is een te radicale stap.  Want er zijn genoeg mensen die porno op een eerlijke manier maken, mensen die niets te maken hebben met de wanpraktijken. En porno is ook kunst, het is cinema.” Sommige festivalfilms zijn expliciet, andere impliciet. Veel zijn vooral leuk, zoals een spannende film over twee cowboys in een woestijn. Andere films zijn naast sexy ook diep kritisch: de lesbische film bijvoorbeeld, of een over de rare bureaucratische regels omtrent sekswerk (The Eternal Whore). Witteveen Gómez stelt dat mensen door voorbeelden uit de porno-industrie en  Hollywoodfilms een beperkt idee hebben over wat seksualiteit is. “Er bestaat een hardnekkig beeld van twee mensen, vaak man-vrouw, de laatste tijd ook weleens man-man of vrouw-vrouw, die een monogame relatie hebben en twee keer per week seks hebben. Daar is niets mis mee. Maar er is zoveel meer.” Hij vervolgt: “We hebben van jongs af aan al te maken met seks, maar we geven nooit volledige aandacht aan dat aspect van ons leven. Daardoor komen we vast te zitten in wie we zijn in seks. Je komt niet zomaar buiten je eigen realiteit." De organisatoren van het festival stellen programma’s samen met films van mensen die van elkaar verschillen (qua lichaam of seksuele voorkeur) om de muren van wat kijkers/makers normaal vinden te doorbreken. Niet om iemands realiteit te bevragen, maar om fundamenteel over je eigen seks en seksualiteit na te denken. Zelf wordt Witteveen Gómez nog vaak aan het denken gezet. Dit jaar bij Hijos de Hímero, een Colombiaanse film van Santiago Calle G., die ook op het festival draait. “Over een jonge jongen die de gay-uitgaanswereld ontdekt. Er zijn seks en drugs. Tegelijkertijd brengt de regisseur ook ambiguïteit aan in het verhaal door te laten zien dat de hoofdpersoon worstelt met het idee dat mannen altijd geil en sterk moeten zijn. De dingen zijn niet zo eenzijdig.” “Weet je”, zegt hij, “seks is naast natuurlijk ook diep maatschappelijk, historisch en cultureel. In elk contact dat je hebt, spelen die structuren een rol. Daarom vind ik het goed dat we films laten zien die niet alleen vieren hoe leuk en geil porno is, maar ook laten zien wat er allemaal mee kan spelen.” Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Ze is een van de auteurs van de rubriek Ter Plekke in Trouw.</p>]]></description>
      <guid>https://www.trouw.nl/tijdgeest/pornofestival-wil-mensen-laten-nadenken-over-wat-ze-normaal-en-geil-vinden~b0b4abd4/</guid>
      <pubDate>Mon, 16 Feb 2026 00:00:00 +0100</pubDate>
    </item>
    <item>
      <title><![CDATA[Een sexy spraakbericht versturen kan opwindend zijn, maar hoe doe je dat?]]></title>
      <description><![CDATA[<p>‘Speel dit pas af als je alleen bent’, stond er in het appje dat een vriendin van me laatst kreeg. Ze kreeg het van haar fling, zeg maar een scharrel. Meteen na het appje stuurde hij een sexy spraakbericht van zo’n 2,5 minuut. Mijn vriendin vond het spannend, maar ook verschrikkelijk: want hoewel ze wel wilde reageren, wist ze totaal niet hoe. Audio-erotica is steeds populairder. Zo zijn er sexy luisterverhalen, kun je op dating-apps nu ook spraakberichten insturen en er zijn zelfs speciale Reddit-pagina’s waar gebruikers hun NSFW (not safe voor work/niet luisteren tijdens werk)-content kunnen delen. Stemmen zijn sexy! En de mogelijkheid om een spraakbericht op te nemen en op te sturen geeft een extra dimensie aan sexting. In plaats van een scène in een sms of bericht uit te schrijven, wat je met iemand zou willen doen, en hoe, en wanneer, kan je dat ook fluisterend, hees en hijgend in een voice-note naar je geliefde opsturen. Het is ook best wel hot om zo’n bericht te krijgen. Het is als persoonlijke porno, een erotisch verhaal alleen voor jou. Een verhaal waar je, omdat er geen beeld bij is, van alles bij kunt fantaseren. Een verhaal dat, als je wil, een meester kan zijn van de suggestie. Alleen zo’n opname maken is nogal ingewikkeld. Die vriendin probeert het zelf, om een bericht terug te kunnen sturen naar haar fling. Ze ervaart het opnemen als ongemakkelijk. Ze doet te veel alsof, het voelt te expliciet, ze hoort zichzelf door het oor van de ander. Ze neemt zichzelf keer na keer op, maar dan hoort ze alleen maar seks zonder context. Ik wil haar wel helpen, maar ook ik weet eerlijk gezegd niet hoe. Ik heb nog nooit een spannend opgenomen bericht verstuurd. Dus bel ik Daniël Meppelink, een 27-jarige muzikant, stemacteur én schrijver en verteller van erotische verhalen voor het platform Rouze. “Hallo”, zegt hij. Zijn stem klinkt diep en enthousiast. “Hallo”, zeg ik. We kletsen een beetje, ik vertel wat ik doe, hij vertelt wat hij doet. Dan komt hij met de eerste tips: Stuur alleen sexy spraakmemo’s naar mensen waarvan je zeker weet dat ze die willen ontvangen. Snuit van tevoren je neus en drink een glas water. Zorg dat je zelf op een plek bent waar het fijn is om een memo op te nemen. “Een dinsdagavond bijvoorbeeld, in bed, met een stomende kop thee”, zegt Daniël. “Ik denk dat dat een hele belangrijke is”, vervolgt hij. “Als je zelf naar een erotisch verhaal luistert terwijl je op een vrijdagavond bier met je vrienden drinkt kan het echt belachelijk klinken, terwijl datzelfde verhaal misschien best opwindend is als je het alleen op de bank luistert.” “En hoe zorg je dat de ander op een geschikte plek is?”, vraag ik. “Dat kan je erbij schrijven”, zegt hij. “Naast dat het fijn is als iemand weet dat zo’n bericht niet geschikt is om op je werk te luisteren is het ook best geil om te zeggen: luister dit als je helemaal alleen bent. Zoals bij je vriendin gebeurde. Ik hou wel van zo’n commandootje. Dat geeft ook extra anticipatie.” Dat is sowieso iets waar je op moet letten, vervolgt hij. Spanning. “Ga het niet meteen hebben over geile neukseks of dat je iemand helemaal uit elkaar wil trekken, sorry dit is even heel heteronormatief, maar bij wijze van spreken. Zorg voor enige opbouw. Maak er een verhaaltje van.” Ik vraag hem hoe je je stem het beste kan gebruiken. “Hmm, er is natuurlijk niet één manier”, zegt hij. “Maar sneller en hoger werkt meestal niet. Iets lager, dieper, trager, dat is hot. En fluisteren is ook altijd leuk. Dat maakt het ook wat intiemer.” Ik vraag hem wat leuke dingen zijn om te zeggen. Daniël lacht. “Er is niet één goed ding”, zegt hij. “Het is vooral belangrijk dat je eerlijk bent en nadenkt over wat de ander leuk vindt. Wees oprecht. Praat in de dirty taal die jullie al samen hebben. Laat het een reflectie van de ander zijn. Verlang naar die ander, denk aan wat je met diegene zou willen doen, of wil dat die bij jou doet. Ik ben nu niet met jou maar ik wil wel met jou zijn, gebruik flashbacks aan hoe jullie samen waren. Beschrijf beelden van eerdere ontmoetingen, of beschrijf gewoon het allergeilste wat je kan verzinnen.” Oftewel: wees kwetsbaar, durf je open te stellen en durf te zeggen wat je echt wil zeggen. Waar wil je de ander hebben? Spelen jullie een rol? Zijn jullie in een afgelegen boshuisje of juist op jullie werk… je handen boven een tafeltje? En wees specifiek! Hoe meer details, hoe beter je geliefde zich kan voorstellen wat er gebeurt. “Ik zou ook iedereen aanraden om het niet langer dan twee minuten te laten duren”, zegt Daniël. “Een spraakbericht kan al snel een sociale gijzeling worden, zelfs eentje die sexy is. Verder gaat het natuurlijk vooral om oefening. Gewoon vaker proberen, aftasten wat je leuk vindt, wat de ander leuk vindt. En ja het is ongemakkelijk, maar daar kan je je overheen zetten. Als je wil tenminste. Oh ja, en, luister jezelf niet terug, dan ben je natuurlijk al helemaal verloren.” Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Ze is een van de auteurs van de rubriek Ter Plekke in Trouw.</p>]]></description>
      <guid>https://www.trouw.nl/tijdgeest/een-sexy-spraakbericht-versturen-kan-opwindend-zijn-maar-hoe-doe-je-dat~b30230c5/</guid>
      <pubDate>Mon, 2 Feb 2026 00:00:00 +0100</pubDate>
    </item>
    <item>
      <title><![CDATA[Bijna iedereen stopt bij de dode zwaan]]></title>
      <description><![CDATA[<p>Er ligt een stervende zwaan op de brug. Haar vleugels gespreid op de stoep, haar hals tilt ze half op, ongemakkelijk maar nog steeds sierlijk. Om haar heen staat een grote groep mensen. Iedereen kijkt bezorgd. Hoe schoner het wezen, hoe groter het collectieve verdriet. Een vrouw met een fiets met een slapende baby in het zitje voorop heeft een telefoon aan haar oor. Ze belt de dierenambulance; hoop doet leven. “Een jonkie is het nog”, zegt een man zacht. Ik kijk naar de donzen veren in de kronkelende hals van de zwaan. “Wat is er gebeurd?”, vraagt een vrouw die komt aanlopen. “Ze is tegen de kabels van de tram aangevlogen”, zegt de vrouw met de telefoon. “Toen viel ze. Ik denk dat ze haar nek heeft gebroken.” Ik stel me voor hoe de koninginnenvogel opsteeg, langzaam, rennend over het glinsterende water van de Amstel, en kop vooruit tegen de strakke zwarte lijnen in de blauwe lucht aanvloog. Ik denk aan die keer dat ik net kon fietsen en in de sloot reed omdat ik nog niet zo goed kon sturen en zo gefocust was op het allerengste dat me kon overkomen. Een tram rijdt klingelend voorbij. De kabels trillen. Ik kijk het groepje bezorgde belangstellenden rond en ik denk: we zijn allemaal even schuldig. De jonge zwaan tilt haar hals nogmaals op, en nogmaals, en zakt dan naar de tegels. Ze ligt nu S-vormig op de grond. Ze leeft niet meer. “Wat nu?”, vraagt iemand. “Moeten we haar verplaatsen?” “Er is wel vogelgriep..” “Ja, beter niet aanraken” “Ik moet wel door.” “Ik ook.” “Ik ook.” Veel mensen van het groepje lopen door. Een paar blijven achter. “Ik wil haar niet alleen laten”, zegt een vrouw die in hardlooptenue is. “Dat voelt zo…” “Zielig”, zegt de vrouw met de baby. “Ja en… oneerbiedig?” De hardloopvrouw kijkt naar een stel dat dichterbij komt en een foto maakt. “Dat snap ik dus echt niet”, zegt de hardloper. “Dat je dat doet.” Terwijl ze het zegt, komt er een jongen van het type elektrische fiets op een elektrische fiets voorbij. Hij is op de luidspreker aan het bellen. “Wow ouwe, er ligt hier een dode zwaan”, roept hij hard door zijn telefoon. Hij stopt en maakt een foto. Dan fietst hij door. Er lopen meer mensen langs. Bijna iedereen stopt, bijna iedereen zegt iets. Een familie komt aangelopen, de dochter maakt zich zorgen, de vader zegt dat de vogel gecremeerd zal worden en naar de vogelhemel zal gaan. De familie loopt door. De zwaan lijkt door de wind even opgetild te worden, haar veren en vleugels trillen zachtjes. De hardloper stapt dichterbij, haar ogen fluisteren: zou ze nog...? Maar nee, hoop doet niet leven. De vrouw met de baby belt nog een keer de dierenambulance om te vragen wanneer ze komen, maar dat is onduidelijk, een dood dier heeft geen prioriteit. Ze besluit door te fietsen. Alleen de hardloopvrouw staat er nog. Ze kijkt vertwijfeld. Ze heeft het koud. Elke week kijkt een Trouw-verslaggever verder dan het harde nieuws.</p>]]></description>
      <guid>https://www.trouw.nl/opinie/bijna-iedereen-stopt-bij-de-dode-zwaan~bb3fffce/</guid>
      <pubDate>Fri, 30 Jan 2026 00:00:00 +0100</pubDate>
    </item>
    <item>
      <title><![CDATA[Masturberen tot je vinger lam is en je vibrator leeg]]></title>
      <description><![CDATA[<p>Een tijd geleden stond ik op een feestje te kletsen met een stel dat net samenwoont (m/v). Het is heel leuk, vinden ze allebei – samen koffiedrinken in bed, niet meer dat heen-en-weer-gedoe, zien wat voor écht vreemde maniertjes de ander heeft. Ze zijn steeds meer van elkaar gaan houden. Het is geweldig, het is romantisch, het is een droom. Er is alleen één ding, zegt de vrouw als haar vriend even wegloopt. Ze buigt naar me toe en vraagt: “Kan ik nog masturberen? En zo ja, waar dan?” Ik lach en zeg dat ik het niet weet. “In bed misschien, als hij dat hemelse kopje koffie voor je aan het zetten is?” Het was als grap bedoeld, maar ik weet niet zeker of het me lukt mijn kleinzieligheid te verbergen. Ik ben hartstikke single, ik heb nog nooit samengewoond en ik kan overal en altijd masturberen. In bed, langzaam, uitgebreid, kijkend naar porno. Met geluid aan, er is toch niemand die het hoort. Drie, vier, vijf keer achter elkaar – tot mijn vinger lam is, mijn vibrator leeg, tot mijn orgasmes net zo sensationeel zijn als een gaap. Gelukkig ziet mijn vriendin er ook de humor van in. Misschien kan ze het vanaf nu op kantoor doen, grapt ze verder. Of onder de douche. Misschien maakt haar vriend binnenkort wel een geheim hoekje voor zichzelf in de schuur, met een ouderwetse stapel tijdschriften en een oude sok. Na een tijdje worden we serieuzer. Masturberen is wel belangrijk voor me, zegt mijn vriendin. Dat is logisch. Soloseks heeft een andere functie dan partner-seks, zegt seksuoloog Emily Nagoski. Als je seks met iemand anders hebt, dan denk je automatisch niet alleen over jezelf na, je bent bezig met een energie te maken, je geeft je over aan het moment, aan het genot van samenzijn. Hopelijk gaat het niet te veel over klaarkomen, maar is het relationeel. Tegelijkertijd is het vaak een onderhandeling waar machtsdynamieken en prestatiedruk een rol spelen. Masturbatie is bijna het tegenovergestelde: het is totale ontspanning. Het gaat over autonomie, controle, geen druk voelen. Aftrekken is ontladen, vingeren is je lichaam leren kennen. Het helpt met het verminderen van stress, beter slapen en endorfine aanmaken. Het lijkt me best ingewikkeld en ook jammer om daarmee te stoppen. Ik vraag andere samenwonende vrienden of en hoe ze masturberen. Iedereen doet het, niet iedereen praat erover. Een vriend (hij doet het in de douche en in bed als zijn vriendin weg is) zegt dat dat deels komt doordat hij zijn soloseks voor zichzelf wil houden, maar dat er ook een beetje schaamte bij zit. Misschien denkt zijn vriendin wel dat hij haar niet meer (seksueel) aantrekkelijk vindt als ze weet dat hij onder het genot van plaatjes van andere vrouwen zichzelf helpt. Ik vraag hem waar die schaamte vandaan komt. Hij zegt dat hij dat niet weet. Ik zeg dat zijn vriendin zich waarschijnlijk ook vingert. Hij zegt dat hij zich dat niet kan voorstellen. Ik kijk hem aan en zeg dat zijn ouders ook seks hebben. Hij schreeuwt en doet zijn handen voor zijn oren. Maar het is wel interessant: er zijn nog steeds veel koppels die niet praten over hun soloseksavonturen. Ze voelen zich schuldig, denken dat ze iets verkeerds doen. Dat komt waarschijnlijk doordat er historisch gezien een taboe zit op ‘nutteloze’ seks. Historicus en seksuoloog Thomas Laqueur schreef een boek over de geschiedenis van masturberen (en focust daarin op mannen maar maakt wel goede punten). Hij zegt dat zelf-seks taboe werd omdat het weigert sociaal te zijn, geen toestemming nodig heeft en geen ander doel heeft behalve genot. Als je masturbeert heb je niemand anders nodig, en dat is om een of andere reden nog steeds moeilijk om te beseffen, zeker als je in een relatie zit. Het kan nog steeds als een actie tegen de ander worden gezien. De hierboven genoemde vriend die denkt dat zijn vriendin niet vingert zegt dat hij het best met haar over masturberen zou willen hebben, maar dat hij ook bang is voor het gesprek. Bang dat zij het ingewikkeld vindt dat hij naar plaatjes van andere vrouwen kijkt terwijl hij aftrekt, bang dat ze denkt dat hij minder seks met haar wil of heeft doordat hij zichzelf pleziert. Wat ik tegen hem zou willen zeggen is: wees intentioneel over wat je doet. Kijk je porno of trek je je af om te ontsnappen aan iets anders in je leven of relatie? Zo ja, onderzoek waar dat vandaan komt. Is het antwoord nee dan zou ik zeggen: ga zo door! Masturberen is leuk, en lekker, en heeft een andere functie dan samenseks (het helpt bijvoorbeeld als je even niet meer weet hoe je een rubriek als deze verder wil schrijven, of als je gewoon pauze wil van je werk). En ik denk dat je er niet per se over hoeft te praten, maar dat het waarschijnlijk wel kan en, wie weet, misschien kunnen jullie wel een keer samen-maar-toch-alleen seks hebben. Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Voor Trouw schrijft ze elke twee weken over seksualiteit. Ook is ze een van de auteurs van de rubriek Ter Plekke.</p>]]></description>
      <guid>https://www.trouw.nl/tijdgeest/masturberen-tot-je-vinger-lam-is-en-je-vibrator-leeg~bd81670c/</guid>
      <pubDate>Mon, 19 Jan 2026 00:00:00 +0100</pubDate>
    </item>
    <item>
      <title><![CDATA[Eeuwige roem voor de sneeuwpopbouwers (en hun creaties)]]></title>
      <description><![CDATA[<p>Het sneeuwde dat het kraakte deze week. De winter nam bezit van alles, niet alleen van de takken van de bomen – alsof de straten vol witte koralen waren – maar ook van de mensen. Er zijn als je het mij vraagt grofweg twee soorten sneeuwliefhebbers: de lankmoedigen, zij die het geduld kunnen opbrengen een sneeuwpop te maken en de sjezers: zij die vooral zo hard mogelijk met een slee of een stuk karton ergens vanaf willen glijden. Ik ben erg onder de indruk van eenieder die tot die eerste soort behoort. Daarom heb ik deze week een sneeuwpopcompetitie gedaan. De jury: ik. De criteria: ogen, vorm, originaliteit, locatie, accessoires en – natuurlijk – hoogte, ook al is Staphorst er al met die prijs vandoor gegaan. De arena: Amsterdam (want ik kon de stad niet uit). De prijs: eeuwige roem in Trouw. Langs de weg naar het Oosterpark liggen stapels en stapels kerstbomen, bedekt met een laag sneeuw, alsof ze nakerst vieren, alsof ze hun laatste kerstwens in vervulling laten gaan. Ook het park is bedekt met een dikke laag wit kant. Ik loop naar het grote veld. Daar liggen grote ballen die nooit buiken of hoofden zijn geworden, maar punten voor de poging. Een jongen en een meisje, in de leeftijd het-is-niet-meer-cool-om-te-spelen-maar-we-weten-nog-niet-zo-goed-wat-we-dan-wel-moeten-doen (14), zijn een gigantische piemel aan het sculpturen. Punten voor omvang. Ik loop verder, langs een vijver met een eenzame vastgevroren slee in het midden, langs een gigantische sneeuweend, langs ouders die sleeën met zich meetrekken, langs cafés waar sleeën voor de deur geparkeerd staan, langs een klein sneeuwkonijn, langs een vader die met twee kinderen een iglo aan het bouwen is. Op zijn hoofd een headset; hij heeft al twee keer een half uur gewerkt deze dag. Langs een sneeuwman met Ajax-sjaal, langs zijn buurpop met hoofddoek, langs sneeuwruimers, langs wortelneuzen en augurkneuzen, langs plantenharen en koffieboonogen. Langs een vrouw die sneeuwballen maakt en die met een ballenwerper ver weg gooit voor haar hond, langs de hond die verward achter de verdwenen ballen aanrent. Op het Museumplein breekt de lucht open en lijkt de wereld opeens veel groter, door het licht dat weerkaatst in het eindeloze wit. Er staat een pop met knopen van edelstenen. Ze ziet eruit alsof ze last heeft van kachelverlangen, maar misschien is dat projectie. Er komt een vader met een dochter aangelopen. Het meisje wilde controleren of haar pop er nog stond, want er waren ook grote kinderen. Maar de grote kinderen zijn inmiddels van de schuine helling aan het sjezen. In het Vondelpark ontmoet ik papi-XL, gemaakt door twee jongens van een jaar of 17. Om zijn nek een Louis Vuitton-tasje, in zijn hand een autosleutel en in zijn mond een voorgedraaide joint. Zijn kruis is een blikje energiedrank. Ik groet hem beleefd en loop verder. Midden in het park, op de reling van een brug, staan negen minipoppen naast elkaar. Op hun kale hoofden schittert de zon. Ze zijn simpel: ogen van takken, monden, neuzen en armen ook. Sommigen kijken blij, anderen een beetje chagrijnig, een enkeling verbaasd. Wat mij betreft de winnaars vanwege de locatie, de expressie van verschillende emoties en de originaliteit van meerdere figuren naast elkaar. Ook doen ze aan matroesjka’s denken, die staan voor de eeuwige cyclus. Ze begrijpen tenslotte duidelijk dat less soms echt more is. Dus bij deze, roem voor de ijs-matroesjka’s, maker(s) onbekend. Misschien is de erkenning postuum, maar ik hoop dat ze nog net weten dat ze in deze krant vereeuwigd zijn. Elke week kijkt een Trouw-verslaggever verder dan het harde nieuws.</p>]]></description>
      <guid>https://www.trouw.nl/opinie/eeuwige-roem-voor-de-sneeuwpopbouwers-en-hun-creaties~b32e7662/</guid>
      <pubDate>Fri, 9 Jan 2026 00:00:00 +0100</pubDate>
    </item>
    <item>
      <title><![CDATA[Rosalía laat het zien: de kuisheidsgordel is populair, zelfs dé kink van 2025]]></title>
      <description><![CDATA[<p>De razend populaire zangeres Rosalía loopt in de videoclip van het nummer La Perla, die vlak voor de kerst uitkwam, ogenschijnlijk nonchalant over straat. In haar ene oor heeft ze, erg old school, een muziekoortje met daaraan een witte draad die vastzit aan de telefoon die ze in haar hand vasthoudt. Met dezelfde hand draagt ze een beker icetea. Haar laaghangende broek en korte hoodie combineert ze met een grote gouden middeleeuws-ogende gordel met een driehoek in het midden, met daarin weer een gouden hart. De banden gaan langs haar blote heupen omhoog. Een kuisheidsgordel. Hoewel ik niet per se fan ben van de rest van het album (te perfect, weinig reflectie), was mijn eerste reactie toen ik dat zag: HOT. Maar er zit, net zoals in alles wat ze maakt, veel meer achter dit symbool. De Catalaanse zangeres die zelfs Trouw-columnist Alain Verheij in extase bracht, zingt in het nummer over een ‘vredesdief’. Rosalía bezingt deze ‘playboy’ als ‘een ster van redeloosheid, een luchtspiegeling’ die ‘grote teleurstelling’ voortbrengt, en gebruikt termen als ‘emotionele terrorist’ en ‘grootste ramp ter wereld’. Verderop in het nummer zingt ze dat hij een ‘lopende rode vlag’ is, dat hij zichzelf altijd uitnodigt, dat hij nooit iets teruggeeft en dat hij zal zeggen dat hij het niet was. Het nummer gaat vrijwel zeker over een man, hoogstwaarschijnlijk een voormalige geliefde. Tegelijkertijd denk ik dat het ook over alle mannen gaat, of misschien niet alle mannen, maar wel alle giftige, en dat zijn er veel. Want wees eerlijk: terwijl u dit leest kunt u zich waarschijnlijk ook één of meerdere gezichten van kennissen/vrienden/familieleden of (ex)-partners voor de geest halen. In de clip wapent ze zich tegen toekomstige aanvallen. Eerst zien we haar in een wit schermpak, haar geblondeerde aureool goed zichtbaar. Als een wraakzuchtige engel zwaait ze zwoel maar gevaarlijk met haar degen. Later loopt ze rond met twee enge honden, zien we haar in een bijtpak en op de schaatsbaan in een hockeytenue. En dus met die kuisheidsgordel, haar meest memorabele vorm van zelfbescherming. Volgens een hardnekkige mythe zouden ridders destijds – bij gebrek aan iPhones – hun geliefden met metalen of leren riemen opsluiten om ervoor te zorgen dat ze geen seks zouden hebben met andere mannen terwijl zij op kruistocht waren. Best een geil idee toch? Je geliefde opsluiten en laten wachten tot jij terug bent. Dat ze alleen voor jou opengaat. Dat zij smachtend op een hemelbed in een kasteel op jou ligt te wachten, altijd aan jou denkend, door dat ding om haar middel. Best een geil idee, maar waarschijnlijk ook niet waar. Er is haast geen bewijs gevonden voor dit verhaal. Er is maar één concrete beschrijving van de kuisheidsgordel uit de (late) Middeleeuwen en die stamt uit 1405 (meer dan honderd jaar na de laatste ridderlijke tocht). Italiaanse vrouwen uit Florence die in oorlogstijden dichtbij het front woonden zouden de gordels dragen om zichzelf met ijzeren tanden te beschermen tegen mannelijke verkrachters. De sleutels bewaarden de vrouwen zelf en het zou zomaar kunnen dat Rosalía daarnaar verwijst in de video. Het zou ook kunnen dat ze bedoelt dat ze celibatair leeft, zoals de Victoriaanse vrouwen deden die de gordels zouden dragen, want ze zit – zo zegt de hedendaagse engel zelf – nu in een ‘volcel’: voluntary celibate, oftewel een fase van vrijwillig celibaat. Tegelijkertijd is het ook een verwijzing naar iets anders. Want de kuisheidsgordel-kink wordt steeds populairder. Volgens Clips4sale, een amateur-fetish-pornoplatform, was het dé kink van 2025. Ook is er nu elk jaar een jaarlijks terugkerende ‘locktober’. In een online queer-kinkgemeenschap dagen mensen elkaar in oktober uit om zichzelf of elkaar een maand op te sluiten in moderne varianten van de middeleeuwse natte droom. Die ‘gordels’ zijn ontworpen in alle soorten en maten voor alle genders. Er zijn zelfs piemelkooien gemaakt van diamanten. De ‘dom’ (kort voor dominant) heeft de sleutel, de ‘sub’ (van submissive, ook wel onderdanig) heeft het slot. Er zijn ook subs die hun sleutel naar een online gevonden dom opsturen, of mensen die aan zelf-submissie doen. Erotiek wordt zo gepland in plaats van spontaan. De ontzegging kan sensatie versterken, de kuisheid vergroot de ruimte voor fantasie. Veel mensen zeggen dat ze hun lichaam meer voelen als ze een gordel om hebben en dat het plezier verschuift van geslachtsdelen naar sfeer, ritueel en mentale opwinding. Maar wat ik misschien wel het leukst vindt aan Rosalia’s gouden riem, is dat-ie ook wel iets wegheeft van een strap-on: een voorbinddildo die vastzit met een harnas of bandensysteem – een speeltje dat wordt gebruikt om traditionele dynamieken te onderzoeken in seks. Op de plek van Rosalía’s hartje zou een plastic piemel bevestigd kunnen worden. Dat is dan juist weer een verwijzing naar macht. En daarover, lieve lezer, vertel ik later graag meer. Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Voor Trouw schrijft ze elke twee weken over seksualiteit. Ook is ze een van de auteurs van de rubriek Ter Plekke. Recensie van Jasper van Vught van het album LUX, van zangeres Rosalía</p>]]></description>
      <guid>https://www.trouw.nl/tijdgeest/rosalia-laat-het-zien-de-kuisheidsgordel-is-populair-zelfs-de-kink-van-2025~b08ea05e/</guid>
      <pubDate>Mon, 5 Jan 2026 00:00:00 +0100</pubDate>
    </item>
    <item>
      <title><![CDATA[‘Hij vingert, jij friemelt’: een feestdagen-seksverhaal, met volle buik]]></title>
      <description><![CDATA[<p>Je ligt in bed. Misschien staat het in de kelder van het ouderlijk huis van je vriendje. Je hoort boven je nog zijn vader een verhaal afsteken over hoe hij denkt dat de spreidingswet het best kan worden vormgegeven. Misschien lig je op een te hard opgepompt luchtbed op een stoffige zolder, met je hoofd half onder een bureau. Misschien zijn jullie net thuis van een paar dagen gezellig doen. Misschien hebben jij en je geliefde een paar dagen weg geboekt om zo even tot elkaar te komen in ‘the Crimbo Limbo’ – de limboweek tussen kerst en oud en nieuw, de week waarin tijd even niet lijkt te bestaan, de week waarin veel mensen besluiten te stoppen met de pil omdat die kleine neefjes en nichtjes toch wel heel leuk zijn. Misschien kom je melancholisch en alleen thuis en download je toch weer Tinder. Je hebt meteen een match – er zijn genoeg anderen met hetzelfde gevoel – en jullie spreken die avond nog af. Of jullie liggen samen op de onderste verdieping van een stapelbed van het huisje dat jij en je vrienden gezellig gehuurd hebben in de week tussen kerst en oud en nieuw. Terwijl je luistert naar het zachte gesnurk van de vriend die de hele avond foto’s van zijn nieuwe keukentegels heeft laten zien in het bed boven je, voel je een hand langzaam naar je borst gaan, een heup die je vriendje zachtjes tegen je aanduwt, een half slappe piemel. Het is niet dat je geen zin hebt. Na al die dagen opzitten/luisteren/vragen stellen/interesse veinzen/afwassen voelt het als een daad van verzet. En ja, dat luchtbed is best romantisch, en ja, het is ongemakkelijk die vriend in dat bed boven je, maar stiekem maakt de spanning dat hij wakker kan worden jullie zoete huid-op-huid-ontmoeting nog opwindender. En ja! Door al het eten heb je extra dopamine aangemaakt waardoor je meer zin hebt! En ja! Ja! JA! De feestdagen zijn ook gewoon leuk en nostalgisch en gezellig en geil en je wil wel – alleen zit je nog zo vol. Terwijl je vriendje een vinger langs je onderbroek laat glijden denk je aan het advies van de Amerikaanse sekscolumnist Dan Savage: eerst seks, dan eten. Je vraagt je af waarom je daar niet aan gedacht had toen je tante je dat extra stuk taart aanbood. Waarom je niet eerst nog even naar je knappe partner hebt gekeken voordat je ook pudding opschepte, waarom je even vergat wat het echte toetje is. Waarom jullie het die ochtend niet gedaan hebben. Waarom je ook nog ja zei tegen het kaasplankje, waarom je een portie hertenstoof hebt gegeten terwijl je eigenlijk vegetariër bent. En waarom in godsnaam die eindeloze glazen wijn. Je herinnert je een willekeurig feitje; dat de meeste mensen geboren zijn op 30 september, precies negen maanden na de week tussen kerst en oud en nieuw. Je vraagt je af hoe mensen dat doen. Je herinnert je dat jij bent geboren op 30 september. Je negeert die gedachte, net zoals je je opgeblazen buik negeert. Eigenlijk zou je een half uur willen wachten, totdat die buik wat leger is, maar dan is hij waarschijnlijk weer in slaap gevallen. Dus je draait  je om en giechelt in zijn nek. Blaast, ademt langzaam in (dat werkt!) en weer uit. Jullie kussen. Hij vingert, jij friemelt. Het duurt even, maar hij wordt harder. Je draait je om, jullie doen het (lepeltje-lepeltje, doggy, cowgirl, zorg dat die buiken elkaar niet raken). Je bijt in een kussen, probeert een kreun in te houden, tevergeefs. Niet dat het echt uitmaakt, het gekraak van het bed overstemt toch al je stem. Jullie vergeten een condoom te gebruiken. De volgende dag als je opstaat en naar beneden loopt zitten je schoonvader en schoonmoeder misschien wel aan de ontbijttafel vol overgebleven worstenbroodjes en miniquiches. Je schoonvader knipoogt en vraagt of je lekker geslapen hebt. ‘Heerlijk’, zeg je en vraagt of er nog koffie is. Je weet ook wel dat je je niets hoeft aan te trekken van de gedachte dat zij het gekraak van het bed gehoord hebben, je schoonouders zijn ook jong geweest. Toch kijk je naar zijn moeder en probeer je sorry te fluisteren met je ogen want ergens weet je ook dat het onbeleefd is om niet even te wachten totdat je gewoon weer thuis bent. Maar dat is wat het zo leuk maakt. Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Voor Trouw schrijft ze elke twee weken over seksualiteit en ze is een van de auteurs van de rubriek Ter Plekke.</p>]]></description>
      <guid>https://www.trouw.nl/tijdgeest/hij-vingert-jij-friemelt-een-feestdagen-seksverhaal-met-volle-buik~b4e0c728/</guid>
      <pubDate>Mon, 22 Dec 2025 00:00:00 +0100</pubDate>
    </item>
    <item>
      <title><![CDATA[In het tuincentrum is het kerst-kerst-kerst, dus vind ik rust bij het hondenvoer]]></title>
      <description><![CDATA[<p>Ergens in het midden van het land (ik zeg niet waar, ik maak geen gratis reclame), in een buurt waar de huizen erg op elkaar lijken maar zich van elkaar onderscheiden door de kerstversieringen, staat een groot tuincentrum. Een tuincentrum met een echt kerstdorp. Een tuincentrum met een kerstshow waar je verwelkomd wordt op de Noordpool, en daarna in een toverparadijs. Een tuincentrum waar het kerst-kerst-kerst is. Ik ga erheen op een kale-takken-grijze-lucht-dinsdagmiddag, want licht, zo zegt filosoof Simone Weil, fervent gelover van geloven, daar moet je voor openstaan. Op de parkeerplaats duwen mensen hun karretjes met kleine, al opgetuigde kerstbomen naar de auto. Het ziet er grappig uit, die in een trein voorbij rijdende kerstgevoelens die allemaal bijna een eigen huis krijgen. Binnen in de hal staat een goud gedekte lange tafel waar het laatste avondmaal nog moet beginnen. Daarvoor een bord waarop met grote letters staat: ‘NIET AAN DE PRESENTATIE KOMEN AUB.’ Ik probeer de kerstsfeer er niet door te laten verpesten en focus me op de grote ronddraaiende namaak-Eiffeltoren die op een dakje boven de tafel staat (ja, Parijs is inderdaad best kerstig). Ik loop naar binnen. Het spektakel begint bescheiden: met planten die voor altijd besneeuwd zijn, en rijen en rijen aan kleine kerststalletjes. Iets verderop ruikt een meisje van een jaar of zes aan elke bloem die er is. “Lekker”, zegt ze en ze vraagt of ze naar de vissen mag. Zij en haar moeder lopen verder naar de volgende ruimte. Daar lijkt het kind de vissen snel te vergeten, want daar begint het winterwonderland. Overal staan miniatuurdorpjes tentoongesteld, die ronddraaien, met daarop weer draaiende witte sneeuwpoppen die schaatsen op een bevroren nepmeer, met daaromheen heen en weer slingerende luchtballonnen. Er zijn lichtgevende kerstboompjes en reuzenratten en nepspeculaashuisjes. Het kind rent van plek naar plek en ook ik loop langs de minitentoonstellingen. Ze hebben allemaal een eigen muziekdeuntje, alsof je op een festival bent en je het gedreun van verschillende speakers door elkaar hoort, en een eigen bord met ‘niet aan de presentatie komen’. Het meisje stopt voor een Halloween-kerstdorp (ja, Halloween heeft ook met kerst te maken) en zegt ‘eng’. Ik ben het met haar eens en loop verder naar de volgende ruimte, waar allerlei Harry Potters rondvliegen (nog enger) en waar ik ook niet mag aankomen. Overal klinkt nog steeds muziek. Ik loop langs een discokerstthema, waar een ander kind tot vier moet tellen en dan moet doorlopen (het kind telt niet tot vier), een roze ruimte waar vooral veel roze kerstdonuts hangen (waar je NIET mag AANKOMEN), een zingend rendier en schappen vol, op kleur gesorteerde kerstballen. Ik vind mijn rust bij de kersthondenvoerafdeling, waar ik gelukkig wel aan mag komen. Terwijl ik de kerst-cookie dough-hondenkoekjes bestudeer, wijst een vrouw naar een kersthondentrui. “Die is wel leuk hoor, Fred”, zegt ze. “Dat is zielig”, zegt Fred. “Maar het is wel echt leuk.” “Chichu blijft een hond.” “Ik vind het wel schattig.” Ze glijdt met een vinger over de synthetische rood-witte stof. “We gaan het niet doen.” Het stel loopt verder en ik ook. Naast het restaurant, waar andere stelletjes taart delen en waar een parkeerplaats is voor de karretjes, staar ik in de ogen van een kerstengel. Ik probeer er mijn kerstgevoel op te projecteren, maar hij kijkt dood voor zich uit. Ik twijfel, misschien koop ik ’m alsnog. Uiteindelijk weersta ik de verleiding. En dat lukt waarschijnlijk alleen maar omdat ik alleen ben. Elke week kijkt een Trouw-verslaggever verder dan het harde nieuws.</p>]]></description>
      <guid>https://www.trouw.nl/opinie/in-het-tuincentrum-is-het-kerst-kerst-kerst-dus-vind-ik-rust-bij-het-hondenvoer~bc3f9ddf/</guid>
      <pubDate>Fri, 19 Dec 2025 00:00:00 +0100</pubDate>
    </item>
    <item>
      <title><![CDATA[In het OLVG bungelt uit de zak van de chirurg een gelukspoppetje]]></title>
      <description><![CDATA[<p>Op een dinsdagochtend wandel ik het Onze Lieve Vrouwengasthuis in Amsterdam binnen, zomaar, om eens te kijken hoe het is om naar het ziekenhuis te gaan zonder zelf naar het ziekenhuis te hoeven. Bij binnenkomst staan grote pilaren waar patiënten zich kunnen aanmelden, er is een koffiebar waar de twee barista’s reggaeton muziek hebben opgezet en waar gezonde appeltaart wordt verkocht, en er zijn veel wachtenden. Haast als in de vertrekhal van een vliegveld. Maar de jodoform-geur verraadt dat de mensen hier niet op een vlucht naar vrijheid maar eerder op een – vorm van – lichamelijk gevangenschap wachten. Ik vraag me af wie zich verstikt voelt door de lucht en wie juist veilig of verzorgd. De oude man die langzaam een rollator voortduwt zonder op te kijken, lijkt liever ergens anders te zijn, en de vrouw die ondersteund wordt door een andere vrouw ziet er ongemakkelijk uit. Maar de moeder die uitgeput met haar pasgeboren kleine rode baby voor zich een kop thee drinkt, vindt het misschien best fijn dat ze drie keer per dag een maaltijd krijgt (met toetje, pudding!), en de chirurg in het groene pak die een koffie bestelt voelt zich wellicht best thuis in de operatiekamer. Uit haar zak bungelt een gelukspoppetje en ik hoop dat ze het daar niet te veel van laat afhangen. Rechts naast de aankomsthal is een smallere gang die leidt naar een wit verlicht Mariabeeld. Daarnaast de ingang naar de kapel. Ik loop naar binnen. Er liggen lichtgrijze stenen waar mensen namen van overleden geliefden op kunnen schrijven en die in de tuin worden gelegd. Truus. Linda. Gerard. Helena. Chris. Verse doden, schiet er onwillekeurig door mijn hoofd. Aan de andere kant staan rijtjes met devotiekaarsen in plastic rode houders die bezoekers kunnen kopen via een QR-code. In het midden van de kapel is een kunstenaar bezig een kunstwerk op te hangen. Een grote wirwar van blauwe en witte draden die allemaal met elkaar te maken lijken te hebben, een netwerk. De kunstenaar Susanna Brenner vertelt dat de draden haar niet loslaten. Het zijn patronen, stukjes in de lucht die verbinden, het is de muziek die ze ziet en het verlangen naar het onbekende, naar elkaar, naar een verhaal met elkaar. Ze wil eigenlijk vergroeien met het collectief, want daar, zo zegt ze, zit het goddelijke of het geestelijke van de stad. Brenner gaat weer verder en ik kijk naar het netwerk in alle kleuren blauw dat langzaam in de lucht beweegt. Probeer de patronen te volgen met mijn ogen, voel inderdaad een soort samenhang. Ik ben niet de enige. Terwijl er een stilte in de kapel valt, er klinkt alleen soms een harde piep van een machine die ergens in het gebouw aangeeft dat de volgende patiënt aan de beurt is, druppelen er wat mensen binnen. Sommigen alleen om een kaarsje aan te steken, zoals het stel waarvan de vrouw een ooglapje op heeft en de man mank loopt of een man in zwart die gehaast naar binnen wandelt. Hij zit lang naar een gouden schilderij van Jezus te kijken. Maar veruit de meeste binnenkomers lijken meteen naar het netwerk toe gezogen te worden. Twee mensen gaan zitten en blijven staren. De man parkeert zijn rollator onder de draden en kijkt omhoog. Een vrouw blijft eerst op afstand, loopt dan naar binnen en blijft ook onder de draden staan. Uiteindelijk vertrekt iedereen weer. Behalve het netwerk, dat blijft langzaam heen en weer draaien. Elke week kijkt een Trouw-verslaggever verder dan het harde nieuws.</p>]]></description>
      <guid>https://www.trouw.nl/columnisten/in-het-olvg-bungelt-uit-de-zak-van-de-chirurg-een-gelukspoppetje~b3f52537/</guid>
      <pubDate>Fri, 28 Nov 2025 00:00:00 +0100</pubDate>
    </item>
    <item>
      <title><![CDATA[Ik wil een hiv-test, als ritueel met mijn overleden ex, maar de dokter werkt niet mee]]></title>
      <description><![CDATA[<p>Lezer W. (80) was bijna 20 jaar samen met zijn partner (M/M). Het stel liet zich elk jaar op hiv testen. Gewoon, omdat het kon, en omdat ze allebei soms een ‘ontdekkingsfase’ hadden. Vijf jaar geleden overleed W’s partner aan kanker. In de laatste weken van zijn ziekte liet hij W. beloven goed voor zichzelf te zorgen en dat betekent ook doorgaan met testen. Als W. zich daar niet aan houdt, ongeacht of het nodig is, voelt hij zich schuldig. Dus gaat hij elk jaar naar zijn huisarts, vraagt hij elk jaar om een test. Maar de laatste tijd werkt zijn dokter niet mee. W. schrijft: ‘Niet uit slechte wil, maar omdat ze het niet nodig vinden, zeker als er geen concrete aanleiding voor zou zijn. Alleen daar gaat het niet om, het gaat om het gevoel een belofte niet na te komen.’ De werkelijkheid van de arts, die het lichaam als een biomedisch ding ziet (vrij van gevaar,  vrij van het seksueel overdraagbare virus die zonder behandeling kan leiden tot de ziekte aids) botst met die van W., voor wie de test veel meer betekent. Voor hem gaat het om het in stand houden van een gelofte, een verbintenis, een ritueel. Een ritueel dat te maken heeft met seks, omdat het een hiv-test is. Er zijn natuurlijk praktische oplossingen voor het probleem van W. Een zelftest bestellen, de GGD bezoeken, of doen wat elke twintiger doet die een gratis soa-onderzoek wil: liegen. Zeggen dat u bent gewaarschuwd door een bedpartner die ergens last van heeft. Maar naast de vraag of u zich wel comfortabel voelt bij de waarheid verdraaien, en of het überhaupt ethisch is, zijn dit misschien geen duurzame oplossingen. Want misschien gaat het niet per se om de jaarlijkse prik, maar om iets anders. Misschien gaat het wel over seks of intimiteit na de dood. Dat is in elk geval wat Judith Butler zou zeggen. Volgens de filosoof is erotiek veel meer dan lichamelijke aanraking. Hen – Butler identificeert zich als non-binair –  zegt dat seks gaat om jezelf blootstellen op een manier waarin je eigen identiteit tijdelijk wordt opgeschort. En dat gaat, zo zegt Butler, niet alleen over een lichamelijke verbinding, maar ook over iets ethisch. Volgens hen begint ethiek namelijk bij de onmacht van het zelf tegenover de ander. Door een (seksuele) relatie aan te gaan maken mensen een kwetsbare ruimte waarin morele ontvankelijkheid kan ontstaan. Denk aan het even aan elkaar vragen hoe het gaat na de seks, of dat het fijn is om iemand een berichtje te sturen nadat je voor het eerst samen geslapen hebt. Voor W. betekent die verantwoordelijkheid goed voor elkaars, maar ook voor het eigen lichaam zorgen. En W. is trouw, zelfs na de dood. Dat is volgens Butler niet gek. W. heeft zijn partner verloren, maar is zelf ook een beetje verdwenen – buiten zijn controle. Die onteigening is, zo schrijft Butler in de tekst Precarious life, fundamenteel voor wie we zijn, voor wat we nog zijn. Welk deel van W. leeft verder in de ander die hij verloren heeft? En wat blijft er van hem over? Op een bepaalde manier bestaat W. nu buiten zichzelf. Het is begrijpelijk dat W., of eigenlijk richt ik me nu liever rechtstreeks tot u, dat u het ritueel wat u met uw partner had wil blijven herhalen. U blijft als het ware wonen in de morele ruimte die u samen had. Met het bezoek is het wellicht alsof u hem even aanraakt, naast hem zit, hem dichtbij voelt. Het is een manier om te zeggen: ik ben nog steeds degene die wij samen waren. En hoewel dat als u het mij vraagt volkomen legitiem is, en uw dokter dit eigenlijk ook zou moeten begrijpen, kunt u ook overwegen een ander ritueel te verzinnen. Een moment waarin u wel lichamelijke getuigenis aflegt aan uw relatie, maar die anders is dan de hiv-test. Bijvoorbeeld door de check-up te vervangen door een eigen lichamelijke check-in. Denk aan het zelf controleren van uw huid, hartslag, ademhaling en bloeddruk, een massage nemen of een sauna bezoeken. Of las een dag per jaar in waarin u een brief aan hem schrijft. Of juist een brief aan uzelf,  waarin u opschrijft hoe u de afgelopen tijd voor uw lichaam heeft gezorgd. Of u zou in de geest van de zorgzaamheid die u en uw partner deelden juist een beetje voor een ander kunnen zorgen. Iemand bellen die eenzaam is, boodschappen doen voor een buurman. Niet als gift, maar als transmissie. U geeft jullie wereld een beetje door. Dat zijn maar een paar ideeën, en ik weet zeker dat u zelf beter weet wat bij u past. Maar ik hoop dat ik een heel klein beetje heb kunnen helpen. Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Ze is een van de auteurs van de rubriek Ter Plekke in Trouw.</p>]]></description>
      <guid>https://www.trouw.nl/tijdgeest/ik-wil-een-hiv-test-als-ritueel-met-mijn-overleden-ex-maar-de-dokter-werkt-niet-mee~bd2900cb/</guid>
      <pubDate>Mon, 24 Nov 2025 00:00:00 +0100</pubDate>
    </item>
  </channel>
</rss>
