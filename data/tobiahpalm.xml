<?xml version="1.0" encoding="utf-8"?>
<rss version="2.0">
  <channel>
    <title><![CDATA[Tobiah Palm]]></title>
    <link>https://www.trouw.nl/auteur/tobiah-palm</link>
    <description><![CDATA[Tobiah Palm]]></description>
    <item>
      <title><![CDATA[‘Hij vingert, jij friemelt’: een feestdagen-seksverhaal, met volle buik]]></title>
      <description><![CDATA[<p>Je ligt in bed. Misschien staat het in de kelder van het ouderlijk huis van je vriendje. Je hoort boven je nog zijn vader een verhaal afsteken over hoe hij denkt dat de spreidingswet het best kan worden vormgegeven. Misschien lig je op een te hard opgepompt luchtbed op een stoffige zolder, met je hoofd half onder een bureau. Misschien zijn jullie net thuis van een paar dagen gezellig doen. Misschien hebben jij en je geliefde een paar dagen weg geboekt om zo even tot elkaar te komen in ‘the Crimbo Limbo’ – de limboweek tussen kerst en oud en nieuw, de week waarin tijd even niet lijkt te bestaan, de week waarin veel mensen besluiten te stoppen met de pil omdat die kleine neefjes en nichtjes toch wel heel leuk zijn. Misschien kom je melancholisch en alleen thuis en download je toch weer Tinder. Je hebt meteen een match – er zijn genoeg anderen met hetzelfde gevoel – en jullie spreken die avond nog af. Of jullie liggen samen op de onderste verdieping van een stapelbed van het huisje dat jij en je vrienden gezellig gehuurd hebben in de week tussen kerst en oud en nieuw. Terwijl je luistert naar het zachte gesnurk van de vriend die de hele avond foto’s van zijn nieuwe keukentegels heeft laten zien in het bed boven je, voel je een hand langzaam naar je borst gaan, een heup die je vriendje zachtjes tegen je aanduwt, een half slappe piemel. Het is niet dat je geen zin hebt. Na al die dagen opzitten/luisteren/vragen stellen/interesse veinzen/afwassen voelt het als een daad van verzet. En ja, dat luchtbed is best romantisch, en ja, het is ongemakkelijk die vriend in dat bed boven je, maar stiekem maakt de spanning dat hij wakker kan worden jullie zoete huid-op-huid-ontmoeting nog opwindender. En ja! Door al het eten heb je extra dopamine aangemaakt waardoor je meer zin hebt! En ja! Ja! JA! De feestdagen zijn ook gewoon leuk en nostalgisch en gezellig en geil en je wil wel – alleen zit je nog zo vol. Terwijl je vriendje een vinger langs je onderbroek laat glijden denk je aan het advies van de Amerikaanse sekscolumnist Dan Savage: eerst seks, dan eten. Je vraagt je af waarom je daar niet aan gedacht had toen je tante je dat extra stuk taart aanbood. Waarom je niet eerst nog even naar je knappe partner hebt gekeken voordat je ook pudding opschepte, waarom je even vergat wat het echte toetje is. Waarom jullie het die ochtend niet gedaan hebben. Waarom je ook nog ja zei tegen het kaasplankje, waarom je een portie hertenstoof hebt gegeten terwijl je eigenlijk vegetariër bent. En waarom in godsnaam die eindeloze glazen wijn. Je herinnert je een willekeurig feitje; dat de meeste mensen geboren zijn op 30 september, precies negen maanden na de week tussen kerst en oud en nieuw. Je vraagt je af hoe mensen dat doen. Je herinnert je dat jij bent geboren op 30 september. Je negeert die gedachte, net zoals je je opgeblazen buik negeert. Eigenlijk zou je een half uur willen wachten, totdat die buik wat leger is, maar dan is hij waarschijnlijk weer in slaap gevallen. Dus je draait  je om en giechelt in zijn nek. Blaast, ademt langzaam in (dat werkt!) en weer uit. Jullie kussen. Hij vingert, jij friemelt. Het duurt even, maar hij wordt harder. Je draait je om, jullie doen het (lepeltje-lepeltje, doggy, cowgirl, zorg dat die buiken elkaar niet raken). Je bijt in een kussen, probeert een kreun in te houden, tevergeefs. Niet dat het echt uitmaakt, het gekraak van het bed overstemt toch al je stem. Jullie vergeten een condoom te gebruiken. De volgende dag als je opstaat en naar beneden loopt zitten je schoonvader en schoonmoeder misschien wel aan de ontbijttafel vol overgebleven worstenbroodjes en miniquiches. Je schoonvader knipoogt en vraagt of je lekker geslapen hebt. ‘Heerlijk’, zeg je en vraagt of er nog koffie is. Je weet ook wel dat je je niets hoeft aan te trekken van de gedachte dat zij het gekraak van het bed gehoord hebben, je schoonouders zijn ook jong geweest. Toch kijk je naar zijn moeder en probeer je sorry te fluisteren met je ogen want ergens weet je ook dat het onbeleefd is om niet even te wachten totdat je gewoon weer thuis bent. Maar dat is wat het zo leuk maakt. Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Voor Trouw schrijft ze elke twee weken over seksualiteit en ze is een van de auteurs van de rubriek Ter Plekke.</p>]]></description>
      <guid>https://www.trouw.nl/tijdgeest/hij-vingert-jij-friemelt-een-feestdagen-seksverhaal-met-volle-buik~b4e0c728/</guid>
      <pubDate>Mon, 22 Dec 2025 00:00:00 +0100</pubDate>
    </item>
    <item>
      <title><![CDATA[In het tuincentrum is het kerst-kerst-kerst, dus vind ik rust bij het hondenvoer]]></title>
      <description><![CDATA[<p>Ergens in het midden van het land (ik zeg niet waar, ik maak geen gratis reclame), in een buurt waar de huizen erg op elkaar lijken maar zich van elkaar onderscheiden door de kerstversieringen, staat een groot tuincentrum. Een tuincentrum met een echt kerstdorp. Een tuincentrum met een kerstshow waar je verwelkomd wordt op de Noordpool, en daarna in een toverparadijs. Een tuincentrum waar het kerst-kerst-kerst is. Ik ga erheen op een kale-takken-grijze-lucht-dinsdagmiddag, want licht, zo zegt filosoof Simone Weil, fervent gelover van geloven, daar moet je voor openstaan. Op de parkeerplaats duwen mensen hun karretjes met kleine, al opgetuigde kerstbomen naar de auto. Het ziet er grappig uit, die in een trein voorbij rijdende kerstgevoelens die allemaal bijna een eigen huis krijgen. Binnen in de hal staat een goud gedekte lange tafel waar het laatste avondmaal nog moet beginnen. Daarvoor een bord waarop met grote letters staat: ‘NIET AAN DE PRESENTATIE KOMEN AUB.’ Ik probeer de kerstsfeer er niet door te laten verpesten en focus me op de grote ronddraaiende namaak-Eiffeltoren die op een dakje boven de tafel staat (ja, Parijs is inderdaad best kerstig). Ik loop naar binnen. Het spektakel begint bescheiden: met planten die voor altijd besneeuwd zijn, en rijen en rijen aan kleine kerststalletjes. Iets verderop ruikt een meisje van een jaar of zes aan elke bloem die er is. “Lekker”, zegt ze en ze vraagt of ze naar de vissen mag. Zij en haar moeder lopen verder naar de volgende ruimte. Daar lijkt het kind de vissen snel te vergeten, want daar begint het winterwonderland. Overal staan miniatuurdorpjes tentoongesteld, die ronddraaien, met daarop weer draaiende witte sneeuwpoppen die schaatsen op een bevroren nepmeer, met daaromheen heen en weer slingerende luchtballonnen. Er zijn lichtgevende kerstboompjes en reuzenratten en nepspeculaashuisjes. Het kind rent van plek naar plek en ook ik loop langs de minitentoonstellingen. Ze hebben allemaal een eigen muziekdeuntje, alsof je op een festival bent en je het gedreun van verschillende speakers door elkaar hoort, en een eigen bord met ‘niet aan de presentatie komen’. Het meisje stopt voor een Halloween-kerstdorp (ja, Halloween heeft ook met kerst te maken) en zegt ‘eng’. Ik ben het met haar eens en loop verder naar de volgende ruimte, waar allerlei Harry Potters rondvliegen (nog enger) en waar ik ook niet mag aankomen. Overal klinkt nog steeds muziek. Ik loop langs een discokerstthema, waar een ander kind tot vier moet tellen en dan moet doorlopen (het kind telt niet tot vier), een roze ruimte waar vooral veel roze kerstdonuts hangen (waar je NIET mag AANKOMEN), een zingend rendier en schappen vol, op kleur gesorteerde kerstballen. Ik vind mijn rust bij de kersthondenvoerafdeling, waar ik gelukkig wel aan mag komen. Terwijl ik de kerst-cookie dough-hondenkoekjes bestudeer, wijst een vrouw naar een kersthondentrui. “Die is wel leuk hoor, Fred”, zegt ze. “Dat is zielig”, zegt Fred. “Maar het is wel echt leuk.” “Chichu blijft een hond.” “Ik vind het wel schattig.” Ze glijdt met een vinger over de synthetische rood-witte stof. “We gaan het niet doen.” Het stel loopt verder en ik ook. Naast het restaurant, waar andere stelletjes taart delen en waar een parkeerplaats is voor de karretjes, staar ik in de ogen van een kerstengel. Ik probeer er mijn kerstgevoel op te projecteren, maar hij kijkt dood voor zich uit. Ik twijfel, misschien koop ik ’m alsnog. Uiteindelijk weersta ik de verleiding. En dat lukt waarschijnlijk alleen maar omdat ik alleen ben. Elke week kijkt een Trouw-verslaggever verder dan het harde nieuws.</p>]]></description>
      <guid>https://www.trouw.nl/opinie/in-het-tuincentrum-is-het-kerst-kerst-kerst-dus-vind-ik-rust-bij-het-hondenvoer~bc3f9ddf/</guid>
      <pubDate>Fri, 19 Dec 2025 00:00:00 +0100</pubDate>
    </item>
    <item>
      <title><![CDATA[In het OLVG bungelt uit de zak van de chirurg een gelukspoppetje]]></title>
      <description><![CDATA[<p>Op een dinsdagochtend wandel ik het Onze Lieve Vrouwengasthuis in Amsterdam binnen, zomaar, om eens te kijken hoe het is om naar het ziekenhuis te gaan zonder zelf naar het ziekenhuis te hoeven. Bij binnenkomst staan grote pilaren waar patiënten zich kunnen aanmelden, er is een koffiebar waar de twee barista’s reggaeton muziek hebben opgezet en waar gezonde appeltaart wordt verkocht, en er zijn veel wachtenden. Haast als in de vertrekhal van een vliegveld. Maar de jodoform-geur verraadt dat de mensen hier niet op een vlucht naar vrijheid maar eerder op een – vorm van – lichamelijk gevangenschap wachten. Ik vraag me af wie zich verstikt voelt door de lucht en wie juist veilig of verzorgd. De oude man die langzaam een rollator voortduwt zonder op te kijken, lijkt liever ergens anders te zijn, en de vrouw die ondersteund wordt door een andere vrouw ziet er ongemakkelijk uit. Maar de moeder die uitgeput met haar pasgeboren kleine rode baby voor zich een kop thee drinkt, vindt het misschien best fijn dat ze drie keer per dag een maaltijd krijgt (met toetje, pudding!), en de chirurg in het groene pak die een koffie bestelt voelt zich wellicht best thuis in de operatiekamer. Uit haar zak bungelt een gelukspoppetje en ik hoop dat ze het daar niet te veel van laat afhangen. Rechts naast de aankomsthal is een smallere gang die leidt naar een wit verlicht Mariabeeld. Daarnaast de ingang naar de kapel. Ik loop naar binnen. Er liggen lichtgrijze stenen waar mensen namen van overleden geliefden op kunnen schrijven en die in de tuin worden gelegd. Truus. Linda. Gerard. Helena. Chris. Verse doden, schiet er onwillekeurig door mijn hoofd. Aan de andere kant staan rijtjes met devotiekaarsen in plastic rode houders die bezoekers kunnen kopen via een QR-code. In het midden van de kapel is een kunstenaar bezig een kunstwerk op te hangen. Een grote wirwar van blauwe en witte draden die allemaal met elkaar te maken lijken te hebben, een netwerk. De kunstenaar Susanna Brenner vertelt dat de draden haar niet loslaten. Het zijn patronen, stukjes in de lucht die verbinden, het is de muziek die ze ziet en het verlangen naar het onbekende, naar elkaar, naar een verhaal met elkaar. Ze wil eigenlijk vergroeien met het collectief, want daar, zo zegt ze, zit het goddelijke of het geestelijke van de stad. Brenner gaat weer verder en ik kijk naar het netwerk in alle kleuren blauw dat langzaam in de lucht beweegt. Probeer de patronen te volgen met mijn ogen, voel inderdaad een soort samenhang. Ik ben niet de enige. Terwijl er een stilte in de kapel valt, er klinkt alleen soms een harde piep van een machine die ergens in het gebouw aangeeft dat de volgende patiënt aan de beurt is, druppelen er wat mensen binnen. Sommigen alleen om een kaarsje aan te steken, zoals het stel waarvan de vrouw een ooglapje op heeft en de man mank loopt of een man in zwart die gehaast naar binnen wandelt. Hij zit lang naar een gouden schilderij van Jezus te kijken. Maar veruit de meeste binnenkomers lijken meteen naar het netwerk toe gezogen te worden. Twee mensen gaan zitten en blijven staren. De man parkeert zijn rollator onder de draden en kijkt omhoog. Een vrouw blijft eerst op afstand, loopt dan naar binnen en blijft ook onder de draden staan. Uiteindelijk vertrekt iedereen weer. Behalve het netwerk, dat blijft langzaam heen en weer draaien. Elke week kijkt een Trouw-verslaggever verder dan het harde nieuws.</p>]]></description>
      <guid>https://www.trouw.nl/columnisten/in-het-olvg-bungelt-uit-de-zak-van-de-chirurg-een-gelukspoppetje~b3f52537/</guid>
      <pubDate>Fri, 28 Nov 2025 00:00:00 +0100</pubDate>
    </item>
    <item>
      <title><![CDATA[Ik wil een hiv-test, als ritueel met mijn overleden ex, maar de dokter werkt niet mee]]></title>
      <description><![CDATA[<p>Lezer W. (80) was bijna 20 jaar samen met zijn partner (M/M). Het stel liet zich elk jaar op hiv testen. Gewoon, omdat het kon, en omdat ze allebei soms een ‘ontdekkingsfase’ hadden. Vijf jaar geleden overleed W’s partner aan kanker. In de laatste weken van zijn ziekte liet hij W. beloven goed voor zichzelf te zorgen en dat betekent ook doorgaan met testen. Als W. zich daar niet aan houdt, ongeacht of het nodig is, voelt hij zich schuldig. Dus gaat hij elk jaar naar zijn huisarts, vraagt hij elk jaar om een test. Maar de laatste tijd werkt zijn dokter niet mee. W. schrijft: ‘Niet uit slechte wil, maar omdat ze het niet nodig vinden, zeker als er geen concrete aanleiding voor zou zijn. Alleen daar gaat het niet om, het gaat om het gevoel een belofte niet na te komen.’ De werkelijkheid van de arts, die het lichaam als een biomedisch ding ziet (vrij van gevaar,  vrij van het seksueel overdraagbare virus die zonder behandeling kan leiden tot de ziekte aids) botst met die van W., voor wie de test veel meer betekent. Voor hem gaat het om het in stand houden van een gelofte, een verbintenis, een ritueel. Een ritueel dat te maken heeft met seks, omdat het een hiv-test is. Er zijn natuurlijk praktische oplossingen voor het probleem van W. Een zelftest bestellen, de GGD bezoeken, of doen wat elke twintiger doet die een gratis soa-onderzoek wil: liegen. Zeggen dat u bent gewaarschuwd door een bedpartner die ergens last van heeft. Maar naast de vraag of u zich wel comfortabel voelt bij de waarheid verdraaien, en of het überhaupt ethisch is, zijn dit misschien geen duurzame oplossingen. Want misschien gaat het niet per se om de jaarlijkse prik, maar om iets anders. Misschien gaat het wel over seks of intimiteit na de dood. Dat is in elk geval wat Judith Butler zou zeggen. Volgens de filosoof is erotiek veel meer dan lichamelijke aanraking. Hen – Butler identificeert zich als non-binair –  zegt dat seks gaat om jezelf blootstellen op een manier waarin je eigen identiteit tijdelijk wordt opgeschort. En dat gaat, zo zegt Butler, niet alleen over een lichamelijke verbinding, maar ook over iets ethisch. Volgens hen begint ethiek namelijk bij de onmacht van het zelf tegenover de ander. Door een (seksuele) relatie aan te gaan maken mensen een kwetsbare ruimte waarin morele ontvankelijkheid kan ontstaan. Denk aan het even aan elkaar vragen hoe het gaat na de seks, of dat het fijn is om iemand een berichtje te sturen nadat je voor het eerst samen geslapen hebt. Voor W. betekent die verantwoordelijkheid goed voor elkaars, maar ook voor het eigen lichaam zorgen. En W. is trouw, zelfs na de dood. Dat is volgens Butler niet gek. W. heeft zijn partner verloren, maar is zelf ook een beetje verdwenen – buiten zijn controle. Die onteigening is, zo schrijft Butler in de tekst Precarious life, fundamenteel voor wie we zijn, voor wat we nog zijn. Welk deel van W. leeft verder in de ander die hij verloren heeft? En wat blijft er van hem over? Op een bepaalde manier bestaat W. nu buiten zichzelf. Het is begrijpelijk dat W., of eigenlijk richt ik me nu liever rechtstreeks tot u, dat u het ritueel wat u met uw partner had wil blijven herhalen. U blijft als het ware wonen in de morele ruimte die u samen had. Met het bezoek is het wellicht alsof u hem even aanraakt, naast hem zit, hem dichtbij voelt. Het is een manier om te zeggen: ik ben nog steeds degene die wij samen waren. En hoewel dat als u het mij vraagt volkomen legitiem is, en uw dokter dit eigenlijk ook zou moeten begrijpen, kunt u ook overwegen een ander ritueel te verzinnen. Een moment waarin u wel lichamelijke getuigenis aflegt aan uw relatie, maar die anders is dan de hiv-test. Bijvoorbeeld door de check-up te vervangen door een eigen lichamelijke check-in. Denk aan het zelf controleren van uw huid, hartslag, ademhaling en bloeddruk, een massage nemen of een sauna bezoeken. Of las een dag per jaar in waarin u een brief aan hem schrijft. Of juist een brief aan uzelf,  waarin u opschrijft hoe u de afgelopen tijd voor uw lichaam heeft gezorgd. Of u zou in de geest van de zorgzaamheid die u en uw partner deelden juist een beetje voor een ander kunnen zorgen. Iemand bellen die eenzaam is, boodschappen doen voor een buurman. Niet als gift, maar als transmissie. U geeft jullie wereld een beetje door. Dat zijn maar een paar ideeën, en ik weet zeker dat u zelf beter weet wat bij u past. Maar ik hoop dat ik een heel klein beetje heb kunnen helpen. Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Ze is een van de auteurs van de rubriek Ter Plekke in Trouw.</p>]]></description>
      <guid>https://www.trouw.nl/tijdgeest/ik-wil-een-hiv-test-als-ritueel-met-mijn-overleden-ex-maar-de-dokter-werkt-niet-mee~bd2900cb/</guid>
      <pubDate>Mon, 24 Nov 2025 00:00:00 +0100</pubDate>
    </item>
    <item>
      <title><![CDATA[‘Sinds ik een baby heb die in onze kamer slaapt wil ik geen seks meer hebben’]]></title>
      <description><![CDATA[<p>“Ik heb echt alles geprobeerd. Wurgen, rollenspellen, bondage, sm, praten, van alles. En ik heb me nooit geschaamd. Maar sinds ik een baby heb die in onze kamer slaapt wil ik geen seks meer hebben”, zegt mijn vriendin Grace. “Dat is toch raar?” We zitten opgekruld naast elkaar op de bank, tijdens een nu zeldzame beste-vriendinnenavond en we hebben het over haar nieuwe leven. Ze vervolgt: “Waarom is het vies om seks te hebben met mijn partner, van wie ik veel hou en met wie ik mijn dochter gemaakt heb? Dat zou toch juist het meest pure moeten zijn dat er is?” Ik zeg iets over dat we te veel in een pornoscript denken en zij iets over dat het vrouwenlichaam vaak biologisch geen zin heeft in seks totdat het klaar is met borstvoeding geven, als een soort evolutionaire kater die ervoor moet zorgen dat vrouwen niet opnieuw zwanger worden omdat alle aandacht naar het pasgeboren kind moet gaan, en laten het onderwerp dan weer rusten. Maar zoals altijd zetten Grace en ik het gesprek op WhatsApp voort en komen zo op het essay Stabat Mater (vernoemd naar een van de beroemdste middeleeuws-Latijnse gedichten, dat gaat over Maria’s verdriet om haar gekruisigde zoon) van Julia Kristeva. De Franse psychoanalyticus en filosoof zegt dat moederschap de identiteit van een vrouw in tweeën splijt: tussen het lichaam dat leven geeft en het lichaam dat genot schenkt. Het erotische en het zorgzame voelen onverenigbaar. Misschien omdat die gevoelens soms, zeker in het begin, zo op elkaar lijken. Of zoals Grace het verwoordt: “De liefde voor mijn kind stroomt door mijn hele lichaam. Ik heb haar nodig, ik heb knuffels van haar nódig. Ik ken fysieke liefde eigenlijk alleen van seks.” Kristeva, die geïnspireerd is door Freud, noemt dat primair narcisme; de toestand voordat het kind en de moeder van elkaar gescheiden zijn. In die symbiose (denk melk, denk traan) zit een lichaam dat zoekt; niet naar erotiek, maar naar een archaïsch verlangen naar eenheid, het oplossen in de ander. Een plek waar liefde, dood, lichaam en geboorte door elkaar lopen. Die hunkering naar versmelting lijkt volgens Kristeva op seksuele begeerte, die volgens haar nooit alleen lichamelijk is, maar altijd een poging om de oereenheid opnieuw te beleven, om op te lossen in de ander. ‘Ik ben heel verliefd op mijn vriend’, appt Grace. ‘Zeker als ik hem met de baby zie. Tegelijk voelt de liefde voor mijn baby extreem puur en seks is het tegenovergestelde van puurheid. De liefde voor het kind wordt pervers gemaakt doordat die gevoelens op elkaar lijken. Als ik nu geil ben loopt alles door elkaar heen. Alles is taboe en pervers. Ik zet dat gevoel liever uit.’ Kristeva zou zeggen dat dat uitzetten van gevoelens past bij de manier waarop onze cultureel christelijke samenleving omgaat met verwarrende vrouwelijke emoties. Die mogen er eigenlijk niet zijn. Vrouwen zijn of een lustobject, of een zorgzame moeder. De moeder wordt afgebeeld als de heilige maagd Maria; een vrouw zonder seks. Zonder vlees. Een lichaam dat geeft maar niet verlangt. Een mythische remedie tegen de angst voor de vrouwelijke eenheid van een lichaam dat leven maakt én plezier heeft. Ik weet niet wat Maria op dit moment nog voor een rol speelt, maar ik weet wel dat moeders die hunkeren taboe zijn. De archetypische moeder zorgt en cijfert zichzelf daarbij weg. Ze heeft geen verlangens meer, het enige dat ze zou willen is haar kind in leven houden. Het is zo’n moeilijk parket; als vrouw ben je eerst een object waarnaar verlangd wordt, en dat geeft je de vrijheid om zelf ook te kunnen verlangen. Maar zodra je moeder bent mag je dat niet meer voelen, omdat je nu een andere functie vervult. Als je je dan van die maatschappelijke druk ontdoet – wat Grace heeft gedaan – en je jezelf kan zien als begerend mens, dan zit je opeens met het erotische verlangen dat zo op het archaïsche verlangen lijkt. Gelukkig komt Kristeva met een soort oplossing: de ketterse ethiek. Vrouwen zouden niet meer moeten kiezen tussen de zorgende moeder en de smachtende minnares, hoeven die verwarrende lust niet meer weg te redeneren, maar moeten die breuk eerst erkennen en vervolgens omarmen. Want daar in dat ongemakkelijke, ambivalente gebied tussen tederheid en genot ligt volgens haar een nieuwe vorm van liefde, niet een zuivere of ideale, maar juist dat dubbele, die nabijheid tot dood en verlangen. Ik stuur het naar Grace, en zeg dat ik ook snap dat het allemaal wel een beetje makkelijk klinkt, maar dat het misschien een begin is. ‘Haha’, stuurt Grace terug. Korte stilte. ‘Dus zal ik dan vragen of hij me mommy wil noemen tijdens de seks?’ Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Ze is een van de auteurs van de rubriek Ter Plekke in Trouw.</p>]]></description>
      <guid>https://www.trouw.nl/tijdgeest/sinds-ik-een-baby-heb-die-in-onze-kamer-slaapt-wil-ik-geen-seks-meer-hebben~b8578489/</guid>
      <pubDate>Mon, 10 Nov 2025 00:00:00 +0100</pubDate>
    </item>
    <item>
      <title><![CDATA[Subeer is alles kwijt. Nu raapt hij blikjes op zijn roze Crocs]]></title>
      <description><![CDATA[<p>Ergens in een gracht in Amsterdam dobbert een kleine boot. Op het dek staan bloemen, een paar flessen water en een glazen lantaarn. Het stuk kade naast de boot is helemaal schoon. In de kajuit, waar een soort bed staat en wat gevonden schatten liggen, rommelt Subeer. Sinds hij in april uit zijn huis is gezet omdat hij te veel spullen had verzameld (dat zou brandgevaar veroorzaken) is hij, net als 11.000 andere Amsterdammers, dakloos. Subeer komt naar buiten met een zwart-paarse zonnebril en geeft hem aan mij. “Die past bij je rode haar”, zegt hij. Ik zet de bril op mijn hoofd. “We zijn Route 66”, zegt hij. Hij lacht en wijst naar zijn rode pet, waar Route 66 op staat. “Ken je die film?” Zonder op antwoord te wachten stapt hij aan wal en loopt naar de kinderwagen vol plastic tassen die daar geparkeerd staat. We beginnen aan zijn dagelijkse ronde blikjes rapen. Subeer met swingende pas, op roze Crocs met daarin bij elkaar passende Happy Socks, ik met die bril. Door de roze glazen voelt het alsof er een afstand tussen mij en de rest van de wereld zit. Alsof alle mensen die ons raar aankijken niet snappen waar we écht mee bezig zijn. Bij een studentencomplex waar altijd iets te vinden is (jointjes, blikjes) opent Subeer voorzichtig de eerste zilveren prullenbak. Met twee vingers haalt hij er een paar flesjes uit, schudt ze leeg en doet de deur weer dicht. “Zoekt en gij zult vinden”, zegt hij. Hij lacht. “Dat heb ik in Brabant geleerd. Daar ben ik nadat ik uit Somalië vluchtte geïntegreerd.” Subeer is niet altijd dakloos geweest. Na Brabant vertrok hij naar Amsterdam, waar hij in de gayscene van de jaren negentig terechtkwam. De Havana. De Escape. Flyeren voor de IT. Daar ontmoette hij zijn ex-vriend, met wie hij in Deventer ging wonen. Toen het uitging, ging hij terug naar Amsterdam, waar hij eerst een paar jaar op straat was voordat hij een huis kreeg. Hij woonde begeleid en volgde een koksopleiding, maar het werkte niet. Nu is hij alles kwijt, zegt hij, zelfs de kookrecepten van zijn moeder. Hij kan maar één keer per week douchen, bij een vriend van hem, wat verschrikkelijk weinig is, want hij houdt van schoon zijn en dat is zwaar, en ja, soms scoort hij wat wiet en coke. Voor de happy thoughts. We lopen verder en Subeer legt me uit waar de goede bakken zijn, voor welke je een passe-partoutsleutel nodig hebt en welke winkels veel eten weggooien. Hoe je een prullenbak goed opent en weer sluit. Ondertussen delen we zijn ontbijt (blauwe bessen) en verzamelen we steeds meer blikjes. Hij stopt bij een supermarkt en pakt een vuilniszak die naast de ijzeren container ligt. “Yes”, roept hij. “Het ligt er nog!” Subeer haalt een boeket bloemen uit de zak en geeft het aan mij. Gele rozen, paarse salvia. Maar een paar verdorde blaadjes. We lopen de winkel binnen en onder het felle TL-licht en de blikken van de medewerkers laadt hij routinematig zijn buit in de machine. Het is niet veel. “De competitie wordt steeds hoger”, zegt hij. “Iedereen zoekt.” We lopen naar buiten en ik vraag hem of hij er weleens over denkt om af te kicken. Hij haalt een perfect opgevouwen papiertje uit zijn zak en vouwt het open. Ik zet de bril af en lees: Jellinek, woensdagmiddag 29 oktober, 13 uur, en de naam van een begeleider. “Ik ga het proberen”, zegt hij. Elke week kijkt een Trouw-verslaggever verder dan het harde nieuws.</p>]]></description>
      <guid>https://www.trouw.nl/binnenland/subeer-is-alles-kwijt-nu-raapt-hij-blikjes-op-zijn-roze-crocs~b1abfec9/</guid>
      <pubDate>Fri, 7 Nov 2025 00:00:00 +0100</pubDate>
    </item>
    <item>
      <title><![CDATA[‘Mag ik porno kijken?’, vraagt een man van vijftig]]></title>
      <description><![CDATA[<p>Ik heb mijn vriendin Eva aan de telefoon, die ethicus en psycholoog is. We hebben het over porno. “Soms heb ik het gevoel dat films je te veel een beeld opdringen”, zeg ik. “Vroeger las ik graag Harry Potter en had ik fantasieën over hoe hij eruitziet. Maar na de verfilming kon ik alleen nog denken aan –” Eva onderbreekt me: “Daniel Radcliffe.” “Ja”, zeg ik en zonder dat ik het wil dringt zich een voorstelling aan me op waarin beelden uit Harry Potter zich vermengen met pornoplaatjes. Eva is even stil en ik vraag me af waar zij aan denkt. “Het is ook vet toch”, zegt Eva na een tijdje. “In de films zijn de toverspreuken zilveren lichtflitsen. Had je dat ooit zelf bedacht?” We voeren ons gesprek naar aanleiding van een vijftigjarige man die naar mij een brief stuurde met de vraag of hij porno mocht kijken op het internet. Hij zit af en toe op gratis sites, maar de afgelopen jaren schaamt hij zich als hij dat doet, hij vraagt zich af waarom hij dit nodig heeft. Aan die gevoelens zal ik zeker nog een rubriek besteden, maar nu blijf ik even bij porno. Een andere lezer stuurde een brief naar de opiniepagina’s, die Trouw op 6 oktober publiceerde. Daarin schrijft deze lezer dat vrouwen in gesprek moeten gaan met hun mannen over porno kijken, omdat ‘digitale erotiek’ schadelijk zou zijn voor het huwelijk. Wat mensen lijken te vergeten is dat pornografie een show is, dat pornosterren net zoals acteurs als Daniel Radcliffe een rol spelen. Hoe magie eruitziet, wordt je voorgezegd;  de onhandigheid van seks wordt omgezet in een gelikte choreografie. Het is belangrijk dat kijkers zich dat realiseren. Door context te bieden bij video’s, door de industrie te reguleren, door een cultureel begrip te krijgen van wat seks is. Het probleem is niet porno, betoogde pornoster Stoya in 2018 al in  The New York Times, het probleem is dat pornosterren de rol van onderwijzers hebben gekregen. Het standpunt van de briefschrijver, die de verantwoordelijkheid van het gesprek over porno bij de vrouw neerlegt, vindt Eva ouderwets. “Waarom kunnen mannen daar niet zelf eerlijk voor uitkomen? En wie zegt dat het niet de vrouw kan zijn die zich afzondert met een laptop in de badkamer?” Bovendien maakt de briefschrijver volgens haar een te rigide onderscheid tussen partners en vrouwen in porno. “Je mag best je echtgenoot objectiveren. Lust en liefde liggen soms dicht bij elkaar. Die klassieke scheiding tussen de maagd Maria en de geile Magdalena is zo achterhaald.” Maar de briefschrijver heeft ook gelijk. Mensen moeten meer praten over porno (“zonder het te veroordelen!”, schreeuwt Eva in mijn oor). Want de vraag ‘mag ik porno kijken?’, die de man van vijftig aan deze rubriek stelde, is eigenlijk niet meer relevant; porno is altijd drie muisklikken verwijderd van je vorige pagina. En of we het nou wel of niet mogen kijken – iedereen klikt weleens door en wie zegt dat-ie dat niet doet liegt. Dat soort porno is niet te verbieden, daar is het internet inmiddels te groot en te machtig voor. En hoewel er ‘ethische’ porno bestaat, kijken de meesten naar de gratis sites. Sites die volstaan met illegale video’s waarin vrouwen, vaak blond, slank en jong, consequent onder lichte of zware dwang worden vernederd door mannen met grote piemels (verder lijkt het niet uit te maken hoe ze eruitzien). Het kan niet anders dat porno invloed heeft op consumenten. Ik weet dat het invloed heeft op Eva en mij, mensen van mijn leeftijd en mensen die jonger zijn dan ik. Wij hadden door het internet eerst digitale ervaring met gangbangs, teens, milfs en anal voordat we seks hadden of praatten over seks. Ik geloofde daardoor bijvoorbeeld lang dat er iets mis met me was omdat ik niet kon klaarkomen van penetratie en Eva dacht dat ze altijd heel hard moest kreunen. Maar het heeft ook invloed op mannen van vijftig, vertrouwde de vraagsteller me toe, omdat hij volgens zichzelf door het kijken van porno vrouwen steeds meer ging objectiveren. Ook vond hij het enger om echte seks te hebben. Porno werd zo een autoriteit in zijn hoofd die alle patriarchale structuren die hij al in zich droeg versterkte. Porno dicteerde zijn seksuele brein, net zoals de Harry Potter-films mijn voorstelling over tovenaars koloniseerden. En dat is een probleem. Erotische fantasieën zijn ongrijpbaar en complex (net zoals magie ooit was!); ze kunnen gevoed worden door porno, maar dat mag niet het enige zijn. Voor goede seks moet je je partner kennen, empathie hebben, weten wat de ander lekker vindt, wat grenzen zijn, wat lichaamstaal is. Het probleem is dat veel volwassen mannen (liet ik mij vertellen) niet over seks of fantasieën praten, ze kijken alleen naar een medium dat bedoeld is voor erotisch vermaak. En dat is niet genoeg. Porno mag geen vervanging zijn voor seksuele voorlichting. We kunnen helaas niet ont-zien wat we al gezien hebben, maar we kunnen beelden van het internet wel aanvullen met onze eigen fantasie of die van onze partners. Ik daag u uit om daarover te praten voordat u naar uw laptop grijpt. Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Ze is een van de auteurs van de rubriek Ter Plekke in Trouw. Aflevering van Seks volgens Tobiah van 17 oktober Aflevering van Seks volgens Tobiah van 2 oktober</p>]]></description>
      <guid>https://www.trouw.nl/tijdgeest/mag-ik-porno-kijken-vraagt-een-man-van-vijftig~b2f5906b/</guid>
      <pubDate>Thu, 30 Oct 2025 00:00:00 +0100</pubDate>
    </item>
    <item>
      <title><![CDATA[Ik ben geen eenzame klimboom hoor, absoluut niet]]></title>
      <description><![CDATA[<p>U denkt dat u last heeft van de seizoenswissel? U klaagt over verkoudheid? Probeer eens in mijn schoenen te staan. Of schoenen, schoenen, spreekwoordelijke schoenen bedoel ik natuurlijk. U ziet ook wel dat ik geen schoeisel draag. Dat betekent niet dat mijn wortels het niet koud kunnen hebben, ook al moet ik zeggen dat ik vocht wel lekker vind. Het is de nachtvorst waar ik tegenop zie. Daar ben ik niet tegen bestand. Ik ben een Kaukasische vleugelnootboom, ik groei meestal in het Kaukasusgebergte. Waar dat is, vraagt u? Natuurlijk weet u dat niet. Zo eurocentrisch. Ik kom uit het noorden van Iran, uit de Kaspische Hyrcanische bossen, de oudste loofbossen ter wereld. Ja, dat hoort u goed. De oudste. Geen stadspark dat naar wegwerpbarbecue ruikt, maar echt woud. Niet dat ik dat ooit gezien heb. Ik ben elders gekweekt, gefokt als een ordinaire labrador. Helemaal in lijn met het fin-de-sièclegevoel van die tijd, toen het Sarphatipark werd aangelegd, rond 1900. Maar wat ik dus wil zeggen is dat ik zo neerslachtig word van bladeren die blijven vallen. Nog niet die van mij, ik ben nu op mijn vruchtbaarst, ja mooi hè, die slierten aan mijn takken, maar ik zie het verval overal om me heen gebeuren. Ik huiver bij de gedachte. Gelukkig schijnt de zon eindelijk een beetje. Van dat heerlijke melkachtige witte licht dat mijn stam verwarmt. En waarschijnlijk komt er dan wat volk vandaag. Niet dat ik eenzaam ben, nee absoluut niet. Ik ben een solitaire boom, vanwege mijn brede majestueuze vorm. Nee, ik zou absoluut niet bij die platte fladderiepen en elzen aan de overkant van het veld willen staan. Altijd dat geritsel over schaduw en bladluis. Nou ja, wat ik dus nog wilde zeggen – oh wacht eens, het is tien over twaalf of niet? Het zou best eens kunnen dat … ja ik hoor ze al. Ja. Oh wat gezellig toch, de hele klas is er . Ik ken hun namen niet precies, maar daar gaat dat kleine jochie, dat klimt altijd helemaal bovenin, naar die onzichtbare plek die ik voor hem heb gemaakt en voert een intiem gesprek. En daar komt de meidengroep, ze zijn met vier, volgens mij mag de populairste altijd bovenin. Och wat heerlijk die handjes die in mijn groeven klauwen. Ik heb het klimmen wat makkelijker voor ze gemaakt, ik zak, ondanks de ijzeren ringen in mijn stam, steeds dichter naar de grond. Maar ze moeten nog steeds klauteren hoor. Er zijn ook kinderen die ik wat minder goed ken, dat meisje dat mooi bladeren verzamelt en die jongetjes die steeds maar achter hetzelfde joch aanrennen. Fascisten. Maar goed, hij mag tenminste meedoen. Wat zegt u? Ik kan u niet verstaan door al het geschreeuw. Sorry ik denk dat u me nu even moet laten, anders word ik overprikkeld. [De boom zwijgt. Om haar heen spelen kinderen met ballen, vangen de jongetjes het andere jongetje, klautert een van de meiden huilend naar beneden, waarom is niet te zien. Ze krijgt een knuffel van de juf. Er komen ook andere voetgangers voorbij. Een man met een biertje op een scootmobiel, een stel met stroopwafels van de markt, een groep werknemers die wandelend vergadert. Om kwart voor een roept de juf de klas bijeen. In een rijtje vertrekken de kinderen] Och, daar gaan ze alweer. Tot morgen. [Stilte.] Heeft u buienradar op uw telefoon? Kunt u kijken wat voor weer het wordt? Wat zegt u? Kom anders wat dichterbij. U mag best even aan mijn stam voelen. Elke week kijkt een Trouw-verslaggever verder dan het harde nieuws.</p>]]></description>
      <guid>https://www.trouw.nl/columnisten/ik-ben-geen-eenzame-klimboom-hoor-absoluut-niet~bbe3bc95/</guid>
      <pubDate>Fri, 17 Oct 2025 00:00:00 +0200</pubDate>
    </item>
    <item>
      <title><![CDATA[Grappen zijn leuk, maar ze kunnen ook afstand scheppen]]></title>
      <description><![CDATA[<p>De lezer is sinds kort verliefd, schrijft ze. Volgens haar een onrustig, maar heerlijk gevoel. Haar vriend is nogal plagerig terwijl zij wat meer romantiek fijn zou vinden. De vraag: hoe pakt ze dat aan? Daar heb ik niet echt een antwoord op; mij is het nog nooit gelukt om niet plagerig te zijn in relaties (op het gemene, toxische, wandelende rode vlag af). Maar misschien kan ik wel een inkijkje geven in wat ons plagerige breinen bezielt. Meestal prikken partners snel door mijn komedie heen. Ze reageren er niet echt op of zeggen op een gegeven moment dat het niet zo leuk meer is. Zo niet de laatste jongen met wie ik een date had. Hij had precies dezelfde coping als ik. Het begon leuk. We waren aan elkaar gewaagd, maakten overal een spelletje van. Koken, afwassen, koffiezetten. We lagen urenlang in bed te kletsen. Hij snapte mijn grapjes, hij voelde als thuis. We hadden competitie, maar die was speels. We mochten elkaar bijvoorbeeld nooit vragen hoe het met de ander is. Dat was lame, hadden we op de eerste date al bedacht. Hij zei toen namelijk dat hij niet zo geïnteresseerd was in human interest en ik vond dat belachelijk, maar ging er wel in mee. Sterker nog; ik ging een stap verder en ik bedacht een regel: de een mag nooit aan de ander vragen hoe het gaat. We draaiden om de kwestie heen, spraken een uur over een keukenkast die ik had opgeruimd, waar hij dan twintig vragen over stelde en waar ik met behulp van kruidenpotjes, olijfolie en hagelslag antwoord op gaf. Dat was het begin. Maar na drie maanden hadden we steeds meer grappen, bijna alles was grap, ik kon grap haast niet meer van waarheid onderscheiden, en zo stroomde het gevecht snel in elke vezel van onze dynamiek. Dat was leuk, soms heel leuk, maar soms ook niet. Dan wilde ik eigenlijk gewoon weten hoe zijn dag was, maar vroeg dat niet, bang dat hij me saai zou vinden. Ondertussen bleef ik zelf net zulke harde opmerkingen maken. We gingen naar het strand. Wandelen. Ons gesprek – een heftige politieke discussie, waarover precies weet ik niet meer – stond in fel contrast met de zon, de wapperende vliegers en honden die renden als honden. Na een tijdje ontspoorde het als volgt: “De vrouw met wie ik hiervoor aan het daten was noemde dit soort gesprekken patriarchaal, omdat ze het wel leuk vond om met me te discussiëren, en zich gezien voelde omdat ik haar serieus nam als gelijkwaardige partner, maar dat ze wel moest meespelen op mijn mannelijke voorwaarden”, zei hij. “Dat is onzin, want ik hou ook heel erg van discussiëren, en ik ben er ook goed in en ik ben zo opgevoed, elk gesprek bij mij aan tafel was een gevecht”, zei ik (die niet doorhad dat hij van onderwerp veranderde omdat hij waarschijnlijk aan het verliezen was). “En wie begon daarmee?” “Mijn vader.” “Zie je.” Ik bleef stil, bukte, sloeg mijn armen om zijn knieën en probeerde hem te vloeren. Matriarchy! In mijn herinnering viel hij, in de zijne hield hij stand, maar dat doet er niet toe, het is nog steeds een van de fijnste herinneringen die ik aan hem heb. Dat komt waarschijnlijk vooral doordat het fysieke gevecht onze afstand brak. Want hij had natuurlijk wel gelijk. Of eigenlijk had zijn vorige geliefde gelijk. Het geplaag was een manier om afstand te bewaren. Ik weet niet of ik per se meespeelde volgens zijn spelregels, maar ik weet wel dat we allebei ons niet konden ontdoen van de regels van het patriarchaat. Humor werd macht, humor werd een wapen tegen de ander. Om een echte relatie op te bouwen moeten partners actief en intentioneel eerlijk zijn (zegt schrijver en autoriteit bell hooks), en kwetsbaar, en ook kanten durven laten zien waar ze niet zo trots op zijn. Terugdenkend was het niet gek dat ons dat op dat moment niet lukte, maar dat doet er nu niet toe. Wat ertoe doet is dat de enige manier om romantiek in een relatie brengen, is door te zeggen dat je meer romantiek wil. En vertellen dat je de kwinkslagen niet altijd leuk vindt. Ik legde het dilemma mede namens de lezer die mij mailde (geanonimiseerd) voor aan de man met wie ik nu niet meer date, via een app-bericht. Hij appte terug dat je dat het beste op deze manier kan doen: ‘Ik denk dat de brieflezer op het moment dat de ander in een plaagbui is moet zeggen: hey, ik vind je heel erg leuk en ik vind het heel erg leuk met je. Maar wanneer je xx doet merk ik dat ik me niet helemaal veilig voel om mijn hart open te stellen omdat ik bang ben dat je de spot ermee gaat drijven. Dat vind ik jammer want ik zou mijn hart graag verder openstellen.’ Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Ze is een van de auteurs van de rubriek ‘Ter Plekke’ in Trouw.</p>]]></description>
      <guid>https://www.trouw.nl/tijdgeest/grappen-zijn-leuk-maar-ze-kunnen-ook-afstand-scheppen~b510a837/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[Na je zestigste geen zin meer in seks? Tobiah geeft antwoord]]></title>
      <description><![CDATA[<p>‘Het lijkt erop dat niets in dit universum één is, en niet één kant opgaat. Wij mensen verschijnen als bijzonder levendige knooppunten van relaties in een oneindig netwerk van verbindingen, direct of verborgen, tijdelijk of zeer langdurig. Oneindig, maar lokaal fragiel.’ Dit schreef Ursula Le Guin op 85-jarige leeftijd in de introductie van haar poëziebundel Late in The Day. Het zijn woorden waar ik aan moest denken toen ik voor het eerst mijn mailbox voor deze rubriek opende. De meeste vragen kwamen van vrouwen van 58 jaar en ouder die geen zin meer hebben in seks met hun echtgenoten, die, in het geval van deze briefschrijvers, mannen zijn. Een van hen vertelde dat ze he-le-maal geen zin meer heeft in seks, dat ze het zelfs vies vindt zoals een schoolkind het vies vindt als de ouders vertellen hoe ‘het’ gaat. ‘Manlief vindt het heel naar, maar is opgehouden met aandringen.’ Haar vraag: is er nog hoop dat het terugkomt? Weet ik veel, was mijn eerste gedachte. Ik ben 30 en ik heb de laatste tijd vrij weinig seks met mannen. En hoewel dat sowieso een goede oplossing kan zijn, begrijp ik ook wel dat dat niet voor iedereen is weggelegd en dat ook binnen queer-relaties zin kan veranderen. Daarbij hoeft er toch niets, als u geen seks wilt, wat voor seks dan ook, dan is dat geen probleem. Maar als u wel iets wil proberen dan vindt u misschien een antwoord in de bundel van Le Guin. Ze zegt dat een mens altijd in relatie tot anderen bestaat. Of in het boek Come together van Emily Nagoski, die zegt dat zin in seks ook niet alleen bestaat. Ze zegt nog iets ingewikkelders (haar TedTalk is een aanrader), maar grof uitgelegd zegt ze dat het allerbelangrijkste is dat geliefden elkaar aantrekkelijk vinden en dat ze van elkaar moeten weten waar ze opgewonden van worden. Dat laatste kan veranderen. Altijd, maar sowieso na de overgang. Daarna is de vagina niet meer automatisch een beetje nat, neemt spiermassa af, wordt de huid dunner en vermindert het oestrogeenlevel -- allemaal lichamelijke dingen die invloed hebben op seksbehoeften. Niet in de laatste plaats omdat je daar onzeker van kan worden. We worden als vrouwen opgevoed om naar onszelf te kijken met een mannelijke blik: eentje die ons wil zien als hotte sekswezens. Altijd bevallig, altijd sexy. We leren niet om na te denken over wat wij lekker vinden om te zien of te doen. We moeten lekker zijn. Dat gaat niet weg na je vijftigste, schrijft Saskia Noort in een essay in de Volkskrant. Blijkbaar staat haar Instagram vol met ‘bloedhete vijftigplussers’ die haar inwrijven dat zij ook fuckable moet zijn. Maar dat wil ze niet meer, zegt ze, ze wil zichzelf in de tweede helft van haar leven bekijken door aardige ogen. Yes, zegt het voort. Gelukkig heeft Nagoski tips over die aardige ogen. Het is misschien een cliché maar kijk elke dag in de spiegel, zegt ze, en denk dan niet zoiets als: gatver mijn huid, maar denk: ik hou ervan hoe mijn huid voelt als ik aangeraakt word. Dan is het vooral belangrijk dat de partner in kwestie ook leuk is. En dat leuke seks een projectje van jullie samen, een derde ding in de relatie wordt. Verlies daar allereerst het meten van seks aan prestaties, penetraties, orgasmes, of orgasme-performances. Seks is zoveel meer dan dat. Ken elkaar, vertrouw elkaar, wees vrienden. Vertel elkaar hoe leuk je elkaar vindt. Doe dat vaak. Betast de ander zoals Le Guin haar oudste pollepel betast. Dicht, zwaar, glad als een rivier, schrijft ze over het houten gereedschap dat na al die gebruiksjaren perfect in haar hand past. In de praktijk betekent dat niet alleen praten over wat je lekker vindt, maar soms ook een stap terugnemen. The body keeps the score en het kan best dat nadat u een paar keer seks heeft gehad zonder zin te hebben (met uw man) uw lichaam dat onthouden heeft en fysiek negatief reageert op aanrakingen. Dat betekent niet dat er geen aantrekkingskracht is, dat betekent dat u moet uitzoeken waardoor dat komt en dat u elkaar weer moet leren vertrouwen. Doe dat met plezier. Spelen helpt mensen volgens Nagoski loskomen van de gedachte dat seks een enge prestatiegedreven voorstelling is, waarbij identiteit en eigenwaarde op het spel staan. Denk gewoon eens: oh dit zou ik grappig vinden om te proberen, doe het dan, met communicatie, met toestemming, en zorg ervoor dat het niet erg is als de ander zegt: nee ik wil dit niet. En ten slotte, focus op wat lekker vóélt. Gebruik daarvoor, wanneer je daar zin in hebt, en alleen dan, glijmiddel, nieuwe standjes, speeltjes, langere warm-ups, een bad, lang tongen, alleen maar tongen, oneindig tongen, oraal, masturbatie of gewoon aanraking. En ja – ook ‘alleen’ tegen elkaar aanliggen valt onder seks. Ik doe niets liever. Tobiah Palm (1994) studeerde filosofie en antropologie aan de Universiteit van Amsterdam. Ze is zelfstandig journalist en schrijver. Ze is ook een van de auteurs van de rubriek Ter Plekke in Trouw.</p>]]></description>
      <guid>https://www.trouw.nl/tijdgeest/na-je-zestigste-geen-zin-meer-in-seks-tobiah-geeft-antwoord~ba47f3b2/</guid>
      <pubDate>Thu, 2 Oct 2025 00:00:00 +0200</pubDate>
    </item>
  </channel>
</rss>
