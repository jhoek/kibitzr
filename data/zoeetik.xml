<?xml version="1.0" encoding="utf-16"?>
<rss version="2.0">
  <channel>
    <title><![CDATA[Zo eet ik]]></title>
    <link>https://www.nrc.nl/rubriek/zo-eet-ik/</link>
    <description><![CDATA[Zo eet ik]]></description>
    <item>
      <title><![CDATA[Met een onbekende vluchteling aan tafel]]></title>
      <description><![CDATA[<p>„Het is altijd een beetje spannend want je weet niet wie je krijgt”, zegt Hanneke Nordeman (42), roerend in een pan rijst. „Maar: hoe vaker je dit doet, hoe relaxter het wordt.” Haar man Robert (44) is onderweg naar het Utrechtse AZC ‘Star Lodge’ om hun eetgast van vanavond op te halen, de Syrische vluchteling Hasan. Het gezin neemt zo eens in de twee maanden deel aan het project Come &amp; Eat van Stichting Eet Mee, dat vluchtelingen kennis wil laten maken met Nederlanders via een gezamenlijke maaltijd bij het gastgezin thuis – even weg uit de niet altijd ideale omstandigheden van de (nood)opvang. Nordeman, terwijl ze even in de oven kijkt: „Ik vraag van tevoren altijd wat de gasten willen eten. Hasan wilde graag vis.” Tien minuten later stapt Hasan Kamal Zaki de woonkamer binnen. De kinderen Anneleen (15), Bob (13), Freek (11) en Joëlle (5) geven hem een hand en zeggen hoe ze heten. „Aan-ge-naam”, klinkt het. Hasan is nog maar zes weken in Nederland – na eerst Libanon en daarna tien jaar verblijf in Turkije – maar spreekt al een paar woorden Nederlands. En een heel klein beetje Engels. Via Google Translate wordt hem gevraagd naar zijn leven in Syrië en Turkije, waarna Hasan in het Arabisch zijn verhaal doet. Na elke zin klinkt de blikken vrouwenstem met een soms wat kromme vertaling, maar het communiceren gaat eigenlijk prima zo. Dan is het tijd om aan tafel te gaan. Bij wijze van uitzondering mogen de telefoons nu wél op tafel, zegt Nordeman. Op de eettafel staan diverse bakjes met bijgerechten met onder meer gebakken Libanees brood en een kleurrijke schaal tomatensalade met sumak; in de keuken haalt Nordeman een grote schaal met zalm, cherrytomaatjes en sperzieboontjes uit de oven. De rijst heeft ze voor het eerst op de ‘Midden-Oosten’-manier klaargemaakt: tadhig. Dankzij tips van haar Iraanse vriendin Shima heeft de rijst, waar ook saffraan doorheen zit, nu een lekker krokant korstje. ‘Shimarijst’ noemt Nordeman het. „Veel lekkerder zo!” roept Anneleen na de eerste hap. Zoon Bob vertelt dat hij het altijd wel leuk vindt, zo’n onbekende gast aan tafel. „Dan hoor je het verhaal van de vluchteling en leer je elkaar een beetje kennen, dat is wel gezellig.” Vaak komen er ook kinderen mee. „We verstaan ze vaak niet”, zegt Bob, „maar het is wel heel leuk. Dan gaan we samen op de trampoline springen en zo.” Een half uur later vertelt Nordeman tijdens het maken van een toetje over hun drijfveer om mee te doen aan Come &amp; Eat. „Het is heel verrijkend, je treedt even helemaal buiten je eigen bubbel.” Ook vinden zij en haar man het heel belangrijk dat mensen naar vluchtelingen omkijken. „Dat ze merken dat er om hen gegeven wordt.” Bij aanvang van de maaltijd hadden ze even gebeden, ditmaal ook in het Engels. Waarna Hasan aanhaakte: „God zegene deze goede familie. En als God het wil zullen ze gelukkig zijn met hun prachtige kinderen. Ik hoop dat ze geen enkel kwaad in hun leven zien. Amen in de naam van God, de barmhartige.” Nordeman: „We hebben natuurlijk een ander geloof, hij is moslim; maar je voelt op zo’n moment heel erg die verbinding. Dat vind ik mooi.” Ondertussen praten de kinderen met Hasan. Wat voor sport doet hij, hoe oud ben je? Ze hadden hem veel jonger geschat dan 37. De vrouwenstem van Google Translate zegt droog: „Mijn leeftijd is inderdaad zo, maar van binnen heb ik de kracht van een 20-jarige.” Iedereen lacht. Hasan vertelt dat hij in Syrië twee banen had: niet alleen in de techniek – zware machines –, ook is hij meubelmaker en tekenaar/schilder. Hij toont filmpjes van hemzelf op YouTube en foto’s van barokke stoelen die hij zelf ontwierp. Hasan hoopt niets liever dan dat hij zijn talenten snel in Nederland kan gaan inzetten. „Ik heb tien jaar van mijn leven verspild in Istanbul”, zegt hij. „Ik dank God dat hij mij de kans heeft gegeven naar Nederland te komen.”</p>]]></description>
      <guid>https://nrc.nl/nieuws/2023/08/28/met-een-onbekende-vluchteling-aan-tafel-a4172937</guid>
      <pubDate>Mon, 28 Aug 2023 05:49:38 +00:00</pubDate>
    </item>
    <item>
      <title><![CDATA[Eet met onbekenden, dan beleef  je wat]]></title>
      <description><![CDATA[<p>De ‘Zomertafels’ van Lucinda Douglas (52) zijn onderhand misschien wel een begrip in haar buurt in Apeldoorn. Iedere zomer organiseert Douglas in haar „rijtjeswoningtuin” een reeks diners. Ze nodigt mensen uit die ze niet goed kent en van wie ze het verhaal wil leren kennen: haar demente buurman, een caissière van de supermarkt, iemand die ze op zondag ziet in de kerk maar nog nooit écht heeft gesproken. De groepen stelt ze zorgvuldig samen: mensen die ogenschijnlijk goed bij elkaar passen zet ze juist niet bij elkaar. „Als je bij een etentje iedereen al goed kent, beleef je niks.” Haar drie kinderen (16, 25 en 29) nodigt ze ook altijd uit. „Ik wil ze laten zien dat iedereen een interessant verhaal heeft, als je maar bereid bent goed te luisteren.” Voor vanavond had ze de tuin ingericht met vier verschillende plekken om elkaar te ontmoeten en te eten. Maar door de regen verplaatste ze alles naar binnen. Twee dagen stond ze in de keuken om draadjesvlees, een risotto en een curry met rijst te maken. Een „typisch Zuid-Afrikaanse curry, scherp en vol, een topper”. De kipworstjes kocht ze bij de Turkse winkel, die maken ze daar zelf. Ze bakte verschillende soorten broden en maakte sauzen. Hoogtepunt van het diner is de toetjestafel met een tiramisu, een peppermint pie en bananencake met karamel. „Allemaal foute dingen, maar zó lekker.” De gasten kregen vooraf een uitnodiging met het menu en de begin- en eindtijd: 17.00 tot 20.00 uur. Na afloop wil ze rustig opruimen, alle gesprekken verwerken en napraten met haar man. Ze stuurt iedereen die er was een berichtje om te bedanken. En te zeggen hoe bijzonder ze zijn. „Zo wil ik elk diner afsluiten.” Sommige mensen moeten even wennen aan het idee dat er een eindtijd is, zegt ze. Dan legt ze uit dat het niet ongastvrij bedoeld is. „Door het te begrenzen heeft een avond juist meer waarde, vind ik. De sfeer van een besloten feest waar je alles moet halen uit de tijd dat je er bent.” In Kaapstad, waar ze tot haar 23ste woonde, groeide ze op met veel bezoek. Geen open huis. Je moest wel uitgenodigd zijn, van onaangekondigd hield haar moeder niet. „Ik ook niet. Mensen denken dat je van zoete inval houdt als je gekleurd bent. Nou, wij niet, hoor!” Elke zondag kookte haar moeder een uitgebreide lunch. Na een paar uur vond haar vader het altijd mooi geweest, hoe leuk de mensen ook waren. Hij ging dan in de woonkamer zitten met de deur dicht en de tv aan, sport kijken. „Dan was de boodschap duidelijk en vertrok iedereen heel rap.” Lucinda is de zesde dochter in de familie Douglas. Op een dag kwam de pastoor bij hen thuis en vertelde over een 22-jarige vrouw. Haar man was omgekomen bij een auto-ongeluk en zij was drie maanden zwanger. Ze werkte als verpleegster en kon het niet betalen om het kind te houden. „Mijn vader wilde per se een naamdrager en adopteerde de jongen. Zijn moeder Christine was altijd welkom bij ons, zij werd een soort grote zus voor mij.” Achteraf is dit dé manier om het leven te leiden, denkt ze nu. Haar ouders deden niet zo strak en moeilijk, en verwelkomden samen wat op hun pad kwam.</p>]]></description>
      <guid>https://nrc.nl/nieuws/2023/08/07/eet-met-onbekenden-dan-beleef-je-wat-a4171405</guid>
      <pubDate>Mon, 7 Aug 2023 05:49:38 +00:00</pubDate>
    </item>
    <item>
      <title><![CDATA[Met z’n vijven samen eten in een nieuwe stad]]></title>
      <description><![CDATA[<p>Dit zijn vijf vrouwen die los van elkaar in Breda kwamen wonen, daar nog niemand kenden en op zoek gingen naar een manier om zowel de stad als nieuwe mensen te leren kennen. Alle vijf legden ze daarbij een relatie met eten, door bijvoorbeeld te googelen op ‘Breda eetclubje’. Zo kwamen ze één voor één terecht bij een online forum en vonden ze elkaar: Susan Joosten (25), Evita Cronenberghs (27), Renate Witkowski (35), Esther Dams (29) en Mandy van den Tillaart (32). Dat was bijna drie jaar geleden. Inmiddels zijn ze talloze keren bij elkaar geweest om samen te koken, uit eten te gaan en andere leuke dingen te doen. Vanavond wordt er gekookt bij Susan Joosten thuis – de topkok van het gezelschap. Ze trekt een theedoek weg van een grote schaal en de diverse kleuren van fraai gevouwen stukjes tortellini stralen je tegemoet. Joosten houdt nu eenmaal van koken en wil er „als het even kan iets bijzonders van maken dat niet alleen lekker is maar er ook mooi uitziet”. De pasta maakt ze zelf. „Ik vind het leuk om het dan steeds een stukje verder te ontwikkelen, door nieuwe vormpjes te bedenken en te werken met verschillende kleurtjes.” Ze overweegt er meer mee te gaan doen. Haar pasta wellicht gaan verkopen? Workshops geven? Ze is er nog niet uit, maar post op haar Instagrampagina @pastavansuus al wel een tijdje foto’s en filmpjes van haar creaties. Niet iedereen van het clubje is dol op koken: Mandy van den Tillaart en Esther Dams houden meer van uit eten gaan. Esther kookt zelf sowieso „nooit; ik ga altijd uit eten.” Als bij een van de vijf thuis gekookt wordt is dat Italiaans, als ze uit eten gaan kiezen ze meestal voor andere keukens. De vrouwen kwamen om uiteenlopende redenen naar Breda; voor werk, studie of, zoals Mandy met brede lach zegt, „voor de liefde”. Ze zijn alle vijf totaal verschillend, vertellen ze, maar het klikte vanaf de eerste ontmoeting. Ze bezoeken festivals, gaan varen, zaten in een escape room, gingen op kampeerweekend, samen naar yoga. Hechte vriendschap kortom. Esther Dams woonde hiervoor in Amsterdam: „Daar zat ik ook bij een eetclubje, ik had er al goede ervaringen mee.” Eenmaal in Breda besloot ze direct iets soortgelijks te zoeken. Ook de andere vier vinden het een goede manier om mensen te ontmoeten. „Ik raad het iedereen aan”, zegt Renate Witkowski. „Je treft ook meteen gelijkgestemden”, vult Evita Cronenberghs aan. Je krijgt sneller een connectie met je stad, zeggen ze: als een van hen in de WhatsApp-groep vraagt wie er zin heeft mee te gaan naar dat optreden of terrasje is er altijd wel één die daar ook zin in heeft. „We willen gewoon alles uitproberen en dingen ontdekken.” Dat lukt nog steeds, vertelt Mandy van den Tillaart. „Nu is Breda ook wel een erg leuke stad. Er is hier altijd iets te beleven.” Al doen ze de meest uiteenlopende dingen, het is volgens Evita „nog niet één keer voorgekomen dat we het zonder eten en drinken deden”. Met goede wijn, uiteraard. „Dat staat centraal. We zijn gewoon lekker Brabants. Echt bourgondisch.” Ondertussen legt Susan Joosten de laatste hand aan haar maaltijd – tortellini gemaakt van meel en ei, gekleurd met spirulina en bietensap en gevuld met ricotta, walnoot en salie. In een andere pan pruttelt een sausje van cherrytomaatjes, boter, maanzaad en salie. Ze wordt geassisteerd door Evita Cronenberghs en Renate Witkowski; de laatste raspt nog even parmezaanse kaas. De kamer vult zich met verrukkelijke geuren; de twee ‘uit-eters’ kijken vanachter hun glas tevreden toe vanaf de bank. Joosten zet ze aan het werk als de tijd rijp is, lacht ze. Zoals nu, als de borden worden volgeschept: „Schenken jullie de wijn maar weer bij.”</p>]]></description>
      <guid>https://nrc.nl/nieuws/2023/07/31/met-zn-vijven-samen-eten-in-een-nieuwe-stad-a4170912</guid>
      <pubDate>Mon, 31 Jul 2023 05:49:39 +00:00</pubDate>
    </item>
    <item>
      <title><![CDATA[Het is fijn om veel andere Oekraïners in de buurt te hebben, maar het liefst eten ze samen]]></title>
      <description><![CDATA[<p>‘Your herring is the best herring I ever ate”, zegt Katja Tomonova, waarna haar moeder zich even van de pannen op het elektrische fornuis afwendt en lachend roept: „Herring, Fantastic!”. In de kleine noodwoning in Monnickendam zitten Katja Tomonova (20) en haar moeder Natalia (47) nu ruim een maand. Daarvoor woonden ze in het nabijgelegen Broek in Waterland, een dorp dat algauw bekendstond als ‘Broekraïne’ omdat zoveel inwoners Oekraïense vluchtelingen een thuis gaven. Nu, anderhalf jaar na het begin van de oorlog, woont een groot deel van hen in een net opgetrokken complex bij de sportvelden aan de rand van Monnickendam. Zo’n 160 Oekraïners, vertelt Katja in het Engels. Het zijn gestapelde containerwoningen, bestaande uit een kleine kamer met uitklapbare bank die een tweepersoonsbed vormt, een piepkleine douche met wastafel en natuurlijk een keukentje. En daar staat Natalia vaak typisch Oekraïense gerechten te maken. Zij spreekt nauwelijks Engels. Alleen bij woorden als ‘herring’ en ‘stroopwafels’ mengt ze zich even in het gesprek. „Na de eerste hap in een stroopwafel was mijn moeder er compleet verliefd op”, vertaalt Katja. Ook suikerbrood was een ontdekking. „Zo heerlijk!” Ze maken er wat van, ondanks de trieste omstandigheden. „We kwamen in Nederland aan met maar twee tassen.” Mensen gaven spullen, kleding, speelgoed. Hun huis hebben ze zelf een beetje gezellig gemaakt met spulletjes van Ikea. Katja werkt in Amsterdam als programmeur, en dat doet ze twee dagen vanuit huis, dus in die paar vierkante meter moest ook een klein bureautje komen. Maar het past. Vanavond staat gekookte (en daarna met roomboter doorroerde) boekweit op het menu, met gebakken stukjes rundvlees en met dille en olie aangemaakte stukjes tomaat. Ook komt een schoteltje op tafel met daarop dikke reepjes varkensvlees die eruitzien als gerookt spek, alleen zijn deze rauw en gezouten. Het spek gaat op een stukje stokbrood. Dit gezouten vlees kun je niet kopen in een Nederlandse supermarkt, ook niet bij de slager; veel ingrediënten uit hun thuisland kopen ze bij een bedrijfje in producten uit Balkanlanden, zoals MiniMix. Eén keer per maand komt het bedrijf bestellingen bezorgen – de Oekraïners in dit complex kopen er massaal, vertelt Katja. De boekweit van vanavond komt ook van MiniMix. Dat geldt ook voor het bijzondere nagerecht: hele walnoten nog in de groene schil – dusdanig lang in een soort stroop bewaard dat ze zacht (en zwart) geworden zijn waardoor je ze mét schil kunt eten. Lunchen en dineren loopt een beetje door elkaar bij Oekraïners, legt Katja uit: de maaltijd die vanavond wordt gegeten had net zo goed de lunch kunnen zijn. Als ze naar haar werk gaat, haalt ze bij de supermarkt vaak een kant-en-klare caesarsalade. Of haar moeder geeft een lunchbox mee met eten zoals dat van vanavond; die gaat in de magnetron. Op haar telefoon laat ze typisch Oekraïense gerechten zien, die ze hier regelmatig eten, zoals met zoet of hartig gevulde dumplings. En ze eten regelmatig borsjt, de Oekraïense soep met rode biet, aardappel, rund- of varkensvlees, kool, gebakken ui, wortel en crème fraîche. Het is fijn dat zoveel landgenoten dichtbij wonen, maar eigenlijk eten ze altijd met z’n tweetjes. Privacy is belangrijk, zegt Katja. Juist omdat het leven niet altijd makkelijk is, met hun man en vader in het thuisland en al die nieuwsberichten op de Oekraïense tv die ze dagelijks volgen. Ze wijst naar buiten, naar het fraaie uitzicht over lege sportvelden, hoge bomen en de dijk waarachter de Gouwzee ligt. „Deze rust is voor ons heel goed.”</p>]]></description>
      <guid>https://nrc.nl/nieuws/2023/07/24/het-is-fijn-om-veel-andere-oekraieners-in-de-buurt-te-hebben-maar-het-liefst-eten-ze-samen-a4170435</guid>
      <pubDate>Mon, 24 Jul 2023 05:49:39 +00:00</pubDate>
    </item>
    <item>
      <title><![CDATA[De pom van zijn moeder, en haar roti: ongekend]]></title>
      <description><![CDATA[<p>Voordat Sharda Soebedar-Dwarka (59) een beroerte kreeg, stonden er elk weekend gigantische pannen op het vuur. Op zaterdag kookte zij voor de hele familie, 30 tot 35 mensen. Broers, zussen, neven en nichten uit Almere en Amsterdam kwamen steevast naar haar huis in Den Haag om te eten. Haar Surinaamse pom was ongekend, zegt haar zoon Viroen Soebedar (28). Eerst stoofde ze kip in boter, uien, knoflook, tomaat, specerijen en kruiden. Daarna mengde ze alles met geraspte pomtayer, een wortelknol die lijkt op zoete aardappel. Hindostaanse roti was ook een specialiteit, haar chutney van mango en rode pepers maakte ze fijn en kneedde ze in het deeg van de roti, zodat de smaken al in de deeglaag zaten. Zo gaf ze overal haar eigen twist aan, zegt Viroen. Kijk, kip kan je bereiden met masala (kerrie) óf met kasripo (soort ketjap), maar zijn moeder gebruikte allebei en deed er ook nog een beetje suiker en zout bij. „Dat plakkerige laagje om de malse kip was zó lekker.” Qua eten wilde ze een wereldburger van hem maken, zegt hij. Ze maakte ook zoetigheden uit de Indiase keuken, zoals gulab jamun. Hollandse stamppot. Huzarensalade. „En toen mijn neef zei dat hij van Italiaans hield, zei ze: ‘Is goed, jongen, ik maak een pasta voor jou’.” In die weekenden hielpen familieleden natuurlijk wel met snijden en raspen en knoflook persen, maar Sharda was de baas van de keuken. Ze stuurde haar man en zoon met een boodschappenlijst naar de winkel, en als Viroen met het verkeerde thuiskwam of iets niet kon vinden, moest hij terug. In 2012, Viroen was 16 jaar, kreeg zijn moeder in één maand tijd twee tia’s en twee beroertes. Ze raakte verlamd aan haar linker- en rechterzijde. Na revalidatie werd dat iets beter, maar haar slokdarm en evenwichtsorgaan zijn permanent aangetast. Lopen gaat niet meer, laat staan koken. Een normale studententijd had Viroen niet, er moest altijd iemand bij zijn moeder zijn en als enig kind wisselde hij af met zijn vader. Spontaan het terras op met vrienden kon niet. Als hij naar de film wilde, moest hij dat ver van tevoren plannen. „Ik voel me verantwoordelijk voor haar. Leeftijdgenoten weten niet hoe het is om voor iemand te zorgen, meestal kom je daar pas achter als je een kind hebt.” In hun gezin zijn de rollen veel te vroeg omgedraaid. Ze krijgt sondevoeding en daarnaast brengt Viroen haar elke dag iets uit de Surinaams-Hindoestaanse keuken. Vandaag een zacht wit broodje met gebakken ei, ui, peper en knoflook. En voor vanavond een stoof van groenten, linzen en zoete aardappel met masala. Gemaakt door de oudste zus van Sharda, zijn tante. Een beetje chutney erbovenop. Pittig mag niet. Eigenlijk is het door de situatie met haar slokdarm allemaal niet goed, maar de verpleging ziet het door de vingers. Viroen: „Het zijn kleine porties, ik zorg gewoon dat ze elke dag de smaken krijgt waar ze zo van houdt.”</p>]]></description>
      <guid>https://nrc.nl/nieuws/2023/07/17/de-pom-van-zijn-moeder-en-haar-roti-ongekend-a4169941</guid>
      <pubDate>Mon, 17 Jul 2023 05:49:39 +00:00</pubDate>
    </item>
    <item>
      <title><![CDATA[Als vrachtwagenchauffeur eet je vaak onderweg - en de Senseo staat de hele dag aan]]></title>
      <description><![CDATA[<p>De magnetron zit in een kastje boven het dashboard. Daarin warmt vrachtwagenchauffeur Vincent Heijmans (48) uit Leiden zijn maaltijden op. Vaak een stukje vlees met groente en soms, in een ongezonde bui, zonder groente. Maar Heijmans probeert meestal gezond te eten. Snoepen onderweg doet hij amper en hij neemt altijd bruin brood mee van huis. „Vroeger was dat wel anders”, vertelt hij, „dan haalde ik bij de pomp chocoladedingen, of een balletje gehakt. Dat was niet goed, ik heb er ook aanleg voor om aan te komen.” Af en toe haalt hij nog wel een patatje, maar het liefst neemt hij zelf maaltijden mee om op te warmen. Hij heeft altijd zijn eigen bestek: „Daar ben ik heel truttig in.” Heijmans rijdt de vrachtwagen samen met zijn collega Dustin Schneider (35). De mannen zien weleens collega’s die uitgebreid koken langs de weg, maar zelf hebben ze daar geen energie voor. Iedere zondag vertrekken ze met een volle laadbak naar Duitsland en rijden het grootste deel van de week van supermarkt naar supermarkt. ‘RVE Plantenexport’ staat op de zijkant van hun blauwe DAF-vrachtwagen, die ze liefkozend weleens ‘Dafina’ noemen. Het zijn lange werkdagen, van twaalf tot veertien uur, en als ze ’s avonds hun wagen langs de weg zetten en ze een beetje opgeruimd hebben, zijn ze vaak doodop en kunnen ze niet wachten om het stapelbed uit te klappen. Heijmans grinnikt: „’s Avonds heb ik geen zin om nog aardappelen te gaan schillen.” Het enige wat de mannen de hele dag door bereiden is koffie. Dark roast. De Senseo staat constant te pruttelen. Soms drinken ze wel tien koppen per dag, tussen de supermarkten door. Ook als Heijmans thuis is, kookt hij niet. „Dat doet mijn vrouw, die kookt heerlijke nasi.” Hij verheugt zich er iedere keer dat hij thuiskomt op. Want als hij weer thuis aan tafel zit, eet hij heel anders. Onderweg eet hij niet zoveel, maar thuis aan tafel lukt het hem ineens om lekker te ontbijten en ’s middags een volledige maaltijd te eten. „Ik weet wel dat eten belangrijk is en gezellig, maar ik denk dat ik mezelf geen tijd gun onderweg.” Heijmans houdt van het leven op de weg. Hij rijdt al op de vrachtwagen sinds hij op zijn veertiende van school werd gestuurd, vertelt hij. Een groot deel van zijn leven speelt zich af in de cabine, zeker in de winter als het regent of sneeuwt. Hij vindt het wel knus. Vorig jaar hebben hij en collega Schneider de hele ruimte laten bekleden met glanzend, champagnekleurig leer. Het idee kwam van een truckshow, die bezoekt hij vaak in het weekend als hij weer een paar dagen thuis is. „Het is heel huiselijk”, zegt hij trots. Hij pakt zijn vork en prikt in het plastic bakje met nasi dat zijn vrouw heeft meegegeven.</p>]]></description>
      <guid>https://nrc.nl/nieuws/2023/07/10/als-vrachtwagenchauffeur-eet-je-vaak-onderweg-en-de-senseo-staat-de-hele-dag-aan-a4169414</guid>
      <pubDate>Mon, 10 Jul 2023 05:49:40 +00:00</pubDate>
    </item>
    <item>
      <title><![CDATA[Gezond eten ja, maar vooral  ook relaxed]]></title>
      <description><![CDATA[<p>Als er vroeger bij Mandy Reekers (26) thuis iets omviel, was er paniek. Ze was een paar dagen 18 toen ze Jerry de Maar (26) leerde kennen. Op hun derde date aten ze bij zijn ouders, in hun sprookjesachtige binnentuin in het centrum van Castricum. Er viel een fles wijn om. Mandy Reekers sprong op, wilde gelijk ingrijpen. Maar de familie zei: ‘Ga lekker zitten joh. Die fles ligt al, en die ligt er straks ook nog wel. We gaan eerst even eten.’ Reekers: „Oh, dacht ik. Zo kan het dus ook.” Wat ook anders was: het belang van het eten dat op tafel kwam. Jerry de Maar zat op de koksopleiding, van jongs af aan al wist hij dat hij chef wilde worden. Van jongs af aan hielp hij zijn moeder met het eten, samen plukten ze groentes uit de moestuin. Maar na vier jaar werken in de horeca was de romantiek verdwenen. In het restaurant was hij alleen maar bezig met massaproductie en voorbereidend werk – eindeloos courgettes in kleine stukjes snijden, of een hele dag aardappelsalade maken. Of carpaccio uitleggen op vellen plastic folie, zodat het in de avond zo op een bord gekwakt kon worden. Een beetje rucola erover en klaar. Dat was niet zijn idee van koken en het naar je zin hebben op je werk. Als je geld wilt verdienen en zekerheid wilt dan moet je de techniek in, zei zijn vader toen hij vroeg wat hij dan moest doen. Hij werd verwarmingsmonteur. Prima werk, relaxt, de weken gingen snel voorbij. Maar hij voelde wel bar weinig bij het werken met tangen en sleuteltjes, zoals de andere monteurs. „Even lekker een storing oplossen, dat had ik niet.” Mandy Reekers werkte als secretaresse bij een bank, maar ook zíj zat niet op de goede plek. Toen ze een keer samen in de keuken stonden, ging er een lampje branden. Van Jerry had ze geleerd dat gezond én lekker eten niet twee aparte werelden zijn. En hij vond het erg leuk om uit te leggen welke smaken goed samengaan. Champignons bakken met knoflook, citroen en harissa. Aubergine grillen met paprikapoeder, zout en een beetje honing. Courgette uitschrapen en vullen met olijventapenade. Die dag ontstond het idee voor hun bedrijf. Ze zegden allebei hun baan op en nu, twee jaar later, leren Mandy Reekers en Jerry de Maar anderen online en live via Zoom hoe je simpel en gezond kunt koken, met groenten en kruiden in de hoofdrol. Of hoe je gezond kunt eten op de camping, met één gaspitje en weinig attributen. Zelf eten ze vanavond gewokte groenten met verse salie, rozemarijn, olijven en guacemole. Hun baan opzeggen was best spannend, maar om gelukkig te zijn moet je de regie nemen, zegt Mandy Reekers. Dat leerde ze op haar 18de al. Ze zat toen in groepstherapie, waar ze veruit de jongste was. Ze keek naar één van de moeders en dacht: als ik zo doorga, als ik in de slachtofferrol blijf hangen, dan zit ik hier over een paar jaar weer. Misschien wel als moeder van een kind en met mijn leven nog steeds niet op orde. „Daar maakte ik de keuze dat ik er wél wat van ga maken.”</p>]]></description>
      <guid>https://nrc.nl/nieuws/2023/07/04/gezond-eten-ja-maar-vooral-ook-relaxed-a4168813</guid>
      <pubDate>Tue, 4 Jul 2023 05:49:40 +00:00</pubDate>
    </item>
  </channel>
</rss>
