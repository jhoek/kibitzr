<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Steeds verhuizen naar een ander land is intens’]]></title>
      <description><![CDATA[<p>Carolien: „In 1985 ging ik Japankunde studeren in Rotterdam.” Eric: „Ik werkte daar als studentassistent en studeerde economie. Japan was toen enorm in zwang, er werd zelfs gezegd dat de Japanse economie groter zou worden dan de Amerikaanse.” Carolien: „De studie Japankunde ging net dat jaar van start aan de Erasmus Universiteit.” Eric: „Ik had zelf toen al in Japan gewoond, van mijn vijfde tot mijn achtste. Mijn vader werkte bij Shell.” Carolien: „Voordat ik tijdens mijn studie voor een jaar naar Japan zou gaan, ging ik een keer met Eric thee drinken voor Japantips. We hadden toen allebei nog een andere relatie, we werden niet meteen verliefd. De vonk sloeg pas zo’n drie jaar later over.” Eric: „Op een zondagochtend zag ik haar lopen in het Museum Boijmans van Beuningen. Maar ik had haar nummer niet, dus dat zocht ik op in het telefoonboek.” Carolien: „Toen is het wat geworden en dachten we al snel: wat zou het leuk zijn om samen naar Japan te gaan. En dat hebben we gedaan.” Carolien van Tilburg (58) en Eric van Kooij (64) ontmoetten elkaar bij de studie Japankunde in Rotterdam. Eric werkt via Economische Zaken op Nederlandse ambassades in het buitenland. Zo woonden ze eerst zeven jaar in Tokio, toen vijf jaar in Beijing, zes jaar in Parijs en tussendoor in Nederland. Carolien werkte al die jaren onder meer als correspondent, ondernemer en manager. Nu zijn ze ruim zes jaar terug in Tokio. Ze hebben drie kinderen: Miki (28), Sil (22) en Fay (20). Ze verdienen samen 2,5 keer modaal. Eric: „Ik werkte inmiddels voor Economische Zaken en kon gedetacheerd worden op de Nederlandse ambassade in Tokio.” Carolien: „Uiteindelijk hebben we daar toen zeven jaar gewoond.” Eric: „Japan is een land van tempels en hightech. Tradities zoals de theeceremonie en haiku’s leven er nog steeds, maar het heeft ook een hippe, hypermoderne kant. Het is de grootste robotexporteur van de wereld, er rijden hogesnelheidstreinen door het hele land, de metro rijdt om de twee minuten. Tokio is enorm groot, er wonen 35 miljoen mensen in het urbane gebied. Ik kan hier uren door de stad lopen en elke keer andere dingen zien.” Carolien: „Japan is vol paradoxen. De mensen zijn soms heel gesloten, soms prettig gestoord. Wij wonen in het centrum van die gigantische stad maar ons huis is helemaal stil. Japan is leefbaar, er is een menselijke maat en een bepaalde zachtheid. Dat is de reden dat ik terug wilde. We hebben ook een paar jaar in Parijs gewoond, ten tijde van de aanslagen van 2015. Dat was voor ons als gezin aangrijpend. Japan is natuurlijk niet perfect, maar het is een maatschappij waar mensen veilig en met respect dicht op elkaar kunnen leven. Dingen op straat worden niet vernield. Iedereen staat links op de roltrap zodat mensen die haast hebben er rechts langs kunnen. Mensen zijn beleefd en houden rekening met elkaar.” Eric: „Na enige omzwervingen wonen we nu weer zes jaar in Tokio. We wilden onze jongste twee kinderen, toen 14 en 16 jaar, deze Japanervaring meegeven. Zij vinden het nu net zo fantastisch als wij.” Carolien: „We wonen op tien minuten lopen van Shibuya Crossing, het drukste kruispunt van Tokio, en van de wereld, vol neonverlichting.” Eric: „Elke minuut steken daar duizenden mensen over. Er zijn barretjes, restaurants, boetieks. Het is een geweldig leuke en levendige buurt.” Carolien: „En dat het heel veilig is, is een superbonus. We wonen bovendien vijf minuten van een groot park, het -Yoyogipark, met grote, oude bomen. Daar doen we elke avond een digestive walk. Het park is op z’n mooist in het voorjaar, als de kersenbloesems in bloei staan.” Eric: „Op de ambassade ben ik hoofd van de afdeling innovatie en technologie. Wat wij doen, is de samenwerking tussen Japan en Nederland op deze gebieden versterken. We kijken waar Nederland sterk in is en waar Japan sterk in is. We proberen die ecosystemen met elkaar te verbinden. Ik houd me bezig met de nieuwste technologieën. Fotonische chips, bijvoorbeeld. In chips zitten normaal elektronen maar de nieuwe trend is fotonen te gebruiken. Die maken gebruik van licht als informatiedrager. Ze hebben minder energie nodig en dat is in deze tijden van AI en datacentrums een enorm voordeel.” Carolien: „Toen we voor het eerst naar Japan gingen, ben ik correspondent geworden voor allerlei media, waaronder RTL Nieuws en De Telegraaf. Terug in Nederland had ik een mediabureau. Toen we vijf jaar in Beijing woonden, ben ik ondernemer in de retailsector geworden. In Parijs heb ik het Atelier Néerlandais opgezet, een co-working- en presentatieplek voor de creatieve industrie. En sinds we weer in Japan zijn, stimuleer ik Japans-Nederlandse samenwerking op diverse gebieden, variërend van windenergie tot games en design. Eerst deed ik dat op de ambassade, nu doe ik dat freelance.” Eric: „Mijn werkdag op de ambassade begint om 09.00 uur. En dan rond 16.00 à 17.00 uur ’s middags gaat Nederland open, want dan begint daar de werkdag. Dus dan beginnen de calls en die duren vaak tot 19.00, 20.00 uur ’s avonds.” Carolien: „Ik werk thuis, soms op een co-werkplek. En ik zit ’s avonds ook vaak in calls met Nederland. Ik werk minder dan Eric. Begin ’s ochtends iets later. Ik werk eerder veertig uur, Eric vijftig.” Eric: „Maar wat is werken ? Als ik over straat loop, denk ik ook na over mijn werk. Werk en privé lopen door elkaar heen, maar dat is helemaal niet erg, ’t is gewoon leuk. Want ik vind mijn werk leuk. En dat is een enorm voorrecht.” Carolien: „Steeds verhuizen naar een ander land is intens. Het is leuk, maar ook veel geregel om iedereen op gang te helpen en soms een heel gedoe.” Eric: „Als kinderen jong zijn, verhuizen ze makkelijk mee en zijn ze heel flexibel. Als ze ouder worden, wordt het lastiger. Dan moeten ze elke paar jaar weer afscheid nemen van vrienden en vriendinnen, bijvoorbeeld. Maar onze kinderen kijken er nu met een enorm positieve blik op terug. Het was niet altijd makkelijk, maar ze vinden het fijn dat ze deze kansen gehad hebben om steeds weer nieuwe landen en culturen te ontdekken.” Carolien: „We zijn heel trots op onze kinderen. Ze hebben een groot taalgevoel ontwikkeld, spreken onderling Engels en hebben een grote flexibiliteit ten aanzien van verschillende culturen, eetgewoontes en hoe mensen met elkaar omgaan. Dat is superleuk.” Dagelijkse routine Eric en Carolien staan op tussen 06.30 en 07.00 uur. Dan gaan ze 45 minuten bewegen: Carolien doet yoga of pilates, Eric krachttraining. Ze werken van 09.00 of 10.00 uur ’s ochtends tot 19.00 à 20.00 uur ’s avonds. Tussen 22.00 en 23.00 gaan ze naar bed. Wonen Carolien en Eric wonen in een huis met drie verdiepingen en dakterras, best ruim voor Japanse begrippen. „Japanners wonen klein, dus wat je als westerling hebt, is altijd relatief ruim”, zegt Eric. Er staat een honderd jaar oude boom in de mini-tuin. „Dat geeft een groen gevoel”, aldus Carolien. Vakantie Dit najaar gaan ze naar Sydney waar hun zoon Sil op uitwisseling is. Op de terugweg gaan ze langs Singapore waar hun oudste dochter Miki net naartoe verhuisd is. „En we gaan ook even naar Seoul, waar onze jongste dochter Fay zit voor een uitwisseling. ” Seizoenen Japan is in de zomer warm en vochtig. Eric: „Maar de winters zijn fantastisch. Dan is de lucht strakblauw, met een zonnetje en geen wind.” Ze gaan dan regelmatig skiën. „Op de bergen van Hokkaido valt in de winter vier meter sneeuw”, zegt Eric. „En dat is fantastische poedersneeuw.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/f5Yu69RwsHQ8v-auRIrRz3bolIo=/1280x/filters:no_upscale()/s3/static.nrc.nl/images/gn4/stripped/data136599867-e65b89.jpg'/>]]></description>
      <guid>https://nrc.nl/nieuws/2025/08/29/steeds-verhuizen-naar-een-ander-land-is-intens-a4904463</guid>
      <pubDate>Fri, 29 Aug 2025 07:02:29 +0000</pubDate>
    </item>
    <item>
      <title><![CDATA[‘Als je een beetje te besteden hebt, kun je hier heel goed leven’]]></title>
      <description><![CDATA[<p>Vanessa: „We hebben elkaar in 1999 ontmoet, in Groningen, waar we allebei studeerden. We waren 19 en 20. Willem was bevriend met een huisgenoot van mij.” Willem: „We zijn dus al meer dan 25 jaar samen, maar we hebben als twintigers ook nog heel veel zonder elkaar gedaan. We hebben veel afzonderlijk van elkaar in het buitenland gewoond.” Vanessa: „Ik heb nog een jaar in Rio gezeten. Daar deed ik een stage voor Heineken. Mijn moeder is Portugees, dus ik sprak de taal al.” Willem: „Ik ben gaan afstuderen in Australië en mijn eerste baan was in Schotland. Vanessa zat toen weer in Nederland. In 2006 kwam ik terug naar Amsterdam en zijn we gaan samenwonen.” Foto’s Bruno Colaço Vanessa von Muhlen (46) en Willem Sluiter (47) wonen in het dorp Corroios aan de rand van Lissabon, met hun kinderen Julius (13), Isabel (11) en Gustavo (9) en hun hond Gipsy (1), een working cocker. Ze hebben een huis met een grote veranda en een tuin met zwembad, op tien minuten van het strand. Het leven in Portugal bevalt ze zo goed dat ze niet meer weg willen. Samen verdienen ze ongeveer drie keer modaal. Vanessa: „In 2008 zijn we getrouwd in Portugal, om precies te zijn in Porto. Ik kom uit een portwijnfamilie. We zijn getrouwd in een familiehuis, het feest was in de portwijnkelders. We hebben tot laat gegeten en gedronken.” Willem: „Het was een trouwfeest op z’n Portugees. Dat gaat de hele dag door en houdt pas om 4 uur ’s nachts op.” Vanessa: „In 2014 zijn we samen naar Brazilië verhuisd. Toen hadden we al twee kinderen.” Willem: „Vervolgens hebben we drie jaar in São Paulo gewoond. Daar is onze jongste zoon geboren.” Vanessa: „Ik werkte daar voor Philips als productmanager.” Willem: „Ik heb altijd veel voor banken gewerkt. In Brazilië ben ik mijn eigen bedrijf begonnen. Ik hielp Nederlandse bedrijven te investeren in Brazilië.” Vanessa: „Toen mijn baan na drie jaar afliep, hadden we nog geen zin om terug naar Nederland te verhuizen.” Willem: „Toen hebben we besloten naar Lissabon te verkassen. Ik heb daar een jaartje voor een hedge fund gewerkt en inmiddels heb ik weer een eigen bedrijf. Ik adviseer en begeleid grote en kleine investeerders die in Portugees vastgoed willen beleggen.” Vanessa: „Lissabon is al een tijdje heel populair.” Willem: „Er zijn veel Fransen en Nederlanders. Brazilianen ook, want Portugal is een veel veiliger land dan Brazilië.” Vanessa: „Mijn zusje woont hier inmiddels zestien jaar. Toen ze kwam, was ze de enige Nederlander. Wat dat betreft is het heel erg aan het veranderen, maar ik vind het hier nog steeds heel leuk. Grote delen van Lissabon zijn nog altijd heel authentiek. Maar het is net als Amsterdam: de buurt rondom de Dam moet je misschien een beetje mijden.” Willem: „Lissabon is helemaal niet zo groot. Tot voor kort woonden we in het centrum. Daar is alles op loopafstand. Ik hou ervan door de stad te wandelen en een koffietje op de hoek te drinken.” Vanessa: „Ik heb hier in Lissabon de Portugese franchise van Mom in Balance opgestart: een Nederlands bedrijf. Het concept is outdoor work-outs voor vrouwen. Ik geef ook zelf een of twee keer per week training. Dat vind ik ontzettend leuk om te doen. En je bouwt tegelijk een community voor deze vrouwen. Maar ik werk ook vier dagen per week als product director voor Versuni, een Nederlandse producent van huishoudelijke apparaten. Daarvoor ben ik eens in de drie weken een paar dagen in Amsterdam. Vind ik ook heel leuk. Dan ga ik lekker op de fiets naar kantoor.” Willem: „We wonen nu aan de rand van de stad, op tien minuten lopen van het strand, met een mooi bos vlakbij.” Vanessa: „We willen zeker niet weg uit Portugal. We hebben een heerlijk leven en het is gewoon heel fijn hier te wonen.” Willem: „We eten veel buiten met vrienden, maken dingen in de houtoven of op de barbecue. Als je op een leuke plek woont en een beetje te besteden hebt, kun je hier heel goed leven.” Willem: „Onze kinderen zijn heel Portugees, maar ook heel Nederlands. We spreken thuis altijd Nederlands en in de zomervakantie gaan we naar opa en oma in Nederland. Daar hebben ze ook aansluiting met Nederlandse kinderen.” Vanessa: „Kinderen worden tegenwoordig steeds meer kinderen van de wereld. Dat is een verschil met toen ik kind was. Onze kinderen hebben the best of both worlds.” Willem: „Of ik vloeiend Portugees spreek? Mijn kinderen beginnen te lachen als je dat zegt. Zij vinden dat ik geen woord Portugees spreek! Maar ik doe al mijn werk in het Portugees. In Brazilië moet je het echt spreken, want daar spreken ze echt geen Engels. Hier kun je je wel redden in het Engels, maar als je Portugees spreekt, gaan er meer deuren open. Dan gaat de calor humano meteen een paar graden omhoog.” Vanessa: „Ik zit de hele dag in online meetings met Nederland – althans op de dagen dat ik voor Versuni werk. Op mijn Mom in Balance-dag geef ik sportles in het park.” Willem: „We lopen elkaar niet in de weg. Het huis is groot genoeg. Onze slaapkamer heeft een slaapstuk en een werkstuk. Vanessa kan ongestoord werken in het werkstuk.” Vanessa: „Willem is vaak weg en veel flexibeler.” Willem: „Als ik thuis ben, werk ik vaak op de veranda achter ons huis. Daar kun je negen à tien maanden per jaar buiten werken, in en uit de zon. Zwembadje erbij, superrelaxed. Het is helemaal heerlijk.” Vanessa: „Leuke dingen doen we vooral in de weekenden. Dan gaan we eten met vrienden of naar het strand.” Willem: „Ik hou heel erg van koken, dus ik kook meestal. We eten best vroeg voor Portugese begrippen, tussen zes en acht uur, afhankelijk van de voetbaltraining. Portugezen eten wel wat vroeger dan Spanjaarden. Het is niet gek om acht uur of half negen een restaurant binnen te stappen. Maar vriendjes van onze zoon eten pas na de voetbaltraining, dus om tien uur.” Vanessa: „We houden ervan lekker uit eten te gaan. Dat deden we ook toen de kinderen klein waren. Dat maakt ons nog steeds zo’n gelukkig stel. Op zondagochtend ga ik soms met de kinderen golfsurfen. Dat is fantastisch. Vooral in de winter, wanneer je in het water ligt en de zon schijnt. En daarna ga je een visje eten in je T-shirtje. Dan voelen we ons echt mazzelpikken.” Dagelijkse routine Vanessa en Willem zijn ochtendmensen. „We worden vanzelf wakker om ongeveer 6.45 uur”, zegt Willem. „Dan maak ik de kinderen wakker en ga ik de hond uitlaten. Vervolgens gaan we ontbijten met het gezin.” Ze werken in principe beiden vanuit huis, maar Willem is vaak op pad. Ze gaan vroeg naar bed, tussen 22.00 en 22.30 uur. Bifana Willem houdt ervan een bifana te eten. „Dat is typisch Lissabon: een broodje met kleine lapjes varkensvlees en een saus van knoflook, olijfolie, wijn en kruiden. Daarvoor betaal je tussen de 2 en de 8 euro, afhankelijk van waar je bent. IJskoud glaasje bier erbij. Het is allemaal heerlijk.” Portugese school In Portugal hebben ze drie maanden zomervakantie, maar de schooldagen zijn langer dan in Nederland. Die beginnen om 8.00 of 8.15 uur, en pas om 17.20 uur zijn ze klaar met de lessen. Veel huiswerk is er niet. „De kinderen op deze school zijn voor 90 procent Portugees”, zegt Vanessa. „De helft van het onderwijs is in het Portugees en de andere helft in het Engels.” Sporten Julius en Gustavo voetballen, Isabel gaat naar crosskids, crossfitles voor kinderen. Willem fietst en loopt hard, Vanessa doet aan krachttraining en Mom in Balance-trainingen. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/SMn9Mm6nJ_90MFmsFy7XUp9QKLU=/1280x/filters:no_upscale()/s3/static.nrc.nl/images/gn4/stripped/data135941940-2caa76.jpg'/>]]></description>
      <guid>https://nrc.nl/nieuws/2025/08/22/als-je-een-beetje-te-besteden-hebt-kun-je-hier-heel-goed-leven-a4903739</guid>
      <pubDate>Fri, 22 Aug 2025 07:02:30 +0000</pubDate>
    </item>
    <item>
      <title><![CDATA[‘Ik ga niet op z’n Spaans twee uur lunchen’]]></title>
      <description><![CDATA[<p>Menno: „We hebben elkaar ontmoet op een innovatiecongres hier in Catalonië, in juli 2006. Ik was daar spreker en Raquel kwam me interviewen voor een video over het congres.” Raquel: „Ik vond hem toen al leuk, dus na het congres wilde ik hem een berichtje sturen. Ik heb toen ‘Menno innovatie Barcelona’ gegoogeld. Want ik dacht: daar kan er maar één van zijn.” Menno: „Maar er bleken drie Nederlandse Menno’s in deze regio in de innovatiesector te werken! En het bericht ging natuurlijk naar een andere Menno.” Raquel: „Toch kwam het goed, want bij de reünie van het congres, een paar maanden later, zagen we elkaar weer.” Menno: „Twee jaar later gingen we samenwonen. We zijn niet getrouwd. Dat is nog onderwerp van discussie. Want als we trouwen, wil ik een feest geven – maar dat wil Raquel niet. Dat vindt ze zonde van het geld.” Foto’s Anna Surinyach Menno Mariën (60) en Raquel Egea (54) wonen met hun zoon Ot in Colònia Güell, een monumentaal dorp ontworpen door de kunstenaar Gaudí, in de buurt van Barcelona. Hij is musicus en heeft een biotechstart-up, zij is directeur van een bedrijf in medical imaging. Hun zoon Ot (16) is danser, zijn dochter Anoushka (24) net klaar met haar studie muziek in Rotterdam. Samen verdienen ze tweemaal modaal. Raquel: „Catalanen willen geen geld uitgeven aan onzinnige dingen. Maar ik wil wel trouwen, want dat is financieel verstandiger. Ik werk al sinds mijn zestiende. Al het pensioen dat ik heb opgebouwd, zou verloren gaan als ik zou overlijden en anders kan Menno het krijgen.” Menno: „Ik wil niet trouwen om financiële redenen. Maar in Catalonië zeggen ze: la pela es la pela, poen is poen.” Raquel: „We hebben één zoon samen, Ot. Het leuke is: Ot is zowel een Catalaanse als een Nederlandse voornaam. Hij is nu 16 en wat heel bijzonder is: hij is net toegelaten tot het dansgezelschap in Madrid van Nacho Duato, die vroeger de leider was van het Nederlands Dans Theater. Normaal moet je 18 zijn, maar Duato heeft voor Ot een uitzondering gemaakt.” Menno: „Mijn dochter Anoushka uit een vorige relatie is nu 24. Raquel ziet haar ook als haar eigen dochter. Zij is ook op haar zestiende het huis uitgegaan, om piano en zang te studeren aan Codarts Rotterdam. Ze is gespecialiseerd in latin muziek: Braziliaans, Cubaans. Maar ze houdt ook van jazz en flamenco.” Raquel: „Onze kinderen hebben allebei een speciale school gedaan waar je muziek en dans kan combineren met school.” Menno: „Zelf ben ik ook muzikant. Mijn hoofdinstrument is saxofoon, maar ik speel ook piano, gitaar en bas. Eind juli heb ik opgetreden met eigen muziek. Ot en Anoushka stonden ook op het podium. Dat was een dream come true voor mij. Anoushka speelde piano in een paar nummers en samen met Ot deden zij de achtergrondkoortjes. Ik heb ook eens als muzikaal directeur meegewerkt aan een musical hier in Barcelona over The girl from Ipanema, het verhaal achter de song.” Raquel: „Ik ben directeur van een bedrijf dat software en AI ontwikkelt voor medical imaging – geavanceerde medische beelden ten behoeve van diagnoses. We hebben dertig werknemers en doen zaken in veertig landen.” Menno: „Ik heb sinds vier jaar de biotechstart-up Bsure Medical. We maken een dna-test om problemen met implantaten te voorkomen. Sommige mensen hebben een erfelijke aanleg om bij bijvoorbeeld borstimplantaten een heftige immuunreactie te krijgen. Onze test helpt dat te voorkomen. We werken met vier artsen en hebben twee investeerders. In Nederland werken we nu samen met twintig klinieken. In Spanje zijn nu twaalf artsen die de test regelmatig gebruiken. Ik kan er nog niet van leven, maar dat is normaal; het duurt meestal vijf tot zeven jaar voordat een biotechstart-up rendabel wordt.” Raquel: „We wonen in Colònia Güell, een dorpje uit 1890, gebouwd rondom een textielfabriek van Eusebi Güell. Het dorp ligt twintig kilometer van Barcelona en is ontworpen door Gaudí, die met Güell bevriend was. Wij wonen in het huis van de productiemanager van de textielfabriek.” Menno: „Ik sta op om kwart over zes. Dan maak ik ontbijt voor onze zoon en koffie voor Raquel. Zelf drink ik geen koffie. Ik drink ’s morgens alleen water. Tussen zeven en half acht rijden Raquel en Ot weg naar zijn dansschool, een uur rijden.” Raquel: „Daarna ga ik naar de sportschool, althans drie keer per week, en dan naar mijn werk.” Menno: „Ik begin om acht uur vanuit huis te werken. Lunchen doe ik snel op zijn Nederlands, gewoon een half uurtje. Ik ga niet op z’n Spaans twee uur lunchen. Meestal eet ik de kliekjes van het diner van de vorige dag.” Raquel: „Ik lunch ook snel, in dertig minuten. Meestal een sandwich. Soms moet ik wel voor werk uit eten, maar dat doe ik liever ’s avonds, zodat ik overdag goed door kan werken. Ik werk tot zeven uur en dan ga ik Ot oppikken op de balletschool, tussen half acht en acht uur.” Menno: „Ik stop tussen zeven en acht uur met werken. Dan ga ik koken. Dat vind ik leuk om te doen. Tussen half negen en negen uur staat het eten klaar.” Raquel: „Na het avondeten werk ik vaak nog een beetje.” Menno: „Ik ga ’s avonds meestal muziek maken. Dan duik ik mijn studio in. Tussen twaalf en één gaan we naar bed.” Raquel: „We werken allebei zestig uur per week. Menno heeft een eigen bedrijf en ik leid mijn bedrijf alsof het van mezelf is.” Menno: „Raquel helpt mij ook met mijn start-up: ze geeft moral support en helpt met contacten.” Raquel: „Omdat Ot nu in Madrid gaat studeren, hebben we daar een appartementje gehuurd, niet ver van het Pradomuseum.” Menno: „Het plan is dat we daar om beurten met hem zijn. We zullen elkaar dan vooral in de weekenden zien.” Raquel: „Het heeft ook voordelen voor ons qua werk. Er zijn veel klinieken voor plastische chirurgie in Madrid. Dat is handig voor Menno’s start-up. En ik ga een kantoor openen van ons bedrijf in Madrid.” Vervoer Ze hebben een tweedehands Tesla met twee stickers. De ene is I bought this before Elon went crazy en op de andere staat : We love Tesla – we don’t like Musk. „Het is een geweldige auto”, vindt Menno. „In de file rijdt hij zelf.” Huishouden „Het huishouden is fifty-fifty verdeeld”, zegt Menno. „Hij doet meer dan ik”, zegt Raquel. „Want hij verzorgt ook alle maaltijden.” Uitgeven Geld uitgeven doen ze aan de studies van de kinderen, aan meubels en interieuritems, en aan muziekinstrumenten. Erotische verhalen Raquels hobby is schrijven, al komt ze daar de laatste tijd niet aan toe. „Ik schrijf erotische verhalen. Ik heb er eens eentje verkocht aan een tv-regisseur die er een condoomreclame van gemaakt heeft.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/TcqPq8mwuLfKSSu9SY41W62C0P8=/1280x/filters:no_upscale()/s3/static.nrc.nl/images/gn4/stripped/data135937894-a229af.jpg'/>]]></description>
      <guid>https://nrc.nl/nieuws/2025/08/15/ik-ga-niet-op-zn-spaans-twee-uur-lunchen-a4903067</guid>
      <pubDate>Fri, 15 Aug 2025 07:02:30 +0000</pubDate>
    </item>
    <item>
      <title><![CDATA[‘We moeten nu weer wennen aan de kou als we in Nederland zijn’]]></title>
      <description><![CDATA[<p>Lotte: „We zijn allebei een beetje van de oude garde: denken dat je bij het groentevak in de supermarkt iemand kunt ontmoeten die de liefde van je leven blijkt te zijn.” Timon: „Lotte was oorspronkelijk mijn achterbuurvrouw in Den Haag. De achterkant van haar huis zat tegen dat van mij aan. Toen ik er net was komen wonen, liep ze een keer langs.” Lotte: „Ik zei toen: ik geef met Oud en Nieuw een feestje. Óf je komt, en anders hoop ik dat je niet gaat klagen over geluidsoverlast!” Timon: „Ik had al andere plannen, maar na Oud en Nieuw ben ik een keer bij haar langsgegaan. Toen zei ik: het is handig, als buren, dat je elkaars nummer hebt. Dat was een slap verhaal natuurlijk. Maar toen hebben we nummers uitgewisseld.” Lotte: „En zo is het gekomen.” Timon: „Twee jaar later, op 1 januari 2020, trok Lotte bij me in.” Foto’s Amrita Chandradas Lotte Harenslak (32) en Timon Ligterink (37) wonen sinds oktober 2021 in Singapore. Hij is commercieel directeur Asia-Pacific voor het familiebedrijf Huisman, de grootste hijskranenbouwer ter wereld. Lotte is sales- en marketingdirecteur voor Management Drives, een Nederlands bedrijf in teamdynamiek en leiderschapstrainingen. Hij doet aan beachvolleybal en golf, zij kookt graag en doet een deeltijdstudie fotografie. Samen verdienen ze 2,5 keer modaal. Lotte: „Niet lang daarna ben ik begonnen over wonen in het buitenland. Dat was eigenlijk mijn idee.” Timon: „Ik had weinig zin om vrienden en familie achter te laten. Zonder Lotte had ik de stap nooit durven zetten.” Lotte: „Maar hij was wel degene die via zijn werk naar het buitenland kon.” Timon: „Er was een vacature in Singapore en ik deed al de verkoop in Azië voor mijn werkgever, een bedrijf in offshore equipment zoals hijskranen.” Lotte: „Toen hebben we besloten de sprong te wagen. We zijn toen ook getrouwd.” Timon: „In eerste instantie voor de liefde, maar ook voor de verblijfsvergunning in Singapore was het erg handig.” Lotte: „In oktober 2021 zijn we naar Singapore verhuisd.” Timon: „We wonen nu in een appartement van 90 vierkante meter. Dat betaalt mijn werkgever. Het leven in Singapore is duur, zeker als je van westerse spullen houdt. Je betaalt wel 4 euro voor een pak melk. Ze importeren alles in Singapore, want ze verbouwen haast niks zelf. En het is hier altijd 30 graden, dus alles moet goed gekoeld blijven.” Lotte: „Het is een paradijsje. Het is heel mooi en schoon. Er zijn botanische tuinen en alles is heel groen.” Timon: „Het ligt in de tropen, bij de evenaar. Dus het is altijd warm, maar ook vochtig. We zijn hier blij als het regent, daarna is het meteen 4 tot 5 graden koeler en dat voelt een stuk beter.” Lotte: „Je went er wel aan. Wij moeten nu weer wennen aan de kou als we in Nederland zijn.” Timon: „Ik werk voor Huisman, een bedrijf dat ’s werelds grootste hijskranen bouwt. Ik ben 30 procent van de tijd op reis. Ga naar Japan, Korea, Taiwan, Australië. Zaken in Azië zijn heel erg op relaties gebaseerd. In Nederland gaat het eerder via een aanbesteding. Hier ga je uit eten, een drankje doen, een band opbouwen. Zodoende kun je ook meer over culturen leren.” Lotte: „Ik ben sales &amp; marketing director Azië voor Management Drives, een Nederlands bedrijf dat gespecialiseerd is in teamdynamiek en leiderschapstrainingen. We werken met kleurenprofielen voor mensen die in een organisatie werken. Rood betekent een direct en gefocust type, geel is visionair, blauw organiseert, groen is mensgericht en communicatief, oranje is ondernemend en paars is traditiegetrouw. Het werkt heel goed en geeft heel veel inzicht in hoe je zelf in elkaar zit. Het kan ervoor zorgen dat mensen zich meer thuis voelen in een organisatie en zich meer gezien en begrepen voelen.” Timon: „Ik ben meer rood, oranje – ondernemend.” Lotte: „Ik ben vooral geel en groen. Geel is creatief, onderzoekend, bouwt op kennis. Groen is een people manager – die streeft naar harmonie en communicatie.” Timon: „We vullen elkaar goed aan! De kleuren bieden een taal aan een team om over dit soort dingen te praten.” Lotte: „Het maakt het bespreekbaar.” Timon: „Je kunt zeggen: je doet nu wel heel erg paars!” Lotte: „Zo kun je op een ontwapenende manier kritiek op elkaar geven.” Timon: „Wij kunnen ons ook goed apart van elkaar vermaken. Ik doe veel aan beachvolleybal en golfen.” Lotte: „Ik doe een studie fotografie.” Timon: „We hebben een Aziatische vriendengroep, maar ook best wel veel Nederlandse vrienden. Ook voor de humor, de Nederlandse ad-remheid, sarcastische humor.” Lotte: „Het is makkelijker levelen. Er is hier een hele open Nederlandse community die tegelijk ook heel verbonden is.” Timon: „Vriendschappen zijn vergankelijk in het expat-circuit. Ze duren misschien twee jaar en dan komen er weer nieuwe mensen. Het komt en gaat. Dus aan de ene kant is het leuk, heel dynamisch. Aan de andere kant is het niet zo diep.” Lotte: „Maar je komt soms juist wel sneller tot diepte. Je beleeft hetzelfde, dat schept een band. Niemand heeft familie om de hoek, zoals in Nederland. Dus je vrienden worden een tweede familie.” Timon: „We gaan uiteindelijk wel naar Nederland terug. Dit is een uitzending, dus dat is per definitie tijdelijk. Maar hoe of wat weten we nog niet. „Wonen in het buitenland heeft ook minder leuke kanten. Je mist dingen. Vrienden veranderen van baan. Mijn kleine neefjes zie ik maar één of twee keer per jaar en die veranderen in een halfjaar 100 procent. Soms volgen we een uitvaart van een familielid via Teams. Dat voelt gek.” Lotte: „Maar de leuke kanten wegen daar absoluut tegenop.” Timon: „Dus: doe het, als je kunt en durft. Ik had een stok achter de deur, Lotte, anders had ik het niet zo snel gedaan. Zij is de drijfveer geweest.” Lotte: „Ik wou het en hij kon het.” Timon: „Ik raad het iedereen aan. Het verrijkt je leven. Het maakt niet eens uit waar je heen gaat. Het gaat om ‘het proces van je leven’ van nul opstarten.” Lotte: „Het geeft je het vertrouwen dat je elders opnieuw je leven kunt opzetten. Dat geeft vertrouwen in jezelf.” Dagelijkse routine Lotte staat op om 6 uur, Timon om 7 uur. Ze gaan ’s ochtends eerst een uur sporten. Daarna hebben ze meetings met klanten in Azië. Na de lunch, rond twee uur ’s middags plaatselijke tijd, is het in Nederland 8 uur ’s ochtends en begint daar de werkdag. Dan hebben Lotte en Timon meetings met contacten in Nederland. Vaak gebeurt dat ook nog ’s avonds. Ze hebben daardoor weinig sociale afspraken in de avonden. Timon: „De meeste sociale dingen doen we in het weekend.” Werken met tijdsverschil Lotte: „Werknemers van mijn bedrijf zitten over de hele wereld. Zo had ik laatst een meeting met een collega in Mexico. Voor hem was het vroeg in de ochtend, voor mij laat in de avond.” Studie fotografie Lotte doet haar studie fotografie in de avonduren. „Ik heb elke week één les van drie uur en daarnaast heb ik opdrachten. Het leukst vind ik mensen en producten fotograferen.” Timon fotografeert ook, vooral dieren en landschappen. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/DM-7TWylyvCm0cqM2jlRscWzu-Y=/1280x/filters:no_upscale()/s3/static.nrc.nl/images/gn4/stripped/data135739881-2964e4.jpg'/>]]></description>
      <guid>https://nrc.nl/nieuws/2025/08/08/we-moeten-nu-weer-wennen-aan-de-kou-als-we-in-nederland-zijn-a4902484</guid>
      <pubDate>Fri, 8 Aug 2025 07:02:30 +0000</pubDate>
    </item>
    <item>
      <title><![CDATA[‘We wilden gewoon  iets anders  doen met  ons leven’]]></title>
      <description><![CDATA[<p>Floris: „Eigenlijk ontstond bij ons enkele jaren geleden op hetzelfde moment de behoefte aan meer ruimte en vrijheid. Gewoon iets anders doen met ons leven. Mark had het even gehad met zijn werk. Ik ben opgeleid als grafisch vormgever, maar ontdekte dat een kantoorbaan niets voor mij was. Toen ben ik in een supermarkt gaan werken, op de broodafdeling en achter de kassa. Dat contact met mensen vond ik veel leuker.” Mark: „Ik werk al 24 jaar in de interieurbranche, de laatste jaren verkoop ik vooral badkamers en keukens. We werken dus allebei ook op zaterdag en dan is een rijtjeshuis, waar de buren op vrijdagavond gaan vieren dat het weekend is begonnen, niet zo handig. Zo ontstond de wens om vrijer en ruimer te leven.” Floris: „Met meer grond, zelf gewassen verbouwen, dieren houden en gasten ontvangen.” Mark: „Maar in Nederland was vrijstaand wonen met veel grond veel te duur voor ons. Dan heb je het al gauw over 7 tot 8 ton.” Floris Schotveld (27) en Mark Ros (42) emigreerden deze zomer naar Noord-Italië om er een boerderij te gaan runnen met plaats voor gasten. Floris volgde een opleiding media en grafische vormgeving en werkte in Nederland in een supermarkt. Mark studeerde bouwkunde en deed een opleiding tot meubelmaker. Hij werkte jarenlang in de interieurbranche. Samen verdienden ze in Nederland 1,5 keer modaal. Floris: „In 2023 waren we op vakantie in Italië. Mark pakte voor de gein een folder mee bij een makelaar en toen is het gaan borrelen. Waarom zou onze toekomst niet in het buitenland kunnen liggen?” Mark: „Vrij snel daarna heb ik mijn huis verkocht en zijn we bij mijn ouders gaan wonen. We hebben een camper aangeschaft en zijn drie maanden gaan rondkijken in Duitsland, Frankrijk en Noord-Spanje of we een geschikte plek konden vinden om onze droom te realiseren. Maar ook om te voelen hoe het was om langere tijd weg te zijn uit Nederland, ver van familie en vrienden. Dat bleek mee te vallen. We vonden juist de rust die we zochten. Geen haast, geen dwang, niet voortdurend dingen hoeven plannen.” Floris: „We vonden uiteindelijk een boerenhoeve in Noord-Italië, in de driehoek Milaan-Genua-Turijn. Het complex bestaat uit drie woningen en er ligt 5,5 hectare grond bij met fruit- en notenbomen. Deze zomer zijn we erheen verhuisd. We hebben alles schoongemaakt en gaan nu camperplekken inrichten, safaritenten neerzetten en vier appartementen maken.” Mark: „Eén voor onszelf, één voor onze ouders en twee voor de verhuur. Totdat ons appartement klaar is, wonen we in een huurhuis in de buurt, zodat we niet voortdurend in de rotzooi van de verbouwing zitten. Eind van dit seizoen hopen we de eerste campergasten te ontvangen. Als we klaar zijn, zijn we een half miljoen verder. Gelukkig is het leven in Italië goedkoper dan in Nederland.” Floris: „Ik hou me bezig met de moestuin, met de dieren en ik ga workshops geven. Brood bakken, groente fermenteren, chocopasta maken van eigen noten, thee maken van kruiden. Ik heb mezelf de afgelopen jaren veel aangeleerd via boeken, workshops en YouTube. Ik verzorg ook ons YouTube-kanaal ‘De reis naar thuis’, dan hoeven we niet steeds overal uit te leggen wat we aan het doen zijn.” Mark: „Ik ga voor de gasten zorgen, maak de appartementen schoon en ben de technische man. Ik ben heel precies en netjes, Floris is meer de gezellige chaoot. Je wilt niet weten hoe de keuken eruitziet als hij daar bezig is geweest… Gelukkig heeft hij hier zijn eigen werkruimte. Alles wat ik daarbuiten aantref, veeg ik weer bij hem naar binnen. Maar hoe verschillend we ook zijn, tot nu toe werkt het goed.” Floris: „De producten die ik maak, ga ik verkopen in een landwinkel aan huis.” Mark: „Sinds we ons op dit project hebben gestort, is onze work-life balance een stuk beter geworden. In de aanloop naar de verhuizing waren we af en toe een maand hier en kwamen we helemaal tot rust.” Floris: „Al heeft dit avontuur bij vlagen ook stress opgeleverd. Vooral rond het afscheid van mensen in Nederland. Maar dat is een fase waar je doorheen moet om je grote wens te kunnen realiseren. Ook het opstarten hier gaf stress. Je moet zoveel dingen regelen, van een wateraansluiting tot verzekeringen en van inschrijving bij de gemeente tot vergunningen. Wat het lastiger maakt, is dat instanties in Italië veel minder digitaal toegankelijk zijn dan in Nederland.” Mark: „Gelukkig zijn we in Nederland ruim op tijd op Italiaanse les gegaan, zodat de taal geen groot probleem meer is.” Mark: „Soms ben ik weleens bang dat ik op den duur de creatieve kant van mijn werk in Nederland ga missen, al zal ik ook genoeg creativiteit nodig hebben om deze boerderij op te knappen. Verder denk ik wel eens: en als dit hier allemaal klaar is, wat dan? Ik weet dat ik dan onrustig word en iets nieuws wil aanpakken.” Floris: „Nou, ik niet hoor, ik ga hier nooit meer weg.” Mark: „Misschien moet ik dan een huis hier in de buurt onder handen nemen en verhuren.” Floris: „Ik mis mijn werk niet, wel mijn collega’s en de vaste klanten. Maar ik kan veel meer passie kwijt in de tuin dan in de supermarkt. Ik mis weleens het gemak waarmee je dingen in Nederland deed, dat je alles blindelings weet te vinden in een winkel, bijvoorbeeld.” Mark: „Ja, de regelmaat, orde en snelheid van Nederland missen we weleens, maar daar hebben we vrijheid voor teruggekregen. En misschien komen we over tien jaar met hangende pootjes terug naar Nederland, maar dan hebben we het in elk geval gedaan.” Wonen Tot 2023 woonden Mark en Floris in een rijtjeshuis in Winterswijk. Daarna trokken ze in bij Marks ouders, in afwachting van hun vertrek naar Italië. Vervoer Ze hebben twee auto’s: een SUV en een heel kleine auto die ze gaan verhuren aan campergasten. Huisdieren Toen ze het huis in Italië kochten, bleken daar drie katten bij te horen. „Hoewel het ‘wilde’ katten zijn, gedogen we elkaar en in ruil voor eten groeit onze band met de dag.” Italianen „Inburgeren gaat eigenlijk vanzelf, de Italiaan is van nature vrij nieuwsgierig en behulpzaam, mits je een woordje Italiaans spreekt.” Boodschappen Ze kopen veel biologisch voedsel en eten koolhydraatarm, net als Marks moeder bij wie ze inwoonden. „Niet heel handig met al die pasta in Italië.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/mzTyjzUWmIBqZgvyKqVvSqxIDBA=/1280x/filters:no_upscale()/s3/static.nrc.nl/wp-content/uploads/2025/08/03165052/data135510545-a3143e.jpg'/>]]></description>
      <guid>https://nrc.nl/nieuws/2025/08/01/we-wilden-gewoon-iets-anders-doen-met-ons-leven-a4901932</guid>
      <pubDate>Fri, 1 Aug 2025 07:02:31 +0000</pubDate>
    </item>
    <item>
      <title><![CDATA[‘Gerson heeft eerst toestemming aan mijn vader gevraagd of hij met me mocht trouwen’]]></title>
      <description><![CDATA[<p>Tessa: „Ik kwam aan in Guatemala op 3 januari 2008. Drie dagen later kreeg ik mijn eerste salsales. Van Gerson. Ik was in Guatemala om Spaans te leren en vrijwilligerswerk te doen. Het was in de oude koloniale hoofdstad Antigua, op een half uurtje van de hoofdstad Guatemala-Stad. ’s Ochtends had ik Spaanse les, ’s middags werkte ik in een tehuis voor kinderen met een bijzondere zorgbehoefte: Obras del Hermano Pedro, oorspronkelijk gesticht door een katholieke monnik. Daarna ging ik naar salsales. En zo werd ik verliefd op Gerson.” Gerson: „En ik op haar.” Tessa: „Hij heeft me heel langzaam versierd. Hij nam steeds bloemen mee en de eerste keren dat we elkaar zagen, kuste hij me op de wang. Elke keer iets dichter bij mijn mond, totdat hij me een keer helemaal op de mond zoende.” Gerson: „Zo doen we dat in Guatemala.” Tessa de Goede de Ordoñez (42) en Gerson de Ordoñez (50) wonen in het dorpje San Juan del Obispo, op 4 kilometer van Antigua Guatemala. Ze hebben een eigen ziekenhuis waar ze operaties organiseren voor kinderen met schisis (‘hazenlip’), via hun Stichting Tess Unlimited. Ze wonen op een stuk land van 60 bij 60 meter, hebben 34 honden en een zelfgebouwde pizzaoven. Samen verdienen ze 18.000 euro per jaar. Tessa: „Na zeven maanden ging ik terug naar Nederland. Maar na vijf maanden kwam ik alweer naar Guatemala. En sindsdien woon ik hier.” Gerson: „We zijn nu vijftien jaar getrouwd.” Tessa: „Hij heeft gewacht totdat mijn familie een keertje op bezoek was. Toen heeft hij eerst toestemming aan mijn vader gevraagd of hij met me mocht trouwen.” Gerson: „Dat was toen we bij het Atitlanmeer waren.” Tessa: „Mijn vader gaf toestemming, maar zei: je moet het ook aan Tessa zelf vragen.” Gerson: „En toen we terug waren in Antigua heb ik haar gevraagd, op een avond in een restaurant, waar haar familie bij was.” Tessa: „Op het nagerecht, een brownie, lag een doosje in de vorm van een aardbei. Daar zat de ring in. En toen ging hij op zijn knieën.” Gerson: „We hebben geen kinderen, wel 34 honden. Vroeger hadden we er zestig. We redden straathonden.” Tessa: „Waarom geen kinderen? We willen ze gewoon niet. We houden van onze vrijheid en hebben een heel druk leven. Toen ik terugkwam in Guatemala, heb ik een stichting opgericht voor kinderen met schisis: een aangeboren afwijking aan bovenlip, kaak en vaak ook het gehemelte. De spieren zijn niet verbonden, er is een spleet in de mond. Kinderen kunnen dikwijls niet goed eten en drinken en niet praten. Als we ze vinden, zijn ze vaak ondervoed. Daarom hebben we ook een voedselprogramma. Vervolgens zijn meer operaties nodig. Vaak ook spraaktherapie.” Gerson: „Schisis komt vaak door een combinatie van genetische en omgevingsfactoren. We zien veel kinderen van tienermoeders die misbruikt zijn door een familielid. Vorig jaar hadden we negentig kinderen van moeders tussen de 11 en 14 jaar. Incest vergroot de kans op schisis. De kinderen worden vaak te vondeling gelegd. Soms vinden we ze in weeshuizen.” Tessa: „Ik ben met heel weinig geld begonnen. Ik heb dingen die ik in Guatemala op de markt gekocht had in Nederland verkocht en daar een paar duizend euro aan overgehouden. Dat was mijn startkapitaal. Ik kreeg een gratis kantoortje bij de Obras del Hermano Pedro. De eerste jaren leefde ik van mijn spaargeld. En toen mijn ouders zagen dat ik serieus was, hebben ze me vijf jaar lang een toelage gegeven om van te leven – het leven in Guatemala is niet duur en we zijn geen big spenders: Gerson en ik leven ook nu nog van een gezamenlijk inkomen van 18.000 euro per jaar.” Gerson: „Sinds drie jaar werk ik fulltime voor de stichting van Tessa. Ik haal chirurgen van het vliegveld en rijd elke week naar Guatemala City om vergunningen voor operaties op te halen. Verder zorg ik dat alle apparaten in het ziekenhuis goed werken. Ik word er blij van te zien dat alles het goed doet en niks kapotgaat als ze net aan het opereren zijn.” Tessa: „We hebben inmiddels vijftig werknemers en een eigen ziekenhuis. We doen elke maand operaties met lokale chirurgen en acht à negen keer per jaar met chirurgen uit de Verenigde Staten en Canada. Alle chirurgen doen het vrijwillig, de rest van het medische team betalen we. Elk jaar helpen we meer dan 1.200 kinderen.” Gerson: „Volgende week gaan we weer de bergen in om kinderen te bezoeken. Op een dag zien we vaak wel twee- tot driehonderd kinderen.” Tessa: „We werken veertig tot zestig uur per week. Ik sta om 7 uur op, om 8 uur ben ik op kantoor. Tenzij we operaties hebben – die starten meestal om 7 uur ’s ochtends en kunnen zomaar tot 8 uur ’s avonds doorgaan. Op andere dagen ben ik rond half zes thuis en ga ik een uur trainen – we hebben thuis gewichtjes en een loopband. Als we de bergen ingaan, zoals volgende week, is het weer anders. Ons leven is heel afwisselend, geen dag is hetzelfde. We hebben dus niet altijd een vast ritme, behalve de periodes dat we niet op pad zijn en geen operaties hebben. Ik vind een ritme fijn, maar ik vind de afwisseling ook leuk.” Gerson: „Ik ben twee keer in Nederland geweest. Ik vind het daar te netjes, er zijn te veel regeltjes. Maar Guatemalteken zijn vaak weer te relaxed. De meeste mensen doen heel rustig aan, zo van mañana, mañana. Nederlanders doen alles ahora, nu. Hier zeggen ze: we doen het ahorita, zometeen. Maar dat betekent niet vandaag. Wat ik leuk vind, is dat we hier bij de stichting een mooie mix van de twee culturen hebben. Het is niet te gestresst, maar ook niet te lui. We werken hier allemaal heel hard, maar daarna hebben we ook plezier.” Dagelijkse routine Tessa staat om 7 uur op en gaat tussen 21 en 22 uur naar bed. Gerson staat op om 7.30 uur. Als hij thuiskomt, doet hij elke dag dezelfde work-out: 100 push-ups, 100 squats (diepe kniebuigingen) en 100 abs (buikspieroefeningen). Tessa traint na het werk 4 tot 5 keer per week met gewichten en op de loopband. Gerson gaat om 23 uur naar bed. Eten en drinken Tessa is vegetariër, Gerson is juist dol op vlees. Zij eet om 19 uur na haar work-out haar eigen vleesloze maaltijd, Gerson eet pas om 22 uur zijn diner, met veel vlees. Tessa heeft Gerson leren gourmetten, maar hij vond het gourmetten met elektrische pannetjes te langzaam gaan. In de tuin heeft hij een pizzaoven gebouwd. „Die kun je opwarmen tot 500 graden”, zegt hij. „In 1 minuut is je pizza klaar.” Autorijden Ze hebben twee tweedehands gekochte 4×4-wagens. Gerson rijdt veel voor de stichting, maar houdt niet van autorijden. „Omdat de wegen in Guatemala zo slecht zijn en het verkeer chaotisch”, zegt hij. „Je weet nooit wat je bij de volgende bocht te wachten staat.” Social media Donoren van de Stichting Tess Unlimited zien wat er met hun geld gebeurt. Tessa stuurt vier keer per jaar een nieuwsbrief en is actief op Instagram en Facebook. Het is mogelijk te doneren aan een individueel kind. Tessa stuurt dan foto’s door van voor en na de operaties. Ze ziet er persoonlijk op toe dat elke euro op de juiste plek belandt. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/tgQTmFTzxVdFDZAqaDDDbeR0dTs=/1280x/filters:no_upscale()/s3/static.nrc.nl/wp-content/uploads/2025/07/27203645/data135265901-8c2cd6.jpg'/>]]></description>
      <guid>https://nrc.nl/nieuws/2025/07/25/gerson-heeft-eerst-toestemming-aan-mijn-vader-gevraagd-of-hij-met-me-mocht-trouwen-a4901253</guid>
      <pubDate>Fri, 25 Jul 2025 07:02:31 +0000</pubDate>
    </item>
    <item>
      <title><![CDATA[‘Hij heeft  twee vrouwen –  de eerste is zijn laptop, de tweede ben ik!’]]></title>
      <description><![CDATA[<p>Wladimir: „Wij zijn allebei dol op hiken in de bergen. Onze eerste date was een bergwandeling.” Bokan: „Daarom zeggen we altijd dat onze liefde in de bergen begonnen is.” Wladimir: „Zoals ze zeggen over Koerden: ze hebben maar één vriend, de bergen. Ik ben al sinds de middelbare school gefascineerd door de Koerden, waar ik toen ook een profielwerkstuk over geschreven heb. Ik spreek inmiddels ook twee Koerdische dialecten. Koerden zijn een volk zonder land, 45 miljoen mensen die verspreid over het Midden-Oosten wonen: in Irak, Syrië, Turkije en Iran. En deels in Europa.” Bokan: „Wij wonen in Erbil, de hoofdstad van Iraaks Koerdistan: het deel van Irak waar Koerden wonen. We hebben een eigen regering maar er is altijd veel spanning met de nationale regering in Bagdad. Het is een stad van één miljoen inwoners, we zien de besneeuwde bergtoppen in de verte.” Wladimir: „Er zijn veel cafés, restaurants en hotels in Erbil. Het is heel levendig en sociaal. Mensen gaan altijd uit. Ze gaan naar een mazra’a, een buitenhuis, met de hele familie. Er is een heel groot park, een duizend jaar oude citadel en een bazaar in de stad. Er zijn musea, moskeeën en christelijke kerken. In de zomer kan het heel heet zijn in Erbil. Het is nu 44 graden. Soms is het wel 48 graden.” Bokan: „Ik ben hier geboren. Sinds kort heb ik een restaurant hier in de christelijke wijk van de stad. Er is bijna elke avond live muziek. En dans. Ik heb het restaurant zelf ontworpen. De muren zijn bedekt met stenen die we uit de bergen gehaald hebben. De stoelen zijn van het beste hout.” Wladimir: „Het restaurant Le Daff is genoemd naar de traditionele Koerdische handtrommel, de daff. We schenken ook alcohol, terwijl alcohol in Bagdad verboden is. Koerdistan is liberaler dan de rest van Irak.” Bokan: „Ik heb ook een apotheek. Daar heb ik mensen voor me werken. Het restaurant heb ik pas sinds een jaar. En we hebben sinds vijf maanden een kind, onze dochter Kevok.” Wladimir: „Kevok is het Koerdische woord voor duif. ‘Ez Kevok im’ (Ik ben een duif) is ook een populair nummer, onder anderen gezongen door de Koerdische zangeres Aynur, die nu in Nederland woont.” Bokan: „Ik ben bevallen in Nederland omdat de gezondheidszorg in Nederland beter is. Hier doen ze altijd een keizersnede en dat wilde ik niet. Dat laat een groot litteken na. En dat kan geïnfecteerd raken. Maar ik zou niet in Nederland willen wonen. Ik hou van mijn land, ook van de natuur hier.” Wladimir: „Een deel van onze klanten in het restaurant bestaat uit expats. We hebben ook een bibliotheek in het restaurant, Hollands porselein en bitterballen. Soms kijken we voetbalwedstrijden met het Nederlandse consulaat.” Bokan: „Mijn dagelijkse routine? Die is momenteel verwoest! Ik ga niet meer naar de sportschool of de bergen. Dat is voor ons echt big, dat we nu niet kunnen hiken. Ik heb nog een beetje een dikke buik van de zwangerschap. Maar Wladimirs moeder komt nu bij ons wonen, ze is 85. Ze is nog fit en kan veel. Laatst hebben we met haar overnacht in een berghut.” Wladimir: „Ik werk bij de Kurdistan Chronicle, een Engelstalig blad over Koerdische cultuur, sport en politiek. Verder schrijf ik als journalist voor internationale media en think tanks. Ik heb twee boeken over Koerden in Syrië geschreven. Tijdens de oorlog tegen IS van 2014 tot 2019 werkte ik als verslaggever langs de frontlinies in Iraaks Koerdistan en Noordoost-Syrië.” Bokan: „In die tijd, toen IS Erbil dreigde aan te vallen, hebben de vrouwen in mijn familie besloten om ook de wapens op te pakken. Maar gelukkig is het er niet van gekomen. De VS voorkwamen de aanval door luchtaanvallen op IS.” Wladimir: „In 2016 kwam ik terecht in een IS-aanval bij Bashiqa, terwijl ik embedded was met een team van buitenlandse medische vrijwilligers. Veel Koerdische strijders raakten gewond en we werden van alle kanten beschoten. Toen besloot ik het front te verlaten en terug te gaan naar Erbil, maar ik bleef verslag doen van de oorlog. En de laatste tijd, met de baby, is het natuurlijk lastig om op pad te gaan voor reportages. Een pasgeborene vraagt aandacht.” Bokan: „Ik ben overdag met de baby maar ’s avonds werk ik in het restaurant.” Wladimir: „Ik kan online werken dus ik blijf momenteel thuis met de baby. Tussendoor maak ik ook het huis schoon want we hebben geen werkster op dit moment.” Bokan: „Vaak kom ik pas om drie uur ’s nachts thuis van het restaurant, want vooral als er live muziek is geweest blijven de mensen daarna nog lang plakken. Dus we staan laat op: om 10, 11 of zelfs 12 uur. Dan ontbijten we en ga ik medicijnen bestellen voor mijn apotheek. Ik loop de hele middag te bellen met de apotheek en het restaurant om dingen te regelen. Om een uur of vier ga ik naar het restaurant.” Wladimir: „We werken minstens 10 uur per dag, zeven dagen per week. Dus 70 tot 80 uur per week.” Bokan: „Wladimir is altijd aan het werk op zijn laptop. Ik zeg weleens: hij heeft twee vrouwen – de eerste is zijn laptop, de tweede ben ik! Zelfs op onze honeymoon naar de Malediven had hij zijn laptop nog mee.” Wladimir: „Ik kan als journalist nu eenmaal niet altijd kantooruren aanhouden. Soms is er breaking news, zoals toen hier aardbevingen waren waarbij duizenden mensen omkwamen. Zelfs in Erbil waren de bevingen voelbaar en we moesten ons appartement uitvluchten.” Bokan: „Vroeger ging ik elke dag naar de sportschool en gingen we vaak hiken in het weekend. ’s Avonds gingen we uit. Daar komt het nu niet meer van, omdat we het zo druk hebben met het restaurant en de baby.” Wladimir: „Ik doe nu ook de pr van het restaurant. En we zijn nu bezig een manager te vinden voor het restaurant. Zodat Bokan haar oude leven enigszins terug kan krijgen.” Deze zomer komen in Spitsuur mensen aan het woord die wonen en werken in het buitenland. De Nederlandse Wladimir van Wilgenburg (39) was al op de middelbare school gefascineerd door de Koerden. Nu woont hij met zijn Koerdische vrouw Bokan Saeed Ali (34) en hun dochter Kevok van 5 maanden in Erbil, de hoofdstad van Iraaks Koerdistan. Hij is journalist, zij heeft een restaurant en een apotheek. Samen verdienen ze één keer modaal – maar, zegt Wladimir, „in de Koerdistan-regio is het leven drie keer goedkoper dan in Nederland”. Opstaan en naar bed Bokan komt op drukke avonden pas om 3 uur ’s nachts thuis. Tussen 10 en 12 staan ze op. Wonen „We wonen in een heel groot appartement van 172 vierkante meter met een balkon”, zegt Wladimir. „Dat kost hier zo’n 600 euro per maand.” Koerdisch lentefeest „Tijdens het Koerdische nieuwjaar Newroz, een lentefeest, trekken mensen de natuur in voor picknicks en barbecues met muziek en dans”, zegt Wladimir. „Tijdens Newroz springen mensen ook over vuur, een traditie die vernieuwing symboliseert. ” Familie Bokan: „De reden dat ik twee bedrijven tegelijk kan runnen is dat mijn zussen me helpen, als accountants. De ene met de apotheek en de ander met het restaurant. Ik heb zeven zussen en twee broers. Het is fijn zo’n grote familie te hebben want dan kun je elkaar helpen en ze zijn betrouwbaarder om mee te werken dan mensen die je niet kent.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/EjOFn4hapQDtf37pflbma5aJzN8=/1280x/filters:no_upscale()/s3/static.nrc.nl/images/gn4/stripped/data134830675-329e15.jpg'/>]]></description>
      <guid>https://nrc.nl/nieuws/2025/07/18/hij-heeft-twee-vrouwen-de-eerste-is-zijn-laptop-de-tweede-ben-ik-a4900697</guid>
      <pubDate>Fri, 18 Jul 2025 07:02:32 +0000</pubDate>
    </item>
    <item>
      <title><![CDATA[‘Ik wilde een avontuurlijk leven, dat is denk ik de rode draad’]]></title>
      <description><![CDATA[<p>Caroline Dechamby: „Schilderen is altijd mijn nummer één geweest, daar verdien ik al veertig jaar mijn geld mee, maar ondertussen onderneem ik ook andere dingen binnen de kunst. Zo ben ik momenteel bezig met het inrichten van een luxe jacht van zestig meter. Het is voor een Amerikaans echtpaar dat ik al tien jaar ken en hun grote droom was om een jacht volledig te decoreren met mijn kunst. „Floating Dechamby”, noemden ze het. Vind je het geen giller? Ik heb in mijn atelier met voetstappen staan uitmeten hoe ver het is, zestig meter. Vér, joh! Er gaan vijftien werken van me hangen, plus nog enkele interieuritems van mijn hand. Ik zit in de upperclass – ja pardon, zo is het gewoon. Een groot werk van mij kost zomaar 30.000 euro, voor iets wat je in wezen niet echt nodig hebt. Het is luxe. Dat is mijn segment geworden door de jaren heen. Foto Luciano Miglionico Caroline Dechamby (61) groeide op in Bilthoven en vertrok op haar achttiende naar het buitenland. Ze eindigde in het Zwitserse luxe ski- en golfoord Crans-Montana. Ze is alleenstaand en heeft een volwassen zoon en dochter en één kleinzoon. Caroline leeft al dertig jaar van haar kunst: schilderijen, horloges, tassen en meer. Haar inkomen is wisselend door de verkoop van haar kunst. Haar privékosten liggen rond de twee keer modaal. „Ik kom uit een creatief nest in Bilthoven, echt een happy family met een lieve broer en een creatieve zus. Mijn vader was architect, mijn moeder maakte miniatuurschilderijtjes. Zelf heb ik ook altijd geschilderd. Vanaf mijn achttiende, negentiende maakte ik hyperrealistische werken van appels, peren, tulpen. In eerste instantie om mijn eigen flatje te decoreren, maar uiteindelijk had ik een collectie waarvan ik dacht: wie weet verkoopt het wel. En dat bleek. Een keer kwam een kunstkenner naar mijn werk kijken. Hij zei: leuk hoor, die appels en peren, maar als je echt wil meedraaien op de Art Fairs, moet je iets anders gaan doen. Uit een soort provocatie heb ik toen gedacht: weet je wat, dan zet ik mezélf ervoor. Vanaf dat moment is dat mijn stijl geworden.” „Appropriation bleek de stijl te heten; dat hoorde ik achteraf. Ik neem het werk van een bekende schilder – Picasso, Mondriaan, Miró – en zet mezelf ervoor. Letterlijk. Soms als een silhouet in plexiglas vóór het doek, andere keren schilder ik mezelf als figuur in het schilderij. Omdat je mij altijd van de achterkant ziet, en altijd gekleed in een salopette, een tuinbroek, heeft het iets herkenbaars. Grappig en krachtig tegelijk. Dat maakt dat veel vrouwen mijn werk willen kopen. Ik doe alles zelf en ben zomaar twee maanden bezig met een doek. Ik heb ook een ondernemersgeest en vandaaruit dacht ik: ik moet iets bedenken wat sneller dupliceerbaar is. Dus toen ben ik onder eigen naam in een kleine oplage tassen gaan maken, uurwerken; en ik verkoop nu zelfs poefen, strandlakens en bikini’s. Eigenlijk is Caroline Dechamby een brand geworden, een totaalmerk.” „Al jong ben ik uit Nederland vertrokken. Ik wilde een avontuurlijk leven, dat is denk ik de rode draad. Vanaf mijn veertiende als model gewerkt; daar kon ik al snel mijn kostje mee verdienen. Na mijn middelbare school wilde ik naar Parijs om Frans te leren, maar mijn vader vond dat te eng en stuurde me in plaats daarvan naar Zwitserland, waar mijn ouders een appartement hadden in het plaatsje Chamby. „Zo ben ik ook uiteindelijk aan mijn ‘artiestennaam’ gekomen. Ik reed daar rond in een oude Porsche 914 die ik zelf had gekocht – helemaal van mijn eigen geld, hè? – waar het dak van open kon en mijn lange haar wapperde in de wind. De mensen zagen dat en zeiden: ááh, daar is madame de Chamby! Nou, dat klonk zo goed, dat ik me vanaf mijn eerste expositie zo ben gaan noemen: Caroline Dechamby. Het helpt ook bij het schakelen tussen werk en privé. Want thuis ben ik gewoon Caroline Rijksen die een eitje bakt en in korte broek het onkruid uit de tuin trekt. „Ik ben een harde werker, dat zal iedereen om me heen kunnen bevestigen. Ik heb behoorlijk wat tegenslagen gekend in mijn leven. Mijn man die ervandoor ging, juist toen onze dochter ernstig ziek werd bijvoorbeeld. Dat zeg ik niet om te klagen, want het heeft me juist sterker gemaakt. Maar ik heb het wel altijd alleen gedaan en altijd geleefd van mijn kunst. Daar ben ik enorm trots op. „Ik ga altijd vroeg naar bed en word rond een uur of vier of vijf wakker. Dan pak ik pen en papier en schrijf ik op wat ik die dag wil gaan doen. Het is voor mij haast een meditatief moment, waarin ik heel helder na kan denken. Zalig! Dan is alles onder controle en slaap ik nog heerlijk verder. „Om half 8 spring ik mijn bed uit en ga ik naar buiten. Minstens anderhalf uur lopen in de bergen – en stevig doorlopen, hè? In de winter ga ik iedere ochtend skiën. Ik ben fanatiek; ik wil per se dat eerste spoor hebben op de piste en ski dan keihard naar beneden. Alleen. Het klinkt heel ongezellig wat ik nu ga zeggen, maar ik heb geen zin om op iemand te wachten. Daarom ben ik misschien momenteel ook vrijgezel. Ik leef mijn eigen ritme en kom zelfs dan nog regelmatig tijd tekort. Ik werk heel hard, zeven dagen in de week, het hele jaar door. Dat houd ik alleen vol omdat thuis rust is. Als ik dat niet heb, word ik overspannen. „Ik woon nu bijna dertig jaar in Crans Montana en denk dat het een van de mooiste plekken van de wereld is. De natuur, de zuivere lucht. Je kunt hier skiën, wandelen, golfen: het is zá-lig. In Zwitserland heb je twee soorten publiek: de autochtone Zwitsers en de buitenlanders die hier komen voor het land en het fiscale klimaat, zeg maar. Ik ken allebei die groepen heel goed. De jongens die met koeien werken, de guide de montagnes – dat zijn mijn vrienden. Die zijn zo geweldig. Maar ook die andere groep waardeer ik; met hen kan ik dinertjes hebben, golfen. Ze vragen hoe het gaat en gunnen je het succes. „Ik heb een huis en galerie in Saint-Tropez en samen met mijn zoon een galerie in Miami, maar ik zou er niet kunnen wonen. Tien jaar geleden was er een plan om mijn brand te vestigen in New York. Er waren investeerders aan boord en ik zou twee weken per maand daar gaan zitten. Nou, ik heb me moeten terugtrekken. De stress van die stad, de energieën van mensen, ik vind het een verschrikking. Hier leef ik mijn eigen ritme op mijn berg. Het is echt mijn home geworden.” Wonen Caroline woont in een vrijstaand huis met uitzicht op de Zwitserse Alpen. Ze verblijft ook regelmatig in Saint-Tropez, waar ze een eigen galerie heeft, en in de VS, waar haar zoon woont. Taal Ze spreekt Frans met haar kinderen en Engels met haar internationale klanten. Maar: „Nederlands is toch het fijnst, spreken in je moedertaal.” Eten en boodschappen Caroline kookt altijd zelf en houdt een dieet aan zonder gluten en melkproducten. „Beter voor mijn energielevel.” Huisdieren Twee katten, Fenzi en Chaton, allebei aanlopertjes. Als ze in het buitenland is, heeft ze een oppas die twee keer per dag langsgaat. Hulptroepen In haar werk heeft Caroline bewust niemand vast in dienst. Ook thuis doet ze bijna alles zelf. „Daarin ben ik misschien heel Nederlands, maar ik denk: hup, zelf heb ik het zo gedaan.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/QuWKwdU137wsfo4RoR-UT3yv8jo=/1280x/filters:no_upscale()/s3/static.nrc.nl/images/gn4/stripped/data134429822-a5f003.jpg'/>]]></description>
      <guid>https://nrc.nl/nieuws/2025/07/11/ik-wilde-een-avontuurlijk-leven-dat-is-denk-ik-de-rode-draad-a4900041</guid>
      <pubDate>Fri, 11 Jul 2025 07:02:32 +0000</pubDate>
    </item>
    <item>
      <title><![CDATA[‘Als we om 21.00 uur in bed liggen, geven we elkaar een high five’]]></title>
      <description><![CDATA[<p>Charon: „Het is héél burgerlijk, maar Daan en ik hebben dus een gedeelde agenda. Door mijn fulltime baan als stewardess bij de KLM is de tijd dat ik in Nederland ben beperkt. Vorige maand zat ik bijvoorbeeld zestien dagen in het buitenland. Als ik dan in Nederland ben, werk ik in het ziekenhuis, wil ik sporten, probeer ik mijn vrienden te zien en dan ben ik ook nog echt een familiemens. Dus als ik geen avondjes met Daniël blok in de agenda, zien we elkaar gewoon niet.” Daniël: „Van nature ben ik helemaal geen planner – ik weet nog geeneens wat ik morgenavond ga doen. Maar op een gegeven moment merkte ik dat het met Chars werk wel nodig is. Want als zij alles vol plant en we alleen samen slapen, dan heb je misschien wel wat uren met elkaar doorgebracht, maar dat is niet echt kwalitatieve tijd.” Charon: „Soms denk ik: het is wel heel vol en veel allemaal. Ik weet al voor vier weken met wie ik iedere avond eet; dat klinkt belachelijk natuurlijk. Mijn karakter is misschien wel dat ik bang ben mensen daarin teleur te stellen. Maar dat kan jij altijd goed relativeren.” Charon Bakker (25) werkt fulltime als stewardess bij de KLM en werkt daarnaast zo’n 12 uur per week als verpleegkundige in het OLVG ziekenhuis in Amsterdam. Daniël van Balen (25) is operationeel manager bij Noble Bouw in Amsterdam. Ze wonen niet samen, maar allebei in een huis met huisgenoten. Charon verdient ongeveer anderhalf keer modaal, Daniël iets minder dan één keer modaal. Daniël: „Dan zeg ik: het is nu wel even klaar met dat agenda volproppen. Als je iemand drie weken niet ziet, is dat geen ramp.” Charon: „Het helpt denk ik dat we in de basis allebei dezelfde types zijn. We hebben allebei veel energie, vinden vrienden en familie belangrijk en zijn niet vies van hard werken. We begrijpen elkaar gewoon.” Charon: „Mijn kinderdroom was om arts te worden, maar ik werd uitgeloot voor geneeskunde. Als vervanging ging ik HBO Verpleegkunde doen. Voor een jaartje, dacht ik, om te werken aan mijn cv. Maar toen ging ik op kamers en bij een studentenvereniging. Ja, dat was party. Ik merkte dat ik drie, vier keer per week op de tafels kon staan dansen, op vrijdag een tentamen maken en dat nog halen ook! Dus geneeskunde heb ik nooit meer gedaan, maar na vier jaar merkte ik dat ik niet gelukkig werd van een fulltime leven als verpleegkundige. Ik miste een uitdaging en zocht iets voor ernaast. Dat werd vliegen voor de KLM. Als kind mocht ik een keer een stewardess helpen in een Boeing 747, die toen nog zo’n upperdeck had. Dat is me altijd bijgebleven. Van 9 tot 5 op kantoor zitten is sowieso niks voor mij.” Daniël: „Dat heb ik precies zo. Nadat ik mavo, havo en commerciële economie had afgerond, wilde ik vooral lekker aan de slag. Ik begon bij een zakelijke kredietverlener, maar dat was me te sloom. Ik ben meer een actief bezig type.” Charon: „En jij bent van de side hustles.” Daniël: „Dat zijn klusjes in de avonden of het weekend om wat extra centjes binnen te halen; dat heb ik altijd gedaan. Een bootje varen op Koningsdag, een auto naar Marbella heen en weer rijden, iets ophalen in het oosten van het land. Heb je toch weer honderd of tweehonderd euro verdiend in de uren die je normaal op de bank zou zitten. Da’s gewoon lekker. Daarom past mijn huidige werk ook goed bij me. Ik werk nu bij Noble Bouw, een bedrijf dat grote bouw- en renovatieprojecten doet in Amsterdam. Het is van twee jongens die ik via via ken uit Amsterdam en ik ben eigenlijk hun rechterhand geworden. De ene dag rijd ik zakken puin van een grachtenpand naar de stort, de andere dag sta ik als operationeel manager dingen op een bouwplaats te regelen. Dat doe ik sinds oktober en het gaat supergoed! Het is de beste keuze die ik ooit heb gemaakt.” Charon: „Met alle cao’s voor vliegpersoneel ben je best veel vrij als stewardess. Ik ben bijvoorbeeld net terug uit Shanghai. Dan ben ik vier dagen weg en heb ik vervolgens acht dagen vrij. Acht dagen! En dan werk ik fulltime. Omdat ik me snel verveel en vrije tijd alleen maar geld kost, heb ik me aangemeld voor de flex-pool van het OLVG Ziekenhuis in Amsterdam. Daar werk ik nu gemiddeld twaalf uur per week als verpleegkundige, meestal op de longafdeling. Niet dat ik nou wild enthousiast word van astma of COPD, maar het is gewoon een heel leuk team daar.” Daniël: „Ik ben er trots op dat Char zo’n harde werker is en alles combineert. Ik zou me denk ik storen aan een partner die acht dagen op de bank zou liggen.” Charon: „We wonen allebei in verschillende huizen met huisgenoten. Als het kan, slapen we samen. Altijd bij mij. Daniël woont in een echt mannenhuis: één toilet heeft geen toiletbril, Daan doucht met z’n slippers aan. En daarbij vind ik het na het vliegen fijn om in mijn eigen bed te slapen.” Daniël: „Allemaal excuses waarom je nooit bij mij komt.” Charon: „Ik kom er denk ik... één keer in de drie maanden of zo?” Daniël: „Ongeveer ja.” Charon: „Onze liefde voor eten bindt ons. We zijn allebei, zoals mijn vader dat noemt, echte smikkelbeertjes.” Daniël: „We waren een keer met de hele familie op vakantie. Voor de lunch at mijn schoonvader gewoon een cracker, terwijl wij hele BLT-sandwiches [bacon, lettuce, tomato] aan het bouwen waren, met alles erop en eraan.” Charon: „Dan zegt mijn vader: ah, de smikkelbeertjes zijn weer aan het vreten, hoor.” Daniël: „Char maakt thuis maaltijden om mee te nemen naar het ziekenhuis en ik krijg daar dan ook een portie van mee, als lunch.” Charon: „Dan krijg je tacootjes mee, met alle goodies apart. Of van de week een homemade caesar salad.” Daniël: „Het is altijd over de top, in bakjes en allemaal zakjes. Dan zeggen de boys op kantoor: neeeee, heeft ze wéér eten voor je gemaakt? Heerlijk vind ik het. Ik hou daar echt van.” Charon: „Ik ben half Indisch en toon mijn liefde door eten. Dat zal het zijn.” Opstaan Als Charon werkt in het ziekenhuis, gaat om zes uur haar wekker. Daniël staat dan ook op, zodat hij die dag vroeg op het werk is of naar de sportschool kan. Sporten Charon en Daniël doen samen aan kickboksen. Daarnaast gaat Daniël een paar keer per week naar de sportschool, Charon volgt zo’n vijf groepslessen per week. Met haar ‘classpass’ kan ze wereldwijd lessen volgen, bijvoorbeeld in New York of Singapore. Sparen voor Een koophuis in Amsterdam. Charon: „Het klinkt heel yupperig, maar we willen een huis binnen de ring. Da’s nogal een uitdaging. Vanmorgen kregen we toevallig nog een belletje dat we met 75.000 euro zijn overboden. Dus het gaat super.” Naar bed Charon: „Een collega schrok hiervan, maar wij gaan dus heel vroeg naar bed. Sowieso voor half elf, het liefst rond tien uur en als we er om negen uur in liggen, geven we elkaar een high five.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/poN-46k1IH5R4TSqyvgqePIxpLc=/1280x/filters:no_upscale()/s3/static.nrc.nl/images/gn4/stripped/data134429465-8b068b.jpg'/>]]></description>
      <guid>https://nrc.nl/nieuws/2025/07/03/als-we-om-2100-uur-in-bed-liggen-geven-we-elkaar-een-high-five-a4899195</guid>
      <pubDate>Thu, 3 Jul 2025 07:02:33 +0000</pubDate>
    </item>
    <item>
      <title><![CDATA[‘We staan tegenwoordig om 5 uur op. Zo hebben we een uur samen voor de kinderen wakker worden’]]></title>
      <description><![CDATA[<p>Jytte: „We wonen in een huis aan de Amstel vlakbij de Magere Brug, dat we huren van Stadsherstel.” Maarten: „Dat is een stichting die is opgericht in de jaren 1950 toen een groot deel van Amsterdam vervallen was. Wat zij doen is krotten opkopen en opknappen. Het is heel moeilijk op hun wachtlijst te komen, die gaat eens in de zoveel jaar een week open. En de huur die je betaalt is schappelijk.” Jytte: „We huren een huis van 170 vierkante meter voor 3.200 euro per maand. Dat lijkt een hoge huur, maar in Amsterdam betaal je dat normaal voor veel minder vierkante meters.” Maarten Ottenhof (41) en Jytte Ottenhof-de With (39) wonen in een groot huurhuis aan de Amstel met hun drie kinderen en twee katten. Ze hebben sinds kort een bedrijf aan huis, Clinique ReBelle: een privékliniek die een combinatie aanbiedt van plastische chirurgie en coaching voor vrouwen. Samen verdienen ze 5 tot 6 keer modaal. Maarten: „Ik werk als plastisch chirurg in het Dijklander Ziekenhuis in Hoorn en Purmerend. Dat is een half uur rijden. Ik doe veel borstreconstructies, bijvoorbeeld bij vrouwen die borstkanker hebben gehad. Vroeger werd dat minder gedaan. De technieken waren minder aanwezig, vooral in streekziekenhuizen. Nu is de zorg veel beter en hoef je nooit meer ‘Nee’ te verwachten. Maar er zijn ook vrouwen die net genezen zijn en zeggen: even geen polonaise. Dat begrijp ik heel goed, maar vaak komen ze dan na een paar jaar toch terug.” Jytte: „Ik ben psychiater bij de crisisdienst van Arkin in Oud-West. Daar helpen we mensen die acuut psychiatrisch ontregeld zijn, heel somber of angstig. Mensen die het leven zelf niet meer zien zitten, suïcidaal zijn. In de war, psychotisch, mensen die niemand meer vertrouwen, niet meer weten wat echt is of niet. Soms is het wel lastig – dan neem ik het mee naar huis en ben ik er thuis nog mee bezig. Of als een patiënt een zelfmoordpoging gedaan heeft, of daar zelfs in geslaagd is – dat hoort allemaal bij het vak. Maar wat ik fijn vind bij Arkin is dat wij alles samen besluiten met een team, nooit alleen. Dus elke beslissing is breed gedragen. Dat vind ik fijn werken. Hiervoor werkte ik op een poli in het UMC. Dat vond ik een beetje solistisch werk en ik miste de actie. Het leuke van mijn huidige baan is: we zien zoveel verschillende dingen. Als je op een depressiepoli werkt zie je alleen maar mensen met een depressie.” Maarten: „Het zou niks voor mij zijn, wat Jytte doet. Te veel narigheid. Ik heb coschappen gelopen bij algemene chirurgie. Daar waren allemaal mensen met darmkanker bijvoorbeeld. De een na de ander ging dood. Dat vond ik een verschrikking. Geef mij maar plastische chirurgie, dat past beter bij me. Ik ben alleen bezig met mensen beter en mooier maken.” Jytte: „Ik vind het gewoon superinteressant waarom mensen zijn zoals ze zijn. En samen een beetje erachter te komen hoe ’t werkt. Samen een stukje verder komen. Je hoeft het niet zelf te voelen om iemand daarmee te kunnen helpen.” Maarten: „Ik werk nog maar één à twee dagen per week in het ziekenhuis, want sinds drie maanden zijn we gestart met onze eigen kliniek en dat is heel veel werk. Dus de rest van de werkweek ben ik daarmee bezig.” Jytte: „We richten ons op vrouwen, vooral moeders, en bieden een combinatie van plastische chirurgie en coaching. Een holistische benadering, om schoonheid van binnen en van buiten tot uiting te laten komen. Er verandert zo veel als je moeder wordt. Niet alleen lichamelijk maar ook mentaal. Je slaapt niet meer, hebt soms geen seks meer. Hoe hou je dat vol: moeder zijn en werken en vrouw zijn? Tegelijk is het superindividueel – en dat geldt zowel voor het lichamelijke aspect als voor het mentale: waar je last van hebt of behoefte aan hebt verschilt per vrouw.” Maarten: „De eerste week hadden we niemand, geen enkele klant! Maar nu gaat het echt goed. Cultureel gezien is er de laatste tijd wel sprake van een omslag in hoe er naar plastische chirurgie gekeken wordt in Nederland. Mensen riepen vaak ‘niet in gezond vlees snijden’ of zo. Veel vrouwen die in de menopauze komen kiezen er nu toch voor. In de VS is dit natuurlijk al langer geaccepteerd. Maar we raden het niet aan voor vrouwen die van plan zijn opnieuw zwanger te worden. Een buikwandplastiek bijvoorbeeld is niet handig als je na een jaar weer zwanger wordt.” Jytte: „We staan tegenwoordig om 5 uur op. Zo hebben we een uur om samen de dag door te nemen en dingen voor ons bedrijf te doen, voordat om 6 uur onze kinderen Vesper, Sofie en Hugo (7, 4 en 3 jaar) wakker worden. Want tussen 6 en 7 is echt ons spitsuur. Dan komen onze drie kinderen naar beneden en die moeten zich aankleden, ontbijten, haar kammen enzovoort. Daarna brengt degene van ons twee die tijd heeft de kinderen naar school.” Maarten: „We zijn hier anderhalf jaar geleden mee begonnen. Er moesten gewoon meer uren in de dag, ook omdat we een bedrijf wilden beginnen. Dus we knipten de avond eraf, die niet zo productief was.” Jytte: „We zijn ochtendmensen. ’s Ochtends zijn we fris en hebben we een fijne energie om te werken.” Maarten: „Het is heel leuk om aan je eigen onderneming te werken, maar het is ook iets dat nooit stopt. In het ziekenhuis is dat anders: als je geen dienst hebt hoef je nergens aan te denken. Nu is er altijd wel een pak papier dat op je ligt te wachten, iets met een vergunning of zo. Ik werk nu 60 uur per week. Maar in principe wil ik niet een soort workaholic worden. Ik zie het als tijdelijk.” Jytte: „Ik werk gemiddeld 45 uur per week, waarvan 24 bij de crisisdienst en de rest voor onze kliniek.” Maarten: „Waarom we dit zo graag wilden? Dat vraag ik me ook weleens af! Een eigen bedrijf geeft veel vrijheid en we kunnen het inrichten zoals we zelf willen. We vinden het leuk iets van onszelf op te bouwen en iets moois neer te zetten.” Praten over zelfdoding kan 24/7 anoniem en gratis via 0800-0113, de landelijke hulplijn van 113 Zelfmoordpreventie, of via chat op www.113.nl. Opstaan en naar bed Om 5 uur gaat de wekker. Dan beginnen ze met koffie de werkdag. Tussen 6 en 7, als de kinderen naar beneden komen, is het ochtendspitsuur. ’s Avonds kookt Jytte of Maarten of hun Filipijnse au pair. Als het laatste kind om 20 uur in bed ligt gaat vaak de laptop nog even open. Na 21 uur wordt er niet meer gewerkt. Dan kijken ze nog een serie of film in bed. Tussen 22 en 23 uur gaan ze slapen. Au pair en oppassen Ze hebben een au pair en twee oppassen. „Die rennen het laatste gat dicht”, aldus Jytte. „Als Maarten O.K. heeft en ik zit bij de crisisdienst met iemand die zelfmoord wil plegen, dan is het heel fijn als er iemand is voor de kinderen.” Datenight Vrijdagavond is ‘datenight’. Dan gaan ze naar de film. Jytte: „We gaan naar van alles en nog wat. In de bioscoop ontspannen we op een manier die thuis niet kan – er kan niet opeens een kind komen.” Maarten beaamt dit: “Er is geen laptop in je ooghoek, je kunt er niet doorheen lullen. In de bioscoop valt de hele week van me af.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/G16TMIRTN3b7gUn2lagVNk8NjUU=/1280x/filters:no_upscale()/s3/static.nrc.nl/wp-content/uploads/2025/06/29140617/data134094782-ae6c63.jpg'/>]]></description>
      <guid>https://nrc.nl/nieuws/2025/06/26/we-staan-tegenwoordig-om-5-uur-op-zo-hebben-we-een-uur-samen-voor-de-kinderen-wakker-worden-a4898485</guid>
      <pubDate>Thu, 26 Jun 2025 07:02:33 +0000</pubDate>
    </item>
  </channel>
</rss>
