<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Om 5 uur in de ochtend gaan we sporten, daarna mediteren’]]></title>
      <description><![CDATA[<p>Alexander: „Wij hebben bij elkaar op school gezeten in Sneek. Vijftien jaar later kwamen we elkaar weer tegen op LinkedIn. Bleek dat we allebei een eigen bedrijf hadden. Wendy een vastgoedbedrijf, ik een AI-bedrijf.” Wendy: „Dat was ruim een jaar geleden.” Alexander: „Al snel gingen we verder kletsen op Instagram, toch een iets geschikter medium als je elkaar leuk vindt.” Wendy: „Vervolgens gingen we bellen. We raakten niet uitgepraat. Soms zaten we wel drie uur aan de telefoon.” Alexander: „Onze eerste date was 23 december 2023. Een week later gingen we samen naar Parijs.” Wendy: „En sinds juli 2024 wonen we samen in Eemnes.” Alexander: „Een dorp in de buurt van Laren.” Wendy: „Ik heb het vastgoedbedrijf Ten Cate Real Estate in Sneek, waar negen mensen werken: zes werknemers en drie zzp’ers. We verhuren woningen en bedrijfsruimtes namens eigenaren en voeren technisch onderhoud uit. In ruil voor die dienstverlening krijgen we een percentage van de huur.” Alexander: „Ik heb een bedrijf in ‘AI agents’: Watermelon, in Utrecht. Tot voor kort zeiden we nog ‘AI chatbots’, maar de nieuwste AI-modellen zoals OpenAI’s Operator kunnen ook handelingen verrichten als websites bezoeken en ermee interageren door te typen, te klikken en te scrollen. Een AI agent kan een restaurant voor je boeken, bijvoorbeeld. Watermelon is een platform waar bedrijven hun eigen chatbot of AI agent kunnen maken met behulp van generatieve AI. Zo kunnen ze hun klantenservice automatiseren. We hebben nu twintig mensen op de loonlijst, van wie vijf programmeurs in Paramaribo.” Wendy: „We staan elke ochtend om 4.50 uur op.” Alexander: „Dat is vooral mijn idee, haha.” Wendy: „Ik had voorheen een heel ander ritme, maar omdat we nu graag ’s ochtends samen willen sporten, heb ik mijn ritme aangepast.” Alexander: „We doen het ochtendritueel uit het boek The 5 AM Club. Om 5 uur beginnen we met sporten. Dat doen we 20 tot 30 minuten. Daarna gaan we 10 minuten mediteren. Vervolgens schrijf je iets in je journal of ga je wat lezen. Dat helpt om je gedachten op orde te brengen of nieuwe kennis te verwerven.” Wendy: „Zo begin je de dag op een fijne manier.” Alexander: „Ik ben hier vier jaar geleden mee begonnen. Ik besefte dat ik zelf moest groeien om mijn bedrijf te kunnen laten groeien. En het werkt!” Wendy ten Cate (29) en haar vriend Alexander Wijninga (30) hebben allebei een eigen bedrijf. Wendy in vastgoedbeheer en Alexander in AI agents. Ze wonen met hun hond Luna (2) in Eemnes, vlak bij Laren en Blaricum. Ze staan doordeweeks om 4.50 uur op. Ze verdienen allebei anderhalf keer modaal. Wendy: „We gaan tussen half negen en negen uur naar bed.” Alexander: „Het sporten doen we in onze homegym, die we op zolder gemaakt hebben. En bij het opstaan drinken we een glas water met limoen, cayennepeper en zout.” Wendy: „Ik doe meestal een spinningles van Cycle Masters, waar ik lid van ben.” Alexander: „En ik train met een wisselend schema dat ik laat maken door ChatGPT. Daarnaast ga ik elke zondagochtend naar een sportschool, waar ik train met een personal trainer.” Wendy: „En op zondagmiddag lopen we samen hard in het bos.” Alexander: „Maar in het weekend slapen we wel uit.” Wendy: „Ik tot 8 uur.” Alexander: „En ik tot 6 uur. Je merkt dat wanneer je zeven dagen per week om 5 uur opstaat, wat ik ook een tijdje gedaan heb, dit ten koste gaat van je seksleven.” Wendy: „Zondagochtend is een mooi moment om wat langer in bed te blijven liggen en te knuffelen.” Alexander: „En van het een komt het ander.” Wendy: „Ik had eerst een minder gestructureerd ritme, maar nu wel, dankzij jou. Maar ik rem jou ook wat af, zodat jij wat meer ontspant.” Alexander: „Ja, jij hebt wat rust gebracht in mijn militaire ritme.” Wendy: „We eten meestal tussen zes en half zeven ’s avonds. Ik ben bijna altijd degene die kookt.” Alexander: „Alcohol drinken we haast niet. Ik eigenlijk nooit.” Wendy: „Ik vind af en toe een wijntje wel lekker, in het weekend. Maar ik heb er de volgende dag altijd last van, dus ik doe het niet vaak.” Alexander: „Eigenlijk is al het sporten dat ik doe bedoeld als training voor de obstacle races die ik doe. Mud Masters, Viking, Spartan. Dat is bijvoorbeeld 42 kilometer rennen met honderd obstakels onderweg. Trenches, zware ballen tillen, blokken met verkeersborden verplaatsen, in touwen klimmen.” Wendy: „Het is niet voor watjes.” Alexander: „Ik heb ook een keer een halve marathon in de bergen gelopen bij min 11 graden. Dat was schitterend. Als je dan bovenop de bergtop staat, voel je je fantastisch.” Wendy: „We maken elke drie maanden een One Page Personal Plan. Daarbij formuleer je op één kantje wat je op kortere en langere termijn wilt bereiken op het vlak van relatie, finance, doelen en rituelen.” Alexander: „Dus binnen een jaar, tussen één en vijf jaar en tussen tien en vijfentwintig jaar. Er zijn natuurlijk mensen die met de dag leven. Dat is ook prima! Het is net wat voor jou het beste werkt.” Wendy: „Het is een goede manier om te bedenken of je doelen haalbaar zijn. En als je iets ooit wilt bereiken, wat je dan zou moeten doen om daar te komen. En wat zijn gewoontes die je wilt aanleren of juist afleren? Met Oud en Nieuw waren we een nachtje weg, naar Bloemendaal. Toen hebben we allebei na de nieuwjaarsduik weer zo’n plan gemaakt. Dat is ook leuk en gezellig om samen te doen.” Alexander: „Een van onze doelen die we binnen tien jaar willen bereiken is een self sustainable huis te hebben.” Wendy: „Met zonnepanelen en eigen groenten in de tuin.” Alexander: „Ik werk normaal 60 tot 80 uur en soms 100 uur per week, als het druk is.” Wendy: „Ik werk gemiddeld 60 uur per week.” Alexander: „We hebben discipline, maar we voelen ons ook vrij. We doen veel leuke dingen. We gaan skiën, een nachtje weg. En we kijken samen: is de balans er wel?” Wendy: „Die moet je altijd samen zoeken.” Ontspanning Wendy loopt een paar keer per dag met Luna, de hond. „Even lekker wandelen om te ontspannen.” Alexander is niet blij met de beperkingen die de hond met zich mee brengt, hij vindt het lastig altijd een oppas te moeten regelen als ze weg willen. Wonen Wendy en Alexander wonen in een rijtjeshuis met een homegym in Eemnes. „Eemnes is echt een boerendorp”, zegt Alexander. „Het ligt vlak naast ’t Gooi, bij Laren en Blaricum, maar hoort er echt niet bij. Dat vinden zowel de mensen uit Eemnes als die uit ’t Gooi.” Journal Alexander schrijft ’s ochtends een paar keer per week iets in zijn journal. „Je kunt je emoties opschrijven. Ik geef de vorige dag een cijfer en ik schrijf zes dingen op waar ik dankbaar voor ben.” Vervoer Wendy rijdt in een Ford Mustang Mach E, Alexander in een Polestar 2. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/-ODOYdrOoIxQGwdQiBCrh8e4Lew=/1280x/filters:no_upscale()/s3/static.nrc.nl/wp-content/uploads/2025/03/10111235/data128920825-e47081.jpg'/>]]></description>
      <guid>https://nrc.nl/nieuws/2025/03/06/om-5-uur-in-de-ochtend-gaan-we-sporten-daarna-mediteren-a4885420</guid>
      <pubDate>Thu, 6 Mar 2025 07:02:32 +0000</pubDate>
    </item>
    <item>
      <title><![CDATA[‘Mijn werk is mijn leven. Werken houdt je jong’]]></title>
      <description><![CDATA[<p>„Ik ben uit 1949, opgegroeid in Den Bosch. Mijn broer ging studeren en het was natuurlijk de bedoeling dat ik zou trouwen en kinderen krijgen. Dus mijn vader bepaalde: geen lange studie, maar Schoevers. Het handboek van Schoevers heb ik nog. Er staan dingen in als: sta op als je baas binnenkomt. Ik heb nooit in mijn leven een uitkering gehad, kon dankzij dat Schoeversdiploma altijd ergens werken, vaak als directiesecretaresse. Maar ik wist: dit is niet wat ik wil tot aan mijn pensioen. „Ik hield van spinnen, weven, wolverven, en dacht na een paar jaar kantoorwerk: wat zou het leuk zijn om een winkel te hebben! Ik had absoluut geen geld, maar banken deden toen nog niet zo moeilijk. Ik ging langs met mijn plan, ze keken ernaar en het was goed. Met het startkapitaaltje kon ik samen met mijn toenmalige partner in Vlaardingen een pandje kopen, dat we eerst moesten opknappen. Tien jaar heb ik de winkel gehad. Ik verkocht spinnewielen, weefgetouwen, handenarbeidspullen – en toen kwam ook die hele rage van breien. Ik ontwierp zelf patronen voor truien en gaf die mee aan klanten. Ook gaf ik cursussen weven, spinnen, breien en poppen maken – dat laatste was op een gegeven moment heel populair, elke ochtend zat de winkel vol cursisten. Mijn zaak, Pot-Sierlijk, werd nog een keer ‘Winkeltje van de Maand’ in Libelle. Willy Atema (76) woont in Vlaardingen. Ze heeft haar hele leven fulltime gewerkt, op de tien jaar na waarin ze ook reizen maakte. Ze werkte als directiesecretaresse, als congrescoördinator in een ziekenhuis, en had tien jaar lang een eigen winkel. Op haar 58ste begon ze haar eigen bureau, Kunst &amp; Kunde. Ze geeft kunsthistorische lezingen. Toen Atema nog fulltime werkte, verdiende ze ongeveer anderhalf keer modaal. Nu ze minder werkt, is dat modaal. Omdat haar huis allang is afbetaald, kan ze daar prima van leven. „Eigenlijk heb ik elke tien jaar het roer omgegooid. Mijn relatie was voorbij en ik wilde wat anders gaan doen, maar wist niet wat. Na verkoop van het winkelpand dacht ik: ik ga eerst eens op vakantie. Ik ging zes weken naar Peru, als backpacker alleen op reis. In het begin voelde dat nog een beetje beschamend, alsof iedereen zou denken: heb je dan niemand? Maar het ging zo geweldig, ik dacht na afloop alleen maar: ik ga weer! Tien jaar lang heb ik vervolgens de hele wereld rondgereisd. Tussendoor werkte ik telkens een paar maanden bij Unilever, dat een grote vestiging in Vlaardingen had, om daarna weer te reizen. Van Zuid-Amerika tot Azië tot Antarctica en vele wereldsteden – het was fantastisch. „In die tijd studeerde ik ook Cultuurwetenschappen op de Open Universiteit. Ik had met de studie geen beroepsperspectief, maar ik wilde het per se, puur voor mijn eigen ontwikkeling. Na tien jaar was ik afgestudeerd. „Toen ik 48 was, besloot ik, mijn vaders woord indachtig – ‘Je moet wel altijd voor jezelf kunnen zorgen’ – dat ik een vaste baan wilde. Dat werd het Sophia Kinderziekenhuis in Rotterdam, waar ik fulltime werkte – zoals ik altijd fulltime gewerkt heb – bij het PostAcademischOnderwijs, de congresorganisatie. Het was de goede gewoonte tijdens de congresdagen ook altijd een licht onderwerp in te lassen, iets wat samenhing met het onderwerp maar vanuit een ander beroepsperspectief bekeken. Omdat ik tenslotte kunsthistoricus was, vroeg mijn baas of ik niet iets wilde proberen. Toen heb ik een paar kunstlezingen gegeven die voor artsen onverwacht maar interessant waren, bijvoorbeeld over ‘outsider art’ en ‘Amor, de liefdesbaby in de kunst’. Dat ging hartstikke goed en ik begon te denken aan een eigen bureautje. „Ik was inmiddels 58, werkte alweer tien jaar in het ziekenhuis en dacht: ik héb dat diploma, ik kán dat – ik ga dat doen! Ik neem gewoon het risico. Want ik wist ook dat ik de eerste tijd niets zou verdienen. Ik heb mijn baan opgezegd, mijn pensioen eerder laten uitkeren en heb die eerste twee jaar alleen maar genetwerkt. Heb alles en iedereen aangeschreven; instellingen, bibliotheken, verenigingen. Ik kreeg een ongelooflijk groot netwerk en gaf zes tot acht keer per week een lezing, van Groningen tot Maastricht. Dat was vaak ’s avonds, soms ook in het weekend. Het was ongelooflijk hard werken, maar zo leuk, zo plezierig, voldoening gevend. „Toen corona kwam, viel alles stil. Ik heb in die periode heel veel gelezen. Alle tijd hebben en niks kunnen doen, de stilte – dat was soms best eenzaam. Een groot deel van mijn contacten is gerelateerd aan werk. In die tijd werd ik vrijwilliger bij ons Vlaardings Inloophuis voor dak- en thuislozen. Na corona heb ik dat weer wat teruggeschroefd, maar nog steeds kom ik daar zo’n twee keer in de maand. Ik schenk koffie en thee, praat met ze, ben gastvrouw. Af en toe compleet buiten je eigen bubbel verkeren is goed, ik kan het iedereen aanraden. „Mijn bureautje bleek corona overleefd te hebben! Maar ik ben natuurlijk geen 18 meer, dus je wordt wat selectiever: ik werk nu niet meer ’s avonds, en geef nog zo’n één à twee lezingen per week. Maar ik blijf bezig! Als je minder gaat werken, gaat ook je geheugen achteruit, dus ik houd de gang erin. Voor een zaal staan geeft inspiratie, je moet attent en alert zijn. Werken houdt je jong, het is mijn leven. „Sinds een paar jaar ben ik me enorm aan het verdiepen in wat lang blinde vlekken waren in de kunstwereld: vrouwen en kunstenaars van kleur. Kijk naar standaardwerken als The Story of Art van Gombrich: alles is wit, westers en man. Ik heb mezelf dat aangetrokken: waarom heb ik daar zelf ook niet aan gedacht? Dus ik ben met een grote inhaalslag bezig, heb hier drie boekenplanken vol met boeken over vrouwelijke en niet-westerse kunstenaars. Ik lees alles. Ik stop niet met werken voor ik de basiskennis op dit vlak beheers. De hele kunstgeschiedenis wordt op dit moment herschreven. „Ik heb nooit een dwingende kinderwens gehad en heb daar nooit spijt van gehad. Maar het maakt het leven ook wat richtinglozer, niet per se makkelijker. Ik heb zeker leuke relaties gehad, maar ben alweer een tijdje alleen. Een partner mis ik op zich wel. Misschien loopt er ergens nog een leuke vent voor me rond; iemand die net als ik wat van de wereld heeft gezien en een positieve kijk op de wereld heeft. „Ik voel mij gezond, sport een paar keer per week. Ook heel belangrijk: niet te veel somberen! Al dat geklaag van mensen. Als wij het hier in het rijke Westen al niet naar ons zin hebben, dan mankeren we toch echt wat. Wie ter wereld kan dan wél gelukkig zijn? „Mijn motto is: ‘The open road still softly calls’. Er is nog zo veel te zien en te doen. Ik blijf nieuwsgierig. Naar alles.” Opstaan en naar bed „Als ik niet hoef te werken, sta ik op zijn vroegst om half 9 op, soms later. Naar bed gaan wisselt nogal. Vaak rond elf uur; maar als ik denk: het kan me niks schelen, kan het wel 2 uur ’s nachts worden. Wat ik dan doe? Lezen, lezen, lezen. Ik heb geen televisie.” Huis „Dit huis dateert uit 1573. Er zit een klein binnenplaatsje bij, daar heb ik een groene oase van gemaakt, de merels broeden in de klimop. Ik heb een schilderijlijst voor het keukenraam gezet, zodat ik naar een levend schilderij kijk.” Hobby’s „Ook in mijn vrije tijd ben ik van de kunst en cultuur – musea, galeries, biënnales. Waar ik ook ben, ik hoef nooit te denken: wat ga ik nou eens doen. Er is altijd wel een museum. En ik lees veel: vooral kunsthistorische vakliteratuur, maar ook fictie, soms oude werken van de leeslijst.” Wandelen „Ik loop elke dag wel minstens een uur, soms in de stad, soms in de Broekpolder, ons Vlaardings natuurgebied.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/axqRL5kDTNsp-8rF3Cxahma7Dd4=/1280x/filters:no_upscale()/s3/static.nrc.nl/images/gn4/stripped/data128531676-d1f3d3.jpg'/>]]></description>
      <guid>https://nrc.nl/nieuws/2025/02/27/mijn-werk-is-mijn-leven-werken-houdt-je-jong-a4884639</guid>
      <pubDate>Thu, 27 Feb 2025 07:02:32 +0000</pubDate>
    </item>
    <item>
      <title><![CDATA[Hüseyin: Jennifer is de manager van het gezin, ik de assistent-manager]]></title>
      <description><![CDATA[<p>Jennifer: „Wij wonen met onze kinderen én mijn ouders onder hetzelfde dak. Mijn vader heeft parkinson en kan niet meer zelfstandig wonen. Hij is van Indische afkomst en gewend altijd familie om zich heen te hebben. Dus toen hebben we besloten, tien jaar geleden, mijn ouders in huis te nemen.” Hüseyin: „Mensen zeggen soms tegen mij: moet je dat wel willen, je schoonouders in huis? Dan zeg ik: ken jij ze wel? Zij hebben ons altijd geholpen toen ze jonger waren, ook met onze kinderen. Jennifers vader is een vader voor mij. Hij kan nu niet meer goed praten, maar hij was altijd al een man van weinig woorden. En hij zou wegkwijnen in een tehuis, dus dit was gewoon de oplossing. Het was niet eens een keuze.” Jennifer: „We wonen in een voormalig pakhuis in Westzaan. Het kijkt uit over landerijen. Er zijn twee verdiepingen van elk 288 vierkante meter. Mijn ouders wonen op de bovenste.” Hüseyin: „We zijn allebei in de Zaanstreek geboren en getogen. Ik ben van Turkse komaf. Ook onze dochter Samina van 19 woont hier en onze zoon Alissio van 24 met zijn vriendin, die ook Jennifer heet. Zij hebben trouwens net een huis gekocht.” Jennifer Hoeve en Hüseyin Yalcin (beiden 50) hebben een familiebedrijf in haarwerk dat ze runnen met hun kinderen. Ze wonen met zoon Alissio (24), schoondochter Jennifer (22) en dochter Samina (19) én Jennifers ouders in een oud pakhuis in Westzaan met homegym en uitzicht over weilanden. Andere huisgenoten zijn kleine keeshond Diesel (14) en Engelse stafford-pup Nala. Samen verdienen Jennifer en Hüseyin zo’n vier keer modaal. Jennifer: „We hebben een familiebedrijf in haarwerk. Ik was oorspronkelijk kapster van beroep. Ik ben mijn carrière begonnen bij een haarwerkbedrijf in Bussum. Na zes jaar ben ik voor mezelf begonnen. Ik werk veel met vrouwen die haaruitval hebben vanwege medische redenen. Dat varieert van alopecia tot hormonale problemen, bepaalde medicatie of chemotherapie. En we hebben ook klanten die haarwerk willen om een cosmetische reden, zonder medische oorzaak. Ons haarwerk wordt op Bali gemaakt, waar ik elk jaar heen ga, en het haar komt bijvoorbeeld uit India.” Hüseyin: „Ik had mijn eigen bedrijf in keukeninstallaties, totdat ik een verkeersongeluk kreeg. Een auto ramde me van achteren terwijl ik voor het stoplicht stond. Sindsdien kan ik geen koelkasten meer de trap op tillen. Dus nu werk ik bij Jennifer in het bedrijf. Ik doe van alles, van administratie tot klanten te woord staan. Het was wel even wennen om achter een bureau te zitten, want ik ben geen stilzitter. Maar er zijn ook voordelen.” Jennifer: „Onze dochter, zoon en schoondochter werken ook allemaal voor het familiebedrijf.” Hüseyin: „Dus ik zie ze nu veel meer dan vroeger. Toen miste ik veel van het gezinsleven. Dat kan ik nu inhalen. We zijn hechter dan vroeger.” Jennifer: „Het leek wel even spannend om allemaal in hetzelfde bedrijf te werken en elkaar dan thuis ook weer allemaal tegen te komen, maar het gaat prima. Het is juist heel gezellig!” Hüseyin: „Ik installeer nu de keuken in het nieuwe huis van mijn zoon. Dus ja, dan trek ik mijn oude overall aan. En dan kan iedereen aan me zien dat ik dat wel weer even leuk vind.” Jennifer: „Onze klanten komen hier op het bedrijf hun pruik passen. Dat gaat een op een met een van ons, in een aparte ruimte. Die privacy vinden onze klanten belangrijk – vooral natuurlijk als het iemand is die ziek is. We scheren vaak ook hun eigen haar af en zetten dan meteen het haarwerk op.” Hüseyin: „Het bedrijf is een geoliede machine. Ik dacht vroeger weleens: vrouwtje, wat ben je nou druk bezig, 80 tot 90 uur per week werken, om een droom na te jagen. Maar het is gelukt.” Jennifer: „Ons geheim? Iedereen moet gewoon naar mij luisteren. [lacht] Maar nee, het is niet ingewikkeld om samen te werken als familie. Ik heb gewoon een leuk gezin, dus het gaat hartstikke goed.” Hüseyin: „Iedereen heeft een eigen taak.” Jennifer: „Mijn werk is leuk, dus ik heb niet het idee dat ik naar mijn werk ga. Maar het is soms zwaar. Vrouwen die hier komen hebben meestal één of twee dagen tevoren te horen gekregen dat ze kanker hebben en aan de chemo moeten. En het eerste dat een vrouw dan denkt, negen van de tien keer, is: dan ga ik mijn haar verliezen. Wij kunnen verder natuurlijk niets doen, maar we kunnen er wel voor zorgen dat ze zichzelf terugzien als ze in de spiegel kijken. Maar het kan heftig zijn, vooral als het jonge vrouwen betreft. Soms zijn ze nog in de 20. Dat grijpt me wel aan. Ik heb ook weleens iemand gehad met borstkanker die in Nederland was opgegeven. Toen heeft ze in Duitsland haar eigen behandeling betaald en nu is ze genezen. Maar ik zie wel verschil met 25 jaar geleden. De kansen op langer leven zijn veel beter geworden.” Hüseyin: „Alissio deed altijd aan karate en is nu fanatiek aan het boksen. Het is een kolossale vent geworden. Ik ben trots. Binnenkort heeft hij zijn eerste wedstrijd.” Jennifer: „Samina is al jaren Nederlands kampioen karate. Ze vecht vooral buitenlandse wedstrijden. We zijn net in Polen en Parijs geweest. Eind deze maand vecht ze op Cyprus en in Dubai. Tot voor kort bracht ik haar elke dag naar trainen. Sinds kort heeft ze haar rijbewijs, dus hoeft dat niet meer.” Hüseyin: „We hebben geen hulp in de huishouding. Ik denk dat ik het beter doe.” Jennifer: „Ik kook meestal.” Hüseyin: „Jennifer is de manager van het gezin. Ik ben de assistent-manager.” Jennifer: „Maar ik ben geen bazige baas.” Hüseyin: „Mensen vragen mij weleens hoe ik dat vind ‘als man’, of ‘als Turkse man’. Maar nee, daar heb ik geen moeite mee.” Jennifer: „Ik denk dat vrouwen in de meeste huishoudens wel de beslissingen nemen.” Hüseyin: „Als je een man laat beslissen, gaat er niet veel gebeuren. Vroeger stribbelde ik nog weleens tegen, maar dan zie je dat het uiteindelijk toch op haar manier gaat.” Jennifer: „Onze droom? Een huis op Bali, of in elk geval daar langere periodes zijn. Die wens willen we in de nabije toekomst realiseren.” Tussen half acht en acht uur ’s ochtends staan ze op. „Dan ontbijten we met de hele bende. En dan rijden we om kwart over negen in twee auto’s naar de zaak in Oostzaan.” Ze eten rond half zeven ’s avonds. Daarna gaan zoon en dochter sporten. Jennifer: „Na het eten gaan we even bij de oudjes kijken. Even kijken hoe het daar gaat. We gingen meestal tussen twaalf en één naar bed. Nu proberen we vroeger te gaan, tussen half elf en elf.” Jennifer leest graag thrillers ter ontspanning. Hüseyin kijkt graag YouTube-filmpjes. „Over nieuw gereedschap of hoe je iets handig maakt. Soms zie ik iemand iets doen en denk ik: dat heb je mooi van mij afgekeken!” Hüseyin heeft een Porsche Taycan, Jennifer een Porsche Macan. Ze houden van hard rijden waar het mag, vooral in Duitsland en de VS. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/9dZzpOMPcUxo14hSbooDUTI9N0s=/1280x/filters:no_upscale()/s3/static.nrc.nl/wp-content/uploads/2025/02/20205747/data128273580-0d80b7.jpg'/>]]></description>
      <guid>https://nrc.nl/nieuws/2025/02/20/huseyin-jennifer-is-de-manager-van-het-gezin-ik-de-assistent-manager-a4883765</guid>
      <pubDate>Thu, 20 Feb 2025 07:02:32 +0000</pubDate>
    </item>
    <item>
      <title><![CDATA[‘Die negen-tot-vijf-dagen voelden heel… burgerlijk’]]></title>
      <description><![CDATA[<p>Arno: „Ik ben geen voice-over geworden omdat ik nou zo’n bijzondere stem heb. Het inspreekwerk kwam toevallig op mijn pad. Ik werkte als jonge editor bij een nieuwe zender: SBS6. Ik had een video-item gemaakt waar een voice-over bij moest, maar het programma was die vergeten te boeken. Toen heb ik mijn vinger opgestoken en gevraagd: zal ik het eens proberen? Dat programma was Hart van Nederland en sindsdien ben ik altijd gebleven. Dat is nu bijna dertig jaar geleden.” Mieke: „Lang alweer hè? Hij was negentien toen-ie begon.” Arno: „De basis van voice-overwerk is het vertellen van kleine verhaaltjes, op zo’n manier dat je de kijker echt meeneemt in plaats van dat je het opleest van het papier. Hoe ik dat doe, is moeilijk uit te leggen. Het is een bepaalde pose, een houding die je aanneemt. Mijn Hart van Nederland-stem is iets steviger dan mijn normale stem; er zit een bepaald sprankeltje bij.” Mieke: „Op televisie klink je enthousiast over voetbaluitslagen, terwijl je er in werkelijkheid niks mee hebt.” Arno: „Ik heb boven op zolder een studiootje waar ik mijn teksten opneem. Dat doe ik als zzp’er: ik spreek video’s in, voicemails, bedrijfsfilms. Ook coach ik collega’s in voice over-werk. Maar het grootste gedeelte werk ik voor Talpa, daar heb ik een vast contract, als enige voice-over van Nederland! Daar zijn mijn collega’s wel eens jaloers op. Ik spreek de teksten in voor VT Wonen, De grote verbouwing, De grote verhuizing en dus Hart van Nederland. Voor dat programma heb ik dienst op maandag, dinsdag, vrijdag en zondag, zowel bij de vroege als de late editie. Ik klok vanaf drie uur ’s middags in, thuis of op de redactie, en dan verschijnen druppelsgewijs de items in een mapje op mijn computer. Ik open het, spreek de teksten in, en stuur het weer terug.” Mieke: „Tussen de twee uitzendingen door hebben we ongeveer anderhalf uur om te eten. Daarna moet Arno weer door.” Arno (48) en Mieke (49) Lubbinge wonen in Nieuwegein, samen met hun twee kinderen Lucas (21) en Mirthe (19). Arno is al bijna dertig jaar te horen als voice-over van SBS6-programma Hart van Nederland. Daarnaast heeft hij zijn eigen bedrijf voor inspreek-opdrachten en voice over-coaching. Mieke werkt 32 uur als onderwijsassistent op een basisschool. Mieke verdient bijna één keer modaal, Arno twee keer modaal. Arno: „Hart van Nederland is er 365 dagen per jaar, ook in het weekend en op feestdagen, dus dat heeft best impact op je privéleven. Het voordeel is dat ik het nu al dertig jaar doe en Mieke en ik al… hoelang zijn wij ook alweer samen?” Mieke: „Bijna 26 jaar.” Arno: „Ja precies; ik had dat gekke leven al toen Mieke erbij kwam. Wij hebben ons leven daar helemaal omheen geplooid.” Mieke: „Ik doe qua werk heel iets anders. Ik ben opgeleid als decorateur en heb in die rol lang bij IKEA gewerkt. Maar dat is lang geleden, hoor; ik heb ook een paar jaar helemaal niet gewerkt. Dat had met spitsuur hier in huis te maken. We hebben twee kinderen en omdat Arno op de spitsuur-tijden nog lag te slapen óf aan het werk was, moest ik de ochtenden en de avonden in mijn eentje doen.” Arno: „Toen moest ik voor Hart van Nederland nog altijd naar Amsterdam, dus ik was laat thuis en moest ook eerder de deur uit.” Mieke: „Het werd een te lastige puzzel met alle wisselende roosters van Arno als ik ook nog zou werken. Gelukkig konden we leven van alleen zijn salaris; we hebben altijd alles in één grote pot gegooid.” Arno: „Die tijd had nadelen, maar ook voordelen. Allebei onze kinderen zijn bijvoorbeeld een periode ziek geweest: onze zoon had veel oogontstekingen en onze dochter heeft een jaar in bed gelegen met de ziekte van Pfeiffer.” Mieke: „Toen heb ik het wel als voordeel ervaren dat ik er voor hen kon zijn.” Arno: „Een ander voordeel is dat ik door mijn werk juist overdag veel thuis ben. Daardoor was ik betrokken bij eerste stapjes, eerste woordjes – al die ontwikkelingen. Er zijn toch veel vaders die dat moeten missen.” Mieke: „Ik wilde op een gegeven moment wel weer aan de slag. Toen heb ik me omgeschoold tot onderwijsassistent, nu vijf jaar geleden. Sindsdien werk ik vier dagen in de week op een basisschool hier om de hoek en dat bevalt hartstikke goed. Ik ondersteun alle klassen: van groep 8 tot en met de kleuters. Ik doe ook de administratie en geef twee keer in de week creatieve lessen in onze eigen ‘kunstfabriek’. Van die lessen geniet ik het meest; zeker als je daar kinderen ziet opbloeien die bijvoorbeeld cognitief in de klas niet zo goed meekomen.” Arno: „Naast mijn werk heb ik een aantal persoonlijke passies. Zo ben ik al van kinds af aan gek van Disney. Van de parken, de films, de muziek – eigenlijk alles.” Mieke: „Een aantal jaar geleden hebben we een mooie camperreis gemaakt van Los Angeles naar Vancouver.” Arno: „Toen zijn we ook naar Disneyland geweest. Daar hebben we drie dagen rondgelopen.” Mieke: „Dat vond ik wel een beetje zonde van de tijd. Een dagje vind ik leuk, maar verder is Disney niet per se mijn hobby.” Arno: „Daarom ben ik in september een paar dagen in mijn eentje naar Disneyland Parijs geweest. Kon ik precies doen wat ik wilde. Top.” Mieke: „Als ik wil ontspannen van het werk, ga ik in de tuin aan de slag. Ook ga ik wel eens met een vriendin lunchen of naar een museum, maar ik moet zeggen dat ik op dit moment niet heel veel vrije tijd heb. Woensdag hebben Arno en ik onze gezamenlijke vrije dag, maar die is altijd gevuld met praktische dingen: boodschappen doen, naar de kapper, de tandarts. Zaterdag is dan de enige dag met het gezin. Die zaterdagen zijn altijd snel gevuld.” Arno: „Ik mis door mijn werk in de avonden wel eens een borrel, of een verjaardag – maar dat vind ik niet zo erg. Je zou het door mijn werk niet zeggen, maar ik ben op dat soort gelegenheden altijd ‘de stille’. Dus ik vind het wel prima dat ik dan een excuus heb.” Mieke: „Het grappige is: Arno heeft een tijd wél van negen tot vijf gewerkt, maar dat voelde voor ons heel raar. Dat voelde ineens heel… burgerlijk. Ik vind het juist leuk dat de dagen zo gevarieerd zijn.” Boodschappen &amp; koken Op woensdag gaan Arno en Mieke samen weekboodschappen doen bij de lokale middenstand. Mieke heeft een eetplanning voor de hele week en kookt altijd. „Dat vind ik oprecht leuk.” Sport Mieke: „Ik loop al de hele dag door de school: dat is mijn sport.” Arno probeert in beweging te blijven door lange wandelingen te maken met de hond en veel trappen te lopen. „Het voordeel van een werkplek op zolder.” Huisdieren Yelli, een Griekse zwerfhond, die ze tien jaar geleden in huis namen. Vervoer Mieke kan lopend naar haar werk. Ze hebben een Peugeot stationwagen waarmee Arno naar zijn werk in Hilversum rijdt. „We willen wel een elektrische auto maar het lijkt me duurzamer deze eerst ‘af’ te rijden.” Sparen voor Verduurzamen van het huis en voor de vakantie. Mieke: „We zouden dit jaar naar Engeland gaan, maar omdat de hondenoppas niet kan, wordt het toch een huisje in Friesland.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/z_nGpki60UqGPbF99W6pICp16CE=/1280x/filters:no_upscale()/s3/static.nrc.nl/images/gn4/stripped/data127957063-a4b12c.jpg'/>]]></description>
      <guid>https://nrc.nl/nieuws/2025/02/13/die-negen-tot-vijf-dagen-voelden-heel-burgerlijk-a4882996</guid>
      <pubDate>Thu, 13 Feb 2025 07:02:33 +0000</pubDate>
    </item>
    <item>
      <title><![CDATA[‘Voorheen wist iedereen wie ik was als ik ergens kwam, nu niet meer’]]></title>
      <description><![CDATA[<p>Sheila: „Op de middelbare school overwoog ik al om naar de hotelschool te gaan. Maar ‘dat deed je niet’ als je ook naar de universiteit kon. En dus ging ik bedrijfskunde studeren in Rotterdam. In mijn studietijd werkte ik in de bediening in een restaurant. Omdat de eigenaar wist dat ik graag kookte, mocht ik in de vakanties de kok vervangen. „Toch koos ik na mijn studie voor het zakenleven. Ik ging werken bij Procter &amp; Gamble, onder andere in Frankfurt als communicatiestrateeg. In 1997 heb ik een eigen reclamebureau opgezet. Dat heb ik zeven jaar gehad. Toen belde Philips, waar ik op termijn hoofd marketing Consumentenproducten wereldwijd werd. Ik heb er zes jaar gewerkt. In 2012 ben ik gaan werken bij Shift Invest, een duurzame investeringsmaatschappij die durfkapitaal steekt in start-ups. Als aandeelhouder ben ik er nog steeds aan verbonden. Maar mijn hele carrière heb ik in mijn achterhoofd gehad: als alles mislukt, kan ik altijd nog de keuken in. Sheila Struyck (59) studeerde bedrijfskunde in Rotterdam en volgde een culinaire opleiding in Parijs en Londen. Ze had diverse banen in het bedrijfsleven en werkt nu als zelfstandig kok en culinair schrijver. Ze publiceerde het boek Lekker is dat – duurzaam koken kun jij ook. Ze woont afwisselend in Nederland en in Spanje. Haar inkomen ligt iets boven modaal. „En toen viel ik van mijn paard en bleek mijn pols verbrijzeld. Er waren wel vier operaties nodig om de zaak weer een beetje recht te zetten. Ik zat intussen niet stil, hoor. Ik was in die tijd betrokken bij de oprichting van een ziekenhuis voor borstkanker, zat in de raad van toezicht van Luzac en was adviseur van Koninklijke Horeca Nederland. In 2015 ben ik gaan werken bij Europcar in Parijs, waar ik verantwoordelijk was voor internationale innovatie. Ik reisde vaak naar Nederland, naar mijn partner. Maar het koken bleef in mijn hoofd zitten. Toen heb ik mijn baan opgezegd en ben ik gaan studeren aan de Parijse ‘kookuniversiteit’ Le Cordon Bleu. Ik wilde een duurzame kok worden, tenslotte werkte ik al tien jaar bij een duurzame investeringsmaatschappij.” „Dankzij mijn banen in de zakenwereld kon ik mijn hypotheek afbetalen. Dat gaf de mentale vrijheid om mijn leven om te gooien en kok te worden. Ik ben stage gaan lopen in het restaurant van een vriendin in Rotterdam en volgde een cursus vegan koken. Ik kreeg er zoveel lol in dat ik wist: ik wil hiermee door. In 2019 ben ik gaan werken als oproepkok, maar toen kwam Covid. In die tijd heb ik mijn website gelanceerd en ben ik culinair schrijver geworden: onder andere voor het culinaire platform Food Inspiration en voor de website We’re Smart. Ik wilde geen eigen restaurant – dat is me te intensief. Bovendien wilde ik nog heel veel nieuws leren, zoals de transitie naar lokaal en plantaardig koken. Ik word nu ingehuurd als spreker en kook af en toe voor zakelijke gezelschappen. En onlangs heb ik een boek geschreven over duurzaam koken. Ik verdien net genoeg om niet in te teren op mijn spaargeld. „Ik pendel regelmatig tussen Nederland en Spanje, naar ons huis aan de Costa Brava. Mijn partner verblijft daar een paar maanden per jaar, verder is hij veel onderweg, hij houdt van reizen. Dus zien we elkaar niet elke dag. Maar dat is prima, we hoeven niet bij elkaar te zijn om gelukkig te zijn. In de winter heb ik veel werk in Nederland. Dan kook ik vaak voor bedrijven of geef ik presentaties. In Spanje werk ik dikwijls met een vrouwelijke kok die veel in de natuur of bij mensen thuis kookt. Reizen doe ik per trein, want je kunt niet zeggen dat je een duurzame kok bent en dan veel vliegen. Eenmaal per jaar ga ik met de auto. Dan neem ik onze twee honden mee.” „Ik mis het corporate leven niet. De eerste jaren wel, het was alsof ik mijn ‘sociaal kapitaal’ kwijt was. Voorheen wist iedereen wie ik was als ik ergens kwam, nu niet meer. Dat voelde aanvankelijk wat ‘naakt’, maar dat is overgegaan. Ik ben nu echt een doener, heb minder geduld met praten en vergaderen. „Geld geef ik uit aan de treinreizen naar Spanje en aan eten bij chef-koks die ik bewonder, maar niet te vaak. Verder heb ik weinig nodig. Ik koop bewust weinig spullen, omdat ik duurzaam wil leven. Ik laat nu veel dingen repareren. Ik koop ook wel eens dure kleding op tweedehandssites, die draag ik dan weer járen. Mijn doel is om zonder één cent dood te gaan. „Eigenlijk heb ik het nu drukker dan in mijn vorige leven, in de zin dat ik meer tijd aan dingen besteed. Maar er staat minder druk op. Ik heb nu veel meer lol in mijn werk. Ik vind mezelf niet meer zo belangrijk. Ik ben waar ik zijn wil. „Ik vermoed dat ik het leven als kok nog wel een aantal jaar leuk blijf vinden, het hangt er natuurlijk ook van af hoe fit je blijft. Ik kan me voorstellen dat ik nog een boek ga maken en andere dingen ga schrijven. En ik heb het geluk dat ik een ‘draagbaar’ beroep heb: ik kan ook een half jaar in Mexico gaan koken. Maar bij een terugkeer naar het bedrijfsleven kan ik me niks voorstellen. Misschien ga ik over tien jaar wel in Spanje wonen, dat zie ik dan wel. Daar denk ik nu nog niet over na.” Wonen Sheila heeft een vrijstaand huis in Muiderberg en verblijft regelmatig in haar huis in Spanje. Ze heeft twee honden: een uit het asiel, de andere is een afgekeurde jachthond. Zodra het licht wordt, staat ze op om met hen te wandelen. Sporten Hardlopen en tweemaal per week naar de sportschool. In Spanje fietst Sheila veel en golft ze. Koken Thuis eet Sheila heel simpel. Of ze kookt voor een paar dagen. „Ingewikkelde dingen doe ik al in mijn werk, ik wil aan koken voor mezelf niet te veel tijd kwijt zijn.” Laatste grote uitgave De ecologische herinrichting van haar tuin. Er staan nu alleen eetbare planten in, wat meer vogels en insecten trekt. Sparen Geen vast bedrag per maand. Wel heeft ze een buffer voor onvoorziene uitgaven. „Echt sparen heb ik gedaan in mijn corporate leven en daarvan heb ik de hypotheek afbetaald.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/IlPGc6-7CpxW1wGVViLCUE4Opqo=/1280x/filters:no_upscale()/s3/static.nrc.nl/bvhw/files/2025/02/data127622009-621537.jpg'/>]]></description>
      <guid>https://nrc.nl/nieuws/2025/02/06/voorheen-wist-iedereen-wie-ik-was-als-ik-ergens-kwam-nu-niet-meer-a4882193</guid>
      <pubDate>Thu, 6 Feb 2025 07:02:33 +0000</pubDate>
    </item>
    <item>
      <title><![CDATA[‘Je hoeft niet dezelfde hobby’s leuk te vinden om het samen fijn te hebben’]]></title>
      <description><![CDATA[<p>David: „We kennen elkaar al van kinds af aan want we zaten vroeger bij elkaar in de klas op de basisschool.” Jeena (spreek uit: dzjiena): „Maar toen wisselden we zeven jaar lang geen woord met elkaar. Te verlegen!” David: „Acht jaar geleden kwamen we elkaar weer tegen op Tinder. Daarna ging het vrij snel aan. Binnen een half jaar woonden we samen.” Jeena: „We zijn ook verloofd, maar we gaan voorlopig niet trouwen. Dat willen we pas doen als de kinderen groot genoeg zijn om dat bewust mee te maken.” David: „We woonden allebei in Rotterdam-Zuid. Een heel gemengde buurt met veel criminaliteit. Schietpartijen en zo.” Jeena: „Nu wonen we in Bergschenhoek, een dorp in de buurt van Rotterdam.” David: „We hebben dit huis helemaal verduurzaamd. Het leek ons leuk zelfvoorzienend te zijn.” Jeena: „We hebben het huis ingericht in Japandi, een minimalistische stijl die het midden houdt tussen Scandinavisch en Japans. Veel hout en lichte kleuren.” David: „Ik ben cfo, dus zeg maar financieel directeur, bij Visma Connect. Dat is een onderdeel van het Noorse bedrijf Visma. Bij Visma Connect zorgen we voor veilige gegevensuitwisseling. Dat doen we onder meer voor de Belastingdienst. Dus belastingaangiften lopen via ons en diensten als Mijn Overheid en Berichtenbox hebben wij ontwikkeld en beheren wij. Ik ga met plezier naar mijn werk. Ik vind het leuk met cijfers en eurootjes bezig te zijn. En om een bedrijf beter renderend te maken. Ook geniet ik van het contact met klanten en collega’s.” Jeena: „Ik ben juridisch medewerker bij de gemeente Lansingerland. Ik werk voor de klachtenafdeling en de privacy-afdeling. Als een burger een klacht heeft over een fiets zonder wielen die ergens al maanden staat weg te rotten, terwijl het al een paar keer bij de gemeente gemeld is, komt die klacht in eerste instantie bij mij terecht. En als burgers inzage willen in hun dossier, bijvoorbeeld aangaande een uitkering of kinderopvangtoeslag, dan moeten we dat dossier anonimiseren. Dat doen we met de hand en dat behoort tot mijn werk. Ik werk 27 uur op drie dagen. Ik wil graag parttime werken omdat ik moeder ben. Ik ben niet moeder geworden om mijn zoontje vijf dagen per week naar de opvang te sturen. Op dinsdag en woensdag gaat hij naar de opvang en op maandag komt mijn moeder.” David: „Ik werk gemiddeld 44 uur per week waarvan twee tot drie dagen op kantoor. Verder werk ik thuis. Ik ben tevreden over mijn work-life-balance, ook omdat ik de vrijheid heb mijn eigen tijd in te delen. Als ik overdag een uur wil gaan racefietsen kan dat. Die tijd haal ik ’s avonds wel weer in.” Jeena: „We zijn nu in verwachting van ons tweede kind. Ik ben uitgerekend voor 12 maart. Momenteel is het David die eruit gaat als Thomas huilt. Tot voor kort was ik het, maar nu ik hoogzwanger ben gaat dat niet meer.” David (35) en Jeena de Bakker (35) zijn verloofd (maar voeren alvast dezelfde achternaam). Ze wonen in Bergschenhoek met hun zoon Thomas (bijna 2), een tweede kindje is op komst. David werkt bij een softwarebedrijf, Jeena bij de gemeente. De muren van de studeerkamer hangen vol vakantiefoto’s. Hij verdient ruim twee keer modaal, zij modaal. David: „Toen Thomas één werd hebben we het groots gevierd. We hadden er zelfs een zaaltje voor afgehuurd en vijftig à zestig man uitgenodigd. Heel multicultureel want Jeena is Surinaams-Colombiaans en ik ben Nederlands-Tsjechisch. We wilden even feest vieren want we hadden een moeilijke tijd achter de rug.” Jeena: „We zijn heel lang bezig geweest met een ivf-traject. Zo hebben we Thomas gekregen. Maar toen werd er een cyste op mijn eierstok ontdekt. Toen ze die weggehaald hadden bleek dat ik op een natuurlijke manier zwanger kon worden, zonder ivf. Het jaar daarop was ik weer zwanger maar toen heb ik een miskraam gehad.” David: „Dus toen Thomas één werd, wilden we wel even stilstaan bij het wonder dat we hem hebben.” Jeena: „En hoe blij we met hem zijn.” David: „Ik ga nog wel eens met vrienden naar een concert. Metal. Gitaren.” Jeena: „Ik ben met totaal andere muziek opgegroeid: salsa, latin muziek. Juan Luis Guerra.” David: „Ook wat betreft films hebben we een totaal andere smaak. Ik hou van arthouse films.” Jeena: „En ik van blockbusters, romcoms, films waarbij je niet hoeft na te denken.” David: „We hebben wel geprobeerd samen dingen te kijken maar na een paar jaar hebben we dat opgegeven.” Jeena: „Het heeft toch geen zin om per se samen iets te willen kijken waar de ander geen zak aan vindt?” David: „Wij weten nu: je hoeft niet dezelfde hobby’s leuk te vinden om het samen fijn te hebben.” Jeena: „Vroeger gingen we weleens naar sterrenrestaurants.” David: „En we zijn eens op een culinaire vierdaagse trip naar Italië geweest. Het mooiste restaurant was in Modena, piepklein, drie of vier tafels, verborgen achter een oude slagerij.” Jeena: „Maar sinds we Thomas hebben gaan we niet meer uit eten. We vinden het lastig hem ’s avonds achter te laten. Misschien dat we later weer meer dingen met zijn tweeën gaan doen. Ontspanning is nu een boswandeling met hem.” David: „We kunnen niet meer zo spontaan dingen doen. Vroeger besloten we een week van te voren om een reisje naar Rome te maken.” Jeena: „Dat gaat nu niet meer. Maar we krijgen er heel veel voor terug.” David: „Levensvreugde. Thomas is onze grote liefde. Je kunt de hele nacht op zijn voor hem, en dat kan pittig zijn, maar als je hem dan bij het ontbijt weer ziet lachen is alles weer prima.” Wonen Ze wonen in een jarenzeventigwoning, die ze helemaal verduurzaamd hebben. David: „We hebben vloerverwarming in alle kamers, een warmtepomp, zonnepanelen. We moesten toch al verbouwen en zo draag je toch nog wat bij aan de wereld.” Hun droom is een vrijstaande woning buiten de stad. Huishouden „Het huishouden is bij ons precies 50-50 verdeeld”, zegt Jeena. „Maar nu ik hoogzwanger ben doet David meer. We houden er allebei van dat het spic en span is in huis.” Reizen De laatste jaren waren ze in Thailand, Mexico, Cambodja, Portugal en op Curaçao. En ze gaan vaak naar Italië, voor het eten. „Ik ben nog nooit in Colombia geweest, waar mijn moeder vandaan komt”, zegt Jeena. „Ik wil daar wel een paar weken voor uit trekken en het lijkt mij leuker als mijn kinderen het bewust mee kunnen maken.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/8Eg_nwVxaKJuoLTU3K1B3PozaRs=/1280x/filters:no_upscale()/s3/static.nrc.nl/wp-content/uploads/2025/02/01130503/data127337012-bb8abd.jpg'/>]]></description>
      <guid>https://nrc.nl/nieuws/2025/01/29/je-hoeft-niet-dezelfde-hobbys-te-hebben-om-het-leuk-te-hebben-samen-a4881272</guid>
      <pubDate>Wed, 29 Jan 2025 07:02:33 +0000</pubDate>
    </item>
    <item>
      <title><![CDATA[‘Als je elkaar even niet gezien hebt, ben je elke keer opnieuw verliefd’]]></title>
      <description><![CDATA[<p>Maureen: „Remon en ik kennen elkaar van LinkedIn.” Remon: „Maureen heeft een communicatiebureau en zocht een locatie voor een klant. Ik heb een evenementenbureau en heb toen op haar oproep gereageerd.” Maureen: „Er sloeg meteen een vonk over. We begonnen al te daten voordat we aan samenwerken toekwamen.” Maureen: „We hebben nu een latrelatie. Ik ben een leuker mens als ik even alleen geweest ben.” Remon: „Maar het is ook omdat Maureen kinderen heeft.” Maureen: „Ze zijn 17 en 21 en wonen nog thuis, al zijn ze de helft van de tijd bij hun vader.” Remon: „Dus het is ook een verdeling van tijd en aandacht. Maar ik merk dat er nog best een stigma ligt op latrelaties. Je moet echt uitleggen waarom je niet samenwoont.” Maureen: „Omdat ik het niet wil, haha.” Remon: „Het leuke is : als je elkaar even niet gezien hebt, ben je elke keer opnieuw verliefd.” Maureen: „Ik heb het crisiscommunicatiebureau UP Crisiscommunicatie &amp; Media, met een team van acht. We adviseren rondom een crisis, of bijvoorbeeld een #metoo-affaire, een product dat teruggeroepen moet worden, online gegevens die gehackt zijn. Het kan zelfs een moord zijn. Zo heb ik eens een jeugdzorginstelling geholpen toen er een medewerker vermoord was door een cliënt en zijn vrienden. Op social media gaan er vaak al snel allerlei geruchten rond, terwijl de organisatie waar iets gebeurd is niet weet wat te doen. Mijn werk is hectisch, maar daar hou ik juist van. Ik wil niet zeggen dat ik een adrenalinejunk ben, maar ik vind het leuk om op het juiste moment het verschil te maken, ook als er tijdsdruk is.” Remon: „Ik heb het evenementenbureau dtevents, met vijf werknemers. We creëren grote zakelijke evenementen voor bedrijven onderling: congressen, jubilea, eindejaarsfeesten of kick-offevenementen bij de start van het nieuwe jaar. We hebben een kantoor in een coworking space vol planten in de oude Verkadefabriek, met uitzicht op de Zaan. Mijn werknemers zijn allemaal Gen Z-vrouwen, waarbij ik wel merk dat er echt een generatieverschil is. Zij beginnen de werkdag echt een stuk later dan ik. Soms zeggen ze dat ze pas ergens in de middag tot leven komen. Maar de commerciële uren waarin je daadwerkelijk klantcontact kan hebben, zijn nog steeds tussen negen en vier.” Maureen Veurman (46) en Remon Harmelwaard (48) hebben een latrelatie. Zij woont in Enkhuizen, hij in Zaandijk. Maureen heeft een crisiscommunicatiebureau, Remon organiseert evenementen voor de grootzakelijke markt. Hij staat altijd om vijf uur in de ochtend op, ook in het weekend, zij om zes uur. Maureen heeft twee zoons die nog thuis wonen, Jens (17) en Max (21). Soms gaan ze naar de sauna ter ontspanning. Ze verdienen goed met hun bedrijven, maar keren zichzelf allebei een modaal salaris uit. Maureen: „We snappen heel goed van elkaar dat werk en privé soms door elkaar heen lopen. Of dat de ander ’s avonds nog even moet werken, of in het weekend.” Remon: „Ik werk zestig tot tachtig uur per week, al probeer ik tegenwoordig iets rustiger aan te doen. Vorig jaar zijn we drie weken naar Colombia geweest en heb ik tijdens die vakantie ook echt niet gewerkt. Dat kwam vroeger nooit voor. Toen ik eens op reis was in Jordanië, zat ik de hele tijd aan de telefoon voor mijn werk. Ik ga straks skiën en toen vroegen de vrienden met wie ik ga of ik niet de hele reis in de auto wil gaan zitten bellen. Dus dat ga ik niet doen, maar ik ga wel met de laptop op schoot in de auto zitten werken. En ook na het skiën om half zes ga ik eerst even werken, en daarna schuif ik pas aan om een biertje te drinken. Work-aholic? Het woord workaholic heeft een negatieve lading, vind ik. Ik hou van werken.” Maureen: „Ik werk minder, zo’n vijftig uur per week. Ik ga nooit een weekendje weg zonder laptop en als ik bijvoorbeeld in het vliegtuig zit, heb ik ook de laptop op schoot. Een crisis komt natuurlijk ook meestal onverwacht, dus dat hoort erbij.” Remon: „Ik sta elke dag om vijf uur op, ook in het weekend, en dan begin ik met werken. Ik ga naar bed tussen tien en elf. Vroeger sliep ik slecht en toen ben ik, rond mijn 21ste, dit ritme gaan uitproberen. Daar voel ik me goed bij. Ik val ’s avonds snel in slaap en word meestal al voor vijf uur wakker. Soms word ik al om drie uur wakker, en dan sta ik op en begin ik de werkdag.” Maureen: „Ik sta wat later op, om zes uur. Soms slaap ik uit tot zeven uur. Dat klinkt misschien gek, maar dat is voor mij uitslapen. We zijn allebei echt ochtendmensen. Gelukkig maar! Lijkt me wel lastig als de één een ochtendmens is en de ander een avondmens.” Remon: „In de ochtend kan ik heel veel doen waar ik de rest van de dag niet meer aan toe kom omdat ik vol zit met meetings.” Maureen: „Ons recept? Elkaar vrij laten.” Remon: „En humor, vooral die van Maureen. Dat gaat van flauwe grappen en woordgrapjes tot zwartgallig.” Maureen: „Mijn kinderen zeiden: als je iemand hebt gevonden die jouw humor kan waarderen, moet je bij hem blijven, haha. Remon heeft trouwens zelf ook humor. Hij komt steeds meer los. En met mijn kinderen lach ik ook heel wat af. Het is hier een gezellige boel.” Remon: „Ik kan het goed vinden met Maureens kinderen.” Maureen: „Soms laten we elkaar vrij, soms nemen we juist echt de tijd voor elkaar. Als we gaan wandelen, lopen we meteen 20 of 25 kilometer. We houden van lekker eten en een biertje of wijntje. We kunnen enorm doorzakken met elkaar.” Remon: „Zeker! In 2022 had ik opeens tijdens mijn skivakantie, op de top van een berg in Italië, een briljant idee voor mijn werk. Dat kun je zeggen: ben je nou zelfs als je op vakantie bent nog aan het werk? Maar het is niet zo dat ik niet kan ontspannen. Juist door ontspanning kan extra ruimte ontstaan voor nieuwe gedachten.” Wonen Remon heeft een appartement van veertig vierkante meter met uitzicht op de Zaanse Schans. „Vroeger heb ik vrij groot gewoond, maar daar had ik geen behoefte meer aan. En ik heb nu een fantastisch uitzicht, als een schilderij.” Maureen woont in een wevershuisje van twee verdiepingen. „Het ziet eruit zoals een kind een huis tekent.” Vervoer Maureen rijdt in een hybride auto, een KIA Niro. Remon heeft een Audi A4 Avant. Reizen Remon en Maureen houden van reizen. De volgende reis gaat naar Indonesië, in september. „We hadden allebei de bestemmingen van onze eigen toptien in een grabbelton gedaan en toen hebben we er eentje uit gehaald”, zegt Maureen. „Indonesië stond in mijn toptien. Costa Rica hadden we allebei, maar wij vonden dit een leukere manier om te kiezen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/fcH2XVRMOv3co5KPygC0yeAiLtI=/1280x/filters:no_upscale()/s3/static.nrc.nl/images/gn4/stripped/data127033475-e37ee8.jpg'/>]]></description>
      <guid>https://nrc.nl/nieuws/2025/01/22/als-je-elkaar-even-niet-gezien-hebt-ben-je-elke-keer-opnieuw-verliefd-a4880556</guid>
      <pubDate>Wed, 22 Jan 2025 07:02:34 +0000</pubDate>
    </item>
    <item>
      <title><![CDATA[‘Er zijn zoveel mogelijkheden op een uitvaart’]]></title>
      <description><![CDATA[<p>Amisha: „Tot zeven jaar geleden werkte ik als marketeer bij een online trouwplatform. Ik dacht toen al: waarom is dit er eigenlijk niet voor uitvaarten? Maar om het hele verhaal te vertellen, moet ik nog iets verder terug in de tijd, naar 2010. Toen is mijn vader op 50-jarige leeftijd onverwacht overleden. Wij als kinderen moesten plotseling een uitvaart organiseren en ik stuitte online alleen maar op het traditionele plaatje, met koffie en cake. Heel donker, terwijl mijn vader juist zo’n kleurrijk figuur was. Ik had toen beter willen weten wat de mogelijkheden waren.” Jeroen: „In mijn werk kwam ik ook regelmatig in aanraking met de dood. Ik werkte in een verzorgingshuis, als verzorgende IG. Wanneer mensen kwamen te overlijden, zag ik de familie vaak worstelen met de uitvaart: waar moet je beginnen, wat is er allemaal?” Amisha: „Het idee voor een online uitvaart-inspiratieplatform sluimerde zo’n beetje in mijn hoofd, toen ik Jeroen in 2018 tegenkwam. Wij kenden elkaar al van vroeger, van het uitgaansleven in Rotterdam.” Jeroen: „Ik heb jarenlang in de horeca gewerkt.” Amisha: „En ik was nogal een feestbeest toen.” Jeroen: „Stomtoevallig liepen we elkaar jaren later weer tegen het lijf. Het eerste wat ik zei was: wij gaan daten.” Amisha: „Zo ging het echt! Ik dacht wel even: my god, wat gebeurt er nou? Maar diep vanbinnen wist ik meteen: ik ga met hem een relatie krijgen. Dat voel je als je de ware tegen het lijf loopt.” Jeroen: „De volgende dag hadden we een date en al snel waren we 24/7 bij elkaar. Amisha vertelde toen over haar uitvaartplatform-idee en ik was meteen enthousiast om mee te doen. We wilden allebei dat het niet stoffig en donker zou zijn.” Amisha: „Dus al onze uitingen zijn in frisse kleuren, we spreken de lezer aan in de je- en jij-vorm en het mag luchtig zijn.” Jeroen: „We zijn gestart in 2020 en het loopt vanaf het begin eigenlijk hartstikke goed. Onze bezoekers zijn mensen die inspiratie zoeken voor de mogelijkheden op een uitvaart. We hebben ondertussen tien medewerkers in dienst. Het verdienmodel is dat we ook een bedrijvengids zijn, waar ondernemers voor betalen om in te staan. Verder verkopen we advertenties en maken we websites en videoproducties voor ondernemers in de uitvaartbranche.” Amisha (39) en Jeroen Mannak-Soeratram (47) wonen in De Lutte in Twente. Samen hebben ze een hond: dwergkeesje Aisha (6). Sinds vijf jaar runnen ze samen Uitvaart-Platform.nl: een inspiratie- en informatieplatform in de wereld van uitvaarten. Ze keren zichzelf vanuit hun bedrijf twee keer modaal uit. Amisha: „Er zijn zoveel mogelijkheden op een uitvaart! Mensen hebben geen idee. Van een Harley Davidson met zijspan als rouwvervoer, tot jezelf door dansende dragers naar een laatste rustplaats laten brengen.” Jeroen: „Op een uitvaart mag je het leven vieren; dat is onze insteek.” Amisha: „Op een cover van ons eigen glossymagazine Uitvaart Inside staat een mooie, half gesluierde dame, met een glas champagne in de hand.” Jeroen: „Nou, dat was volgens sommigen not done.” Amisha: „Vooral de wat oudere generatie vindt het niet altijd kunnen dat een sexy dame op de cover van een uitvaartblad staat. Maar sexy of niet: we zullen allemaal te maken krijgen met verlies in ons leven. Waarom dan niet ook eens een mooie jonge vrouw op de cover?” Amisha: „Hoeveel wij werken in de week? We proberen om half negen te beginnen en om zes uur de deur van ons thuiskantoor dicht te doen. Maar de zaken gaan in je achterhoofd altijd door. Dus als we ’s avonds op de bank opeens een goed idee krijgen, gaan we daar toch mee aan de slag.” Jeroen: „Misschien nog wel goed om te zeggen is dat we geen kinderen hebben en geen kinderen willen. Het bedrijf is ons kindje.” Amisha: „Jeroen kan de hele dag met werk bezig zijn.” Jeroen: „Ja, ik ben soms een workaholic. Als ik mijn computer zie, ga ik meteen aan de slag. Lekker brainen.” Amisha: „Dan moet ik af en toe aan zijn jasje trekken om te zeggen: hallo, wij zijn er ook nog! Dan bedoel ik mij en Aisha, de hond. Zij is ons andere kindje.” Jeroen: „Absoluut. Aisha gaat altijd met ons mee: naar klanten, op vakantie. Ze slaapt ook bij ons in bed.” Amisha: „O god, dat komt nu in de krant.” Jeroen: „Daar hoef je je niet voor te schamen toch? Ze is gewoon alles voor ons.” Amisha: „Ze zorgt ook voor een goede werk-privébalans, want met een hond móét je wel naar buiten. We lopen vier, vijf keer per dag met haar.” Jeroen: „We proberen sowieso veel te bewegen. We gaan twee tot drie keer in de week ’s ochtends zwemmen in het zwembad in Hengelo.” Amisha: „Dat is geweldig! Tijdens het zwemmen krijg je de meest creatieve ideeën.” Jeroen: „We zwemmen naast elkaar en kunnen dan rustig een beetje vergaderen. Dat voelt heel relaxt.” Amisha: „Verder ontspannen we door een weekendje weg of op vakantie te gaan, het liefst naar de zon. Gran Canaria is favoriet en vorige maand zijn we nog naar Egypte geweest. Omdat we een online platform zijn, kunnen we dan gewoon onze laptop meenemen. Helemaal afsluiten kan niet als ondernemer – ik ben ook wel iemand die graag de controle houdt – maar we proberen het wel een beetje in te perken. Zo hebben we voor Egypte voor het eerst onze voicemail aangepast dat we op vakantie zijn; dat deden we eerder niet.” Jeroen: „We zijn gewoon zo gepassioneerd dat we áltijd met het werk bezig zijn. Zo zijn we afgelopen zomer getrouwd in onze grote tuin. We zouden de boel mooi aankleden in Ibiza-stijl: met hooibalen, mooie slingers, een buitenbar. Toen dachten we: hee, dit zou ook een mooie locatie zijn voor een covershoot voor ons magazine!” Amisha: „Dus hebben we van een kistenleverancier een mooie kist in bruikleen gekregen, Aisha de hond erop gezet en onze huisfotograaf langs laten komen. Een dag na onze bruiloft is de foto gemaakt. Het is een geweldige cover geworden!” Wonen Jeroen en Amisha woonden altijd in Rotterdam. Ze zochten meer rust en verhuisden daarom vorig jaar naar Twente, waar ze een vrijstaand nieuwbouwhuis kochten. Jeroen: „Het bevalt super! En het is maar twee uurtjes rijden naar Rotterdam; daar ben je zo.” Boodschappen en koken Jeroen en Amisha houden allebei van koken. Amisha kookt volgens haar Indiase roots lekker pittig en met veel kruiden. De ingrediënten haalt ze bij een Indiase winkel net over de grens in Duitsland. Hobby’s en ontspanning Jeroen produceert zelf muziek en is een paar keer per jaar MC op een dancefestival of Hollands feest. Amisha laat zich graag masseren, haar nagels doen of neemt een gezichtsbehandeling. Huishouden De grote dingen zoveel mogelijk op vrijdagavond, zodat ze het weekend vrij zijn. Wel stofzuigen ze iedere dag, vanwege de hond. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/PsEnz41vY8o0vEgnnptq82V_eUw=/1280x/filters:no_upscale()/s3/static.nrc.nl/images/gn4/stripped/data126628691-4a57d5.jpg'/>]]></description>
      <guid>https://nrc.nl/nieuws/2025/01/17/er-zijn-zoveel-mogelijkheden-op-een-uitvaart-a4879893</guid>
      <pubDate>Fri, 17 Jan 2025 07:02:34 +0000</pubDate>
    </item>
    <item>
      <title><![CDATA[‘We hebben  het heel leuk samen’]]></title>
      <description><![CDATA[<p>Erik: „We hebben elkaar ontmoet in 1983, toen we allebei net studeerden in Leiden. Ik was 18 en Tjitske 19.” Tjitske: „En allebei lid van de ietwat alternatieve studentenvereniging SSR.” Erik: „Ik studeerde scheikunde.” Tjitske: „En ik Frans.” Erik: „We werden meteen verliefd, maar we hebben nog tien jaar gewacht voordat we gingen samenwonen. In die tijd heb ik nog een half jaar in Parijs gestudeerd.” Tjitske: „En ik heb een tijd in Drenthe gewoond, waar ik een baan had gevonden als lerares Frans.” Erik: „Na tien jaar hebben we een gezin gesticht. We hebben drie dochters van 30, 28 en 23, die alle drie op hun achttiende het huis uit gegaan zijn.” Tjitske: „Dat vonden wij wel een mooie leeftijd om op jezelf te gaan wonen en dat vonden zij ook. Maar we zien elkaar nog heel veel.” Erik: „Nu onze dochters het huis uit zijn hebben we besloten te verhuizen naar een grachtenpandje aan het Rapenburg, ook in Leiden.” Tjitske: „We hebben altijd in praktische gezinshuizen gewoond, nu wilden we weleens een oud huis met veel sfeer.” Tjitske Veldkamp (60) en Erik Sistermans (59) hebben net een 17de-eeuws grachtenpand aan het Leidse Rapenburg gekocht, dat ze gaan verduurzamen. Ze hebben drie volwassen dochters en lopen samen twee keer per week hard. Ze leven milieubewust, vliegen niet voor vakantie (Erik alleen soms voor werk) en eten geen vlees. Hun inkomen is vier keer modaal. Erik: „Het is vroeg-17de-eeuws. En het ziet er nog net zo uit als toen het werd opgeleverd. Op de balken staan streepjes die ze toen gekerfd hebben om te markeren waar die balken moeten liggen. En het schijnt dat hier de drukkerij van Antoni van Leeuwenhoek gezeten heeft, de grondlegger van de microbiologie. Dat vind ik natuurlijk mooi.” Tjitske: „We gaan het huis helemaal verduurzamen. Het tocht aan alle kanten. Wij willen laten zien dat je ook zo’n pand van het gas af kan krijgen. Dat gaat niet vanzelf. Het is een rijksmonument, dus je mag niet alles eruit slopen en vervangen. En gemeentes waren tot voor kort terughoudend hierin, om de monumenten te beschermen, maar je ziet nu dat er een omslagpunt is.” Erik: „Ze werken nu meer mee aan het verduurzamen van zulke woningen.” Tjitske: „We gaan vanaf 21 januari kamperen in het achterhuis. Daar wonen we totdat we het pand helemaal verbouwd en verduurzaamd hebben.” Erik: „Ik ben hoogleraar genetica in Amsterdam UMC. Ik bestudeer ziektes met een erfelijke oorzaak. Mijn vakgebied beperkte zich vooral tot diagnostiek, maar sinds kort kunnen we ook mensen genezen. Dankzij nieuwe technologie is dat nu eindelijk mogelijk. Bijvoorbeeld door een gen in het lichaam aan te brengen of te repareren als het kapot is. Neem SMA, spinale musculaire atrofie; een zeldzame en zeer ernstige erfelijke spierziekte, die je al direct na de geboorte kunt constateren via een hielprik en waarbij we nu voor het eerst het gen kunnen repareren.” Tjitske: „Ik ben freelance communicatieadviseur en werk momenteel voor de Zuid-Hollandse koepel van energiecoöperaties. Een energiecoöperatie is een groep particulieren die bijvoorbeeld samen een windmolen hebben, of een weide met zonnepanelen. Zo vergroenen ze hun eigen energieverbruik en het levert ook nog geld op. Ik ben zelf voorzitter van de lokale energiecoöperatie hier in Leiden. Daar gaat een groot deel van mijn vrije tijd in zitten.” Erik: „Ik werk 40 tot 50 uur per week waarvan drie tot vier dagen in het ziekenhuis in Amsterdam.” Tjitske: „Ik werk 36 uur waarvan twee dagen in Delft bij de koepel en verder thuis. Ik heb veel deadlines maar ik kan goed plannen. Zo houd ik mijn stress beperkt.” Erik: „Als een van ons doorschiet, te hard werkt, grijpt de ander in.” Tjitske: „Als we allebei thuis werken zitten we naast elkaar in de studeerkamer.” Erik: „Heel gezellig!” Erik: „Koken doen we ook meestal samen. En hardlopen ook altijd, twee keer per week.” Tjitske: „We hebben ’t heel leuk samen.” Erik: „Op woensdagochtend doen we een kort loopje van 5 kilometer en op zondag lopen we 10 tot 12 kilometer. We zijn behoorlijk fit, ook omdat we geen auto hebben.” Tjitske: „We doen alles op de fiets.” Erik: „Gaan ook soms op fietsvakantie. Naar België of Denemarken.” Tjitske: „Als je niet per se hoeft te vliegen moet je het niet doen, vinden we.” Erik: „Ik deed er langer over dan Tjitske om geen vlees meer te eten.” Tjitske: „We zijn al een jaar of twintig vegetariër.” Erik: „Een enkele keer, als het voor mijn neus gezet wordt, eet ik nog wel vlees. Ik vind het belangrijker op zo’n moment een goede gast te zijn. En laatst heb ik op een borrel nog een paar bitterballen gegeten.” Tjitske: „Het huishouden is bij ons best wel in evenwicht.” Erik: „Ik doe na het hardlopen op woensdagochtend de wc’s en badkamers. Ja, ik heb weleens een opmerking gekregen van een collega-professor in het ziekenhuis. ‘Je bent gek dat je je eigen wc schoonmaakt!’ Maar ik vind het normaal. Hoezo zou ik me daar te goed voor voelen? Ik heb het zelf vies gemaakt dus dan kan ik het ook schoonmaken. Dat houdt je met de beide benen op de grond.” Tjitske: „Ik doe de rest, zoals opruimen en stof afnemen.” Erik: „Tjitske kookt net iets vaker. Eten bestellen doen we nooit.” Tjitske: „Dat is het voordeel van een biologisch groentepakket. Er is altijd wel een groente die op moet! Een spitskool, een pastinaak.” Erik: „Heel soms halen we roti hier in de buurt.” Tjitske: „Ik deed altijd de tuin. Ik hou van tuinieren, maar in ons nieuwe huis hebben we geen tuin. Dus ik heb twee boomspiegels geadopteerd, dat is het perkje rondom de boom.” Erik: „We gaan wel met een glaasje wijn voor de deur zitten.” Opstaan en naar bed Ze staan op om 06.30 uur. Ontbijten om 07.00 uur. Om 07.25 uur gaat Erik de deur uit. Tjitske vertrekt op dinsdag en donderdag, de dagen dat ze in Delft werkt, om 7.45 uur. Om 23.00 uur gaan ze naar bed. Avondbesteding ’s Avonds lezen Tjitske en Erik boeken en kranten. „Ik ben een fanatieke krantenlezer”, zegt Tjitske. „Maar ik heb me voorgenomen de papieren krant alleen nog in het weekend te hebben. Het is zonde van het papier, vind ik, met het oog op het milieu. Maar de zaterdagkrant wil ik wel nog graag op papier kunnen lezen.” Sport Tjitske en Erik lopen twee keer per week hard. Erik heeft een zeilboot waarmee hij af en toe de Kagerplassen bevaart. Ook houden ze van wandelen. Ze lopen soms NS-wandeltochten. Laatste grote uitgave Een vakantie met de hele familie: afgelopen zomer hebben ze een huis in de buurt van Perugia gehuurd. Daar zijn ze met een huurauto heen gereden. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/cwqAgcy4vISE2mVi6CHIRVQLsnY=/1280x/filters:no_upscale()/s3/static.nrc.nl/images/gn4/stripped/data126355824-f16d98.jpg'/>]]></description>
      <guid>https://nrc.nl/nieuws/2025/01/08/we-hebben-het-heel-leuk-samen-a4878806</guid>
      <pubDate>Wed, 8 Jan 2025 07:02:35 +0000</pubDate>
    </item>
    <item>
      <title><![CDATA[‘Ook op vakantie doe ik continu nieuwe ideeën op’]]></title>
      <description><![CDATA[<p>Michel: „Nancy en ik kennen elkaar al vijftig jaar. Zij was het buurmeisje van mijn oma. Omdat mijn vader bij een baggerbedrijf werkte, heb ik mijn jeugd doorgebracht in Zuid-Afrika en in de Verenigde Staten. Maar in de vakanties was ik vaak bij oma in Rotterdam en zag ik Nancy dus.” Nancy: „Dan speelden we samen buiten of gingen we naar de schaatsbaan.” Michel: „Als mijn ouders oma belden vanuit Zuid-Afrika, zei oma vaak tegen Nancy: ‘Kom je, Michel gaat straks bellen’. Dan vertelde ik haar dat ik een krokodil had gezien of dat er een aap in de tuin zat.” Nancy: „Later, toen ik ging werken als grondstewardess op Zestienhoven, zagen we elkaar bijna niet meer.” Michel: „Mijn leven ging ook door: van New Orleans verhuisden we naar Jacksonville, ons gezin was altijd op reis. Ik ben tot mijn 42ste wel achtendertig keer verhuisd. Steeds moesten we weer ergens integreren. Ik heb die Amerikaanse mentaliteit meegekregen: alles is mogelijk, iedereen kan slagen in het leven. Maar met Nancy woon ik al vijftien jaar op hetzelfde adres.” Nancy: „Hij heeft nu rust gevonden.” Michel: „We hebben allebei andere relaties gehad, maar nu zijn we al vijftien jaar samen.” Nancy: „We kwamen elkaar weer tegen voor het huis van zijn oma.” Michel (57) en Nancy Maljers (56) kennen elkaar al vijftig jaar en zijn sinds vijftien jaar bij elkaar. Hij is ondernemer en werkt momenteel aan netwerkplatform Put It On. Zij werkt bij horloge- en sieradenbedrijf Venson in de Bijenkorf. Ze wonen met hun hond in Rotterdam en hebben samen een inkomen van twee keer modaal. Nancy: „Toen ik eind twintig was, wilde ik ondernemer worden. Toen heb ik een bloemenwinkel geopend. Daar kon ik al mijn creativiteit in kwijt. Die zat altijd al in me, maar kwam er niet uit. Ik had veel bedrijven als klant: hotels, restaurants. Maar lichamelijk was het best zwaar en ik maakte lange dagen, want om 5 uur moest ik al op de veiling zijn. Toen ik een leidinggevende functie kon krijgen bij horloge- en sieradenbedrijf Venson, dat shops heeft in de Bijenkorf, ben ik dat gaan doen. Ik hou van de retail, mensen helpen om iets moois te vinden.” Michel: „Terug in Nederland begon ik bij brouwerij Oranjeboom. Vervolgens ben ik overgestapt naar de casinobranche en daarna ben ik distributeur van casinomaterialen geworden in de EU, in Moskou en op de Caribische eilanden. Dat bedrijf heb ik vijftien jaar gehad. Toen ben ik een bedrijf in massagestoelen begonnen. Met een compagnon plaatste ik stoelen in heel Nederland: op Schiphol, in hotels en bij kappers. Dat heb ik bijna zes jaar gedaan. Ik vind ondernemen leuk. Mogelijkheden zien, iets uitbouwen, daar kan ik me meer dan 100 procent voor inzetten.” Nancy: „Ik werk in de Bijenkorf in Rotterdam, zo’n veertig uur per week. Het is een afwisselende baan: ik ben verantwoordelijk voor de roosters en voor sollicitanten, en bezoek als regiomanager regelmatig de andere vestigingen. Ook de per seizoen wisselende collecties en evenementen als Black Friday zorgen voor afwisseling.” Michel: „Ik werk zeker zestig uur per week, maar dat doe ik met passie, dus dat kost weinig moeite. Ik kan mijn werk wel loslaten, maar ik sta wel altijd ‘aan’. Op vakantie bijvoorbeeld doe ik continu nieuwe ideeën op.” Nancy: „Niet alleen op vakantie, hoor, ook als we ergens koffie drinken.” Michel: „Dan denk ik bijvoorbeeld: waarom zit er onder een koffiekopje geen magneet, zodat het steviger op het schoteltje staat? Ik zie gewoon alles, daar kan ik niks aan doen.” Nancy: „Daarom is het goed dat we veel met onze hond wandelen, dan maken we ons hoofd leeg. We hebben een heel goede balans tussen werk en vrije tijd, we doen veel samen.” Michel: „De massagestoelen heb ik inmiddels verkocht, daarna ben ik het platform Fuel Addicts begonnen. Dat is een denktank voor mensen die behoefte hebben aan informatie over energie. Maar dat heb ik ook weer verkocht en nu ben ik bezig met een platform voor ondernemers, Put It On. Het is een alternatief voor LinkedIn, dat steeds minder zakelijk wordt. Het nieuwe platform is puur zakelijk en bedoeld voor de top van het bedrijfsleven, van de zorg, et cetera. Ik ben nu in gesprek met investeerders, want het moet internationaal worden – dat is de rode draad in mijn leven.” Michel: „We zijn geen big spenders. We gaan één keer per jaar met vakantie, want als je een zaak aan het opbouwen bent, kun je niet zes keer per jaar weg. Vorig voorjaar zijn we naar Thailand geweest.” Nancy: „En we gaan één keer per week uit eten. Samen eten is heilig bij ons. Ontbijt en avondeten doen we altijd samen.” Michel: „Het platform wordt mijn laatste grote klus. Daarna blijf ik wel ondernemen, maar op kleinere schaal. We denken best veel na over ons leven ná het werk. Want op een dag is het wel klaar, al zit ik nu nog midden in de opbouw van een nieuw bedrijf.” Nancy: „Het liefst gaan we voor een groot deel van het jaar naar de zon. We denken dat het leven elders rustiger is. En als we samen zijn, is het al snel goed.” Michel: „Het kan Portugal worden, Curaçao of Cyprus, als er maar rust en zon is. Maar we gaan niet met een parasol op het strand zitten, ook daar worden we weer actief. En we gaan ook geen B&amp;B beginnen, want we hebben dan wel lang genoeg gewerkt.” Nancy: „We willen gewoon meer tijd hebben voor elkaar. Maar eerst nog een paar jaar werken.” Michel: „Maar als zich morgen een goede overnamepartner meldt, dan ga ik natuurlijk wel praten.” Opstaan De wekker gaat om 6.30 uur, in het weekend iets later. Om 7 uur ontbijten Nancy en Michel. Michel: „Ik wil vroeg aan het werk, omdat er voor het platform veel mensen in Azië werken.” Wonen Nancy en Michel wonen in een appartement op de Kop van Zuid in Rotterdam. Vervoer Nancy gaat met de scooter naar haar werk. Als ze andere vestigingen bezoekt, neemt ze het openbaar vervoer. Michel reist met de auto. Laatste grote uitgave Tickets voor een reis naar Aruba. Sport Michel en Nancy tennissen tweemaal per week en gaan ook twee keer per week naar de sportschool. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/moDqF8-asFOpdRtgoyKxKB2smnA=/1280x/filters:no_upscale()/s3/static.nrc.nl/images/gn4/stripped/data126161944-a5c857.jpg'/>]]></description>
      <guid>https://nrc.nl/nieuws/2025/01/02/ook-op-vakantie-doe-ik-continu-nieuwe-ideeen-op-a4878309</guid>
      <pubDate>Thu, 2 Jan 2025 07:02:37 +0000</pubDate>
    </item>
  </channel>
</rss>
