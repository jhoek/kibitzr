<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘We hebben vier kinderen, dus is er altijd wat’]]></title>
      <description><![CDATA[<p>Marieke : „Ik ben een centrum voor integrale zorg aan het opzetten. Eerst deed ik dat naast mijn baan als maag-darm-leverarts, de nachtdiensten en een man die hard werkt. Ik mocht het plan presenteren bij een zorgverzekeraar en toen kwam Covid: de geldkraan ging dicht. Dat hakte erin. Shit, dacht ik. We gingen beeldbellen met patiënten. Mijn energie lekte weg.” Marieke Gielen (45) is maag-darm-leverarts. Ruim een jaar geleden besloot ze een centrum te beginnen voor integrale geneeskunde en haar baan in het ziekenhuis te verruilen voor een praktijk als zelfstandige, doktermarieke.nl.  Taco Anema (45) studeerde werktuigbouwkunde (niet afgemaakt), had een bedrijf in zonnebankdouches en is oprichter en directeur-grootaandeelhouder van elektrischefietsenfabrikant QWIC. Hij heeft 150 mensen in dienst en verkoopt zo’n 60.000 fietsen per jaar.  Taco en Marieke zijn getrouwd en verdienen samen acht keer modaal. Ze wonen met hun kinderen – Emilie (12), Daan (11), Olivier (8) en Pien (5) – in Bussum.  Taco : „Na het overlijden van je moeder ben jij door een hele intense tijd gegaan.” Marieke : „Tijdens het verzorgen van mijn moeder ben ik me gaan herinneren dat we veel meer zijn dan ons fysieke lijf. Het lichaam, fysieke pijn, is wel vaak de ingang, maar meestal ligt er iets heel anders onder, zoals trauma of een kindspijn. Ik ben begonnen met meditatie. ‘Spiritualiteit’ vind ik een lastig woord, het klinkt alsof je jezelf boven de rest plaatst, terwijl we allemaal spirituele wezens zijn. Het was een transitie.” Taco : „Als MDL-arts vond ze de afslag naar internist eerst maar niks. Ze wilde ‘het echte werk’ doen. Ik noemde haar altijd grappend: de loodgieter.”  Marieke : „Toen ik nog in het ziekenhuis werkte, was er al een groep mensen met chronische klachten die we niet goed konden helpen – patiënten met prikkelbaredarmsyndroom bijvoorbeeld. Ik heb nu interventies geleerd zoals hypnose en regressie, waarmee je de poort naar de onderliggende klacht kan openen. Mensen komen zelf vaak al met de oplossing, maar je moet er als arts ook voor openstaan.” Taco : „Ik had altijd al bedrijfjes. In onze studententijd deed ik het licht en geluid voor feestjes. In 2004 ben ik uit het bedrijf gestapt dat ik toen runde met twee vrienden, Sunshower. Kort daarop kreeg het plan voor een bedrijf in elektrische fietsen vorm. Dat heb ik opgezet met een oud-huisgenoot, Michiel. Hij had net een fietstocht gemaakt naar Beijing, daar had hij de elektrische fiets gezien. We zijn in een café in Amsterdam gaan zitten en gewoon begonnen. Echt ‘delfterikken’.  Marieke : „Toen leerden wij elkaar net kennen.” Marieke : „Om zes uur ga ik er als eerste uit en doe ik mijn ochtendritueel met meditatie, yoga, ademhaling en affirmaties.” Taco : „Ik draai me nog een keer om en lees vaak  Het Financieele dagblad  in bed, tot ergernis van Marieke. Ik ontbijt niet. Om zeven uur is het een kopje koffie.” Marieke : „Dan is iedereen beneden. We lopen rondom de kinderen.” Taco : „Die eten, poetsen tanden en gaan opnieuw eten. Het is niet bij te houden.”  Marieke : „Vier is chaos.” Taco : „De oudste doet alles zelf. Ze is nu 12 en gaat naar de middelbare school. Ze zet haar wekker, maakt huiswerk, kookt.” Marieke : „Afwisselend brengen onze au pair Nica, Taco en ik de kinderen naar school. Wat dat betreft, zijn we net  Gooische Vrouwen : we hebben een hond en een au pair, al tien jaar.” Taco : „Er was geen andere optie dan inwonende hulp vanwege jouw werk.” Marieke : „Ik had altijd diensten en jij ging vaak naar China en Taiwan. Taco werkt meer dan fulltime, QWIC is zijn kindje.” Taco : „Het is heel fijn om ons, de weinige tijd dat we thuis zijn, volledig op de kinderen te kunnen richten. Onze au pair haalt en brengt ze en kookt meestal.” Marieke : „Zij maakt ook de broodtrommels en helpt mee tot na het eten.” Taco : „Er is ook nog een hulp die zich bezighoudt met schoonmaakwerk.” Marieke : „Tien over acht fietsen we weg, om half negen start de school.  Taco : „Ik breng de kinderen één keer per week naar school met de bakfiets. Vroeger vloog ik om de week naar Duitsland, Portugal of Bulgarije, waar onze fietsen worden gemaakt, en anders was ik iedere dag van 9 tot 6 op kantoor. Nu ben ik er soms maar twee uur op een dag.” Marieke : „Ik ging vroeger om zeven uur ’s ochtends de deur uit en was pas om half acht thuis. Nu kijk ik terug en denk: waarom? Een bevriende verpleegkundige zei tegen me: let wel op, voor je het weet zijn ze 26.” Taco : „Ik zit tegenwoordig vaak boven te werken in de studeerkamer. Dan komen ze een voor een even hallo zeggen als ze thuiskomen.” Marieke : „Voor corona aten de kinderen altijd om zes uur. Dan was ik nooit thuis. Nu is half zeven wel een moment dat we er verplicht met zijn allen zijn. Ik kook nu wat meer. Dat wordt niet gewaardeerd omdat ik vegetarisch of vegan kook, haha.” Taco : „Mijn oudste zoon heeft het ermee gehad. Papa, zegt hij dan, we moeten naar de Albert Heijn, grote stukken vlees kopen. Een keer per maand gaan we burgers bakken.” Marieke : „Na het eten maken de kinderen huiswerk of spelen een spelletje. Taco heeft net een stapel bordspelletjes gekocht.” Taco : „We hanteren een licht schermregime; op hun iPhone is ingesteld dat ze er een uur op mogen.” Marieke : „De jongste gaat vaak om half acht naar bed. De oudste ligt erin om half tien.” Taco : „Ik lees Pien vaak voor en vind het heel leuk om met mijn oudste dochter wiskundesommen te maken. Als zij negens en tienen haalt, voel ik me trots.” Marieke : „Vaak lopen we na het avondritueel nog een rondje met de hond. Soms moet jij nog wat doen voor werk.” Taco : „Als ik eenmaal zit, kan ik zo doorwerken tot een uur of een in de nacht.” Marieke : „Dan doe ik yoga of ik luister een inspirerende podcast. Een boek lezen lukt me niet. Daarvoor ben ik echt te kapot. We hebben vier kinderen, dus er is altijd wat.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Opstaan Tussen 06.00 en 07.00 uur. Hulp Au pair Nica uit de Filippijnen woont bij hen in en helpt met kinderen halen, brengen en koken. Marieke: „Ze heeft haar eigen studio met keukentje, zo hebben wij ieder onze privacy.”  Boodschappen Afhalen bij Pick Up Point. Taco gaat daarnaast een keer in de week naar Albert Heijn „om de hele auto vol te laden. Is een soort uitje, doe ik ook anderhalf uur over.” Laatste grote uitgave Taco: „We zijn net drie weken naar Aruba geweest met het hele gezin, dat was duur.”  Huisdier Hond Baloe (2), een australian labradoodle Woning Vrijstaande villa in Bussum. Taco: „Eerst woonden we in een loft van 70 vierkante meter zonder muren met twee kinderen en een derde op komst in Amsterdam...” Spitsuur Na het eten, tussen 19.00 en 20.15 uur. Marieke: „Dan gebeurt er wat met die kinderen – aan het einde van de dag is het totale chaos.”  Naar bed Tussen 22.00 uur en 0.30uur.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/03/11/we-hebben-vier-kinderen-dus-is-er-altijd-wat-a4100595</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[‘We willen allebei van onze normale baan af’]]></title>
      <description><![CDATA[<p>Jan Willem : „Wij snoozen het liefst door tot 7.00 uur. Om 6.30 uur komt Bo, onze dochter, voor de fles. Dus echt door-snoozen is het niet. En dan is het een kwestie van opstaan, iedereen aankleden en heel veel brood smeren.” Kim : „We hebben allebei twee kinderen uit een vorige relatie. Ik heb een zoon van negen en een dochter van vier.” Jan Willem : „Mijn dochter is drie, en mijn zoon bijna twee jaar. En dan hebben we samen nog een klein kruimeltje, Bo.” Kim : „Bo is net drie maanden. We hebben allebei onze kinderen de helft van de tijd, onze ex-partners hebben ze de andere helft. Twee weekenden in de maand zijn ze er allemaal tegelijk. Doordeweeks hebben we het wel verdeeld.” Jan Willem : „Dan krijgen ze de aandacht die ze nodig hebben van hun eigen ouder, zonder andere kinderen erbij. We leerden elkaar kennen toen Kim in mijn straat kwam wonen.” Kim : „We waren allebei nog getrouwd. We waren allebei niet meer gelukkig in ons huwelijk, onze partners wisten dat ook wel.” Jan Willem : „Zij nodigde mij uit voor een kop koffie.” Kim : „Daar groeide meer uit.” Jan Willem : „We konden heel goed met elkaar kletsen, we wandelden ’s avonds een rondje.” Kim : „Ik ben niet gescheiden door Jan Willem, hij was de spreekwoordelijke druppel. Maar we hadden wel uitgesproken: goh, ik vind je wel heel leuk. En mocht je besluiten te gaan scheiden, dan ben ik er wel. Op die manier.” Jan Willem : „Zo is het gegaan.” Kim : „Ik was altijd de kartrekker in mijn relatie, dus het was bevrijdend geen rekening te hoeven houden met iemand anders. In november 2020 is mijn scheiding uitgesproken en eind die maand trok Jan Willem bij me in. Ik heb weleens geroepen dat ik liever ging ‘latten’, maar ik kan Jan Willem ook niet missen.” Jan Willem : „In haar oude relatie voerde zij de boventoon, ik in de mijne. Wij zijn heel erg aan elkaar gewaagd, denk ik. Het botst ook wel, maar dat maakt het juist sterk. Je kunt makkelijk iets loslaten en een ander springt erop in.” Jan Willem Schippers  (35) en  Kim Leussink  (36) wonen samen in een twee-onder-een-kapwoning in Wierden, Overijssel. Ze vormen een samengesteld gezin. Jan Willem heeft twee kinderen: Romy (3) en Lenn (1). Kim heeft ook twee kinderen: Julian (9) en Lize (4). Samen hebben ze een dochtertje Bo (0).  Kim werkt 16 uur in de week als  verpleegkundige in de thuiszorg , Jan Willem 36 uur  in de interieurbouw . Samen zijn ze een fotostudio gestart. Kim fotografeert kinderen, en Jan Willem doet evenementen- en bruiloftsfotografie. Het stel verdient samen  twee keer modaal . Kim : „We wilden zeker weten samen een kind.” Jan Willem : „Het was meteen raak, dat hadden we niet verwacht. We hadden allebei een voorgeschiedenis met een ivf-traject. Nu lukte het spontaan. We dachten: zie je wel, we zijn voor elkaar bestemd.” Kim : „We zijn een goede match.” Kim : „Ik ben wijkverpleegkundige in de thuiszorg. Op maandag en dinsdag ben ik voor mijn kids altijd thuis.” Jan Willem : „Ik ben de ene week op woensdag vrij, de andere week op vrijdag, als ik mijn kinderen heb. Ik ben interieurbouwer en meubelmaker. Ik vind het leuk, maar de fotografie gaat voor. In 2017 ben ik mijn eigen fotografiebedrijf begonnen. Door de privésituatie en corona lag het stil. Kim en ik troffen elkaar en ze zei: ‘Waarom pak je het niet weer op? Daar ligt je hart. Dan maak ik de site voor elkaar en doe de socials.’ Als ik achter de camera sta ben ik mezelf, denk ik nergens aan. En Kim vindt het ook leuk. Ik doe bedrijfsfotografie, productfotografie, bruiloften, avondfeesten.” Kim : „Ik deed het hobbymatig, ik vind het heel leuk om kinderen te fotograferen. Ze zijn spontaan, eerlijk. Onze studio gaat bijna open. Ik zal daar voornamelijk te vinden zijn. Mijn leidinggevende weet dat ik afscheid ga nemen als het goed loopt. Uiteindelijk willen we allebei van onze normale baan af.” Jan Willem : „Voor de financiële zekerheid is het noodzaak dat we die houden. Ik werk vier dagen van 7.00 tot 17.00 uur. En het kan zijn dat ik vrijdagavond een feest moet fotograferen. En zondag moet alles de deur uit, want ik moet maandag weer aan het werk.” Kim : „In een weekend dat we de kinderen hebben, en na negen uur ’s avonds, wordt er niet gewerkt. Ook niet aan de website, of zo. Dat vinden we af en toe best wel lastig.” Jan Willem : „Dan komt mijn werk bij de brandweer er nog bij. Elk moment dat ik thuiszit kan de pieper gaan en vlieg ik de deur uit. Dat kan een uur duren, maar ook vijf. We kijken elkaar wel even aan van: komt het uit of niet?” Kim : „Soms komt het gewoon echt niet uit.” Jan Willem : „Als die pieper gaat sla ik op hol, ben ik één brok adrenaline. Dat ik haar nog aankijk, zegt al heel veel. In mijn vorige huwelijk was er geen discussie.” Kim : „De hoeveelheid was is serieus geëxplodeerd.” Jan Willem : „Da’s voor ons allebei een baan ernaast.” Kim : „We hebben gewoon een heel dikke familieagenda, anders komen we er echt niet uit. We weten precies wanneer de kinderen er zijn, wanneer ze naar de opvang gaan. Dat ding is echt mijn levenslijn.” Jan Willem : „’s Avonds kruipen we tegen elkaar aan.” Kim : „Na 21.00 uur is het ‘ons-tijd’. We vinden het heerlijk om dom televisie te kijken. Of we kletsen wat. We raken nooit uitgepraat, gek genoeg.” Jan Willem : „Of we stappen in de auto en nemen Bo mee, en rijden gewoon. Dat klinkt stom, we stappen in en rijden een rondje. De wijde wereld in. We zien het wel. Soms zijn we drie uur weg. En in de tussentijd heb je veel met elkaar bekletst. Als je op de bank gaat zitten met je mobiel kom je er niet.” Kim : „Da’s nog een erfenis uit onze vorige relaties. Dat je je telefoon wel een beetje aan de kant moet leggen.”  Jan Willem : „Je moet echt tijd voor elkaar maken. We herinneren elkaar daar ook aan. De sleur kruipt er makkelijk in als je hartstikke druk bent. Je moet elkaar niet vergeten, want je staat wel op één.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Hobby’s Jan Willem dart graag, Kim schildert, leest en schrijft. Samen doen ze aan ‘urbex-fotografie’. Ze gaan naar leegstaande woningen of fabrieksterreinen om daar te fotograferen. Kim: „Je ziet de natuur weer een woning overnemen, heel apart. De mooiste foto’s die we maken, verkopen we.” Hulp Kims kinderen gaan een dag naar de opvang, ze wilde haar ouders nooit inschakelen als oppas. Jan Willem heeft twee gastouders voor de kinderen en zijn ouders passen op, dat willen ze ook graag gaan doen voor Bo. Kim: „We overleggen nog hoe we dat invullen.” Sporten Kim liep veel hard, maar is door de zwangerschap en bevalling haar conditie kwijt. In juli wil ze meedoen aan een  mud run . Jan Willem heeft veel gesport, zijn werk bij de brandweer houdt hem fit.  Slapen Rond middernacht. Meestal blijven Kim en Jan Willem samen op voor Bo’s laatste fles.   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/03/04/we-willen-allebei-van-onze-normale-baan-af-a4096850</guid>
      <pubDate>Fri, 4 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik krijg energie van alles wat het leven biedt’]]></title>
      <description><![CDATA[<p>Hugo van den Biggelaar : „Ik ben altijd bezig. Ik stort me namelijk vol enthousiasme op mijn eigen plannen en die van anderen. Zo vroeg een vriend die een restaurant gaat openen of ik mee wilde doen. Nu ben ik mede-eigenaar. Een andere vriend maakt interview-podcasts, waar ik nu aan meewerk. Dat doe ik allemaal naast mijn baan als datamarketeer bij Nike. Verder hebben mijn vriendin en ik een rijk sociaal leven. „Maar mijn belangrijkste nevenactiviteit is de Special Social Club, die zich inzet om mensen met een verstandelijke beperking uit hun isolement te halen. De Special Social Club is een beetje mijn baby en ik ben een van de trotse papa’s. Het begon met mijn broer Bob, die autisme heeft. Hij ging weleens met me mee naar feestjes, want hij houdt van mensen om zich heen. Maar eigenlijk gaven die feesten hem te veel prikkels. Toen ben ik op zoek gegaan naar uitgaansmogelijkheden voor mensen met een beperking, maar dat bleek allemaal te worden georganiseerd vanuit de zorg: in de middag, zonder alcohol en er werd tegen mij gepraat in plaats van tegen Bob. Het voelde niet als ‘uitgaan’. „Toen heb ik in november 2018 samen met twee vrienden zelf iets georganiseerd voor deze doelgroep. We hebben instellingen voor mensen met een beperking gebeld en verteld dat we een feest gingen geven. Van acht uur ’s avonds tot middernacht, met alcohol. Om kwart voor acht stond er al een lange rij voor de deur en de avond werd een geweldig succes. Ze vermaakten zich, er ontstonden verkeringen. Ik heb die avond letterlijk staan huilen van geluk. Het was duidelijk: het mocht niet bij een eenmalig feest blijven. Dus hebben we een stichting opgezet. Op Valentijnsdag 2019 hebben we een datingavond gehouden, ook dat was hartverscheurend mooi.  „Nu heeft de stichting twee vaste fulltime krachten, een kantoor en een leger vrijwilligers, die onder meer werken aan een platform waarop activiteiten staan voor mensen met een beperking. Ook is de club actief geworden in andere steden en doen we mee aan sportevenementen, zoals de Amsterdam Marathon. Ook mensen in een rolstoel doen mee. Die hebben we gewoon over de finish geduwd. Inkomsten krijgen we uit giften, maar we zoeken nog particulieren en bedrijven die onze groei willen sponsoren.” „Mijn broer vindt het allemaal geweldig. Zijn sociale netwerk is er niet groter op geworden door corona. En hij had al geen groot netwerk. Nu is hij op clubfeesten dj Bobo en heeft hij al verschillende vrienden gemaakt. Hij heeft zelfs al eens gedraaid op een personeelsfeest van Heineken met negenhonderd man. Als broer vind ik dat geweldig om mee te maken. „Bob woont in een begeleid-wonengroep, waar hij een eigen appartement heeft, en hij is vaak bij mij. Hij is mijn beste vriend. Door hem ben ik opgegroeid met de boodschap dat je het beste van je leven moet maken. Hij moet elke dag strijd leveren, maar is zó optimistisch. Dat hielp ons om in coronatijd niet bij de pakken neer te gaan zitten, maar de Special Social Club online voort te zetten: online quizzen, online bingo, online film. Om een band te houden met onze community. We bezorgden lockdownpakketten bij instellingen met een discobal, een playlist, browniemix en slingers, zodat ze thuis een feestje konden bouwen. „Zoals ik passie voel voor de Special Social Club, zo wilde ik ook een baan waarin ik passie kwijt kon. Ik heb een bachelor economie en finance gedaan en masters in finance en international management. Maar de hardcore financiële wereld past niet zo goed bij mij. Ik wilde voor bedrijven werken waar ik iets bij voel. Met mooie producten en  social responsibility . Ik wil met passie over mijn werk kunnen praten. „In mijn vrije tijd ben ik het liefst buiten. Ik doe aan skiën, golf en bergbeklimmen. Binnen vijf jaar wil ik de Mount Everest beklimmen met vrienden. Twee jaar geleden hebben we de Mont Blanc beklommen. Overweldigend! Aan het einde van elk jaar denk ik terug aan geluksmomenten en in 2021 was dat een wandeling bij maanlicht en de zonsopgang op een gletscher met uitzicht op die machtige bergen. Dit jaar willen we naar de Elbroes in Rusland. Gelukkig houdt mijn vriendin ook van reizen en avontuur. In november zijn we naar Jordanië geweest.” „Ik vind vakanties niet alleen maar leuk, maar ook noodzakelijk. Je krijgt een andere kijk op de wereld. Zo hadden we in Jordanië een heel ontwikkelde gids die verliefd sprak over zijn vrouw. Toch moest die vrouw hem elke keer bellen als ze het huis wilde verlaten. Dat geeft stof tot nadenken. Maar ik ben vorig jaar ook op Ibiza geweest, hoor, lekker met een leeg hoofd op het strand liggen. Ik ben gewoon iemand met veel interesses. „Ik heb ook recentelijk een huis gekocht. En ik hou van uit eten gaan en van mooie spullen, zoals kleding en interieur. Er gaat dus aardig wat geld uit. Wat de toekomst brengt, zie ik wel. Corona heeft geleerd dat dingen heel anders kunnen lopen dan je denkt. Ik krijg energie van alles wat het leven te bieden heeft, dus ik ga mezelf niet beperken. Een van mijn favoriete verhalen uit de Griekse mythologie is dat van Icarus, die met vleugels van was te dicht bij de zon vloog. De was smolt en Icarus stortte neer. Ik lijk wel een beetje op hem. Maar voorlopig wil ik mezelf blijven pushen om nieuwe dingen te doen.”  In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Hugo van den Biggelaar  (28) studeerde economie en finance en behaalde masters in finance en international management in Amsterdam en Barcelona. Sinds vijf jaar werkt hij bij Nike, eerst in een financiële rol, inmiddels als datamarketeer. Hij werkt 45 tot 50 uur per week. Hij richtte de Special Social Club op om mensen met een lichte beperking uit hun isolement te halen. Daar steekt hij gemiddeld 5 uur per week in. Hij woont in Amsterdam en heeft een vriendin. Hugo verdient tweemaal modaal. Wonen Hugo heeft een appartement in Amsterdam. Spitsuur Eigenlijk is het elke dag spitsuur bij Hugo. Naast zijn werk besteedt hij zijn vrije uren aan sportklasjes, de Special Social Club, telefoontjes etc. ’s Avonds probeert hij zoveel mogelijk tijd vrij te houden. Voor zijn vriendin, voor Bob, maar ook om uit eten te gaan, een boek te lezen of naar een feestje of concert te gaan. Fiets en openbaar vervoer. Hij is op zoek naar een auto, zodat hij na zijn werk makkelijker op bezoek kan bij zijn broer Bob, die nu altijd naar hem komt. Bergbeklimmen, skiën, golf, yoga en schaatsen. Hij zou meedoen aan de alternatieve Elfstedentocht in Oostenrijk, maar die ging niet door wegens corona. Laatste grote aankoop Zijn appartement in de Pijp in Amsterdam. Sparen „Ik ben slecht in sparen, maar probeer wel buffers aan te leggen om financieel een zo makkelijk mogelijk leven te kunnen hebben.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/02/26/ik-krijg-energie-van-alles-wat-het-leven-biedt-a4094750</guid>
      <pubDate>Sat, 26 Feb 2022 00:00:00 +00:00</pubDate>
    </item>
    <item>
      <title><![CDATA[‘We zijn allemaal druk bezig met een poepluier’]]></title>
      <description><![CDATA[<p>Sofia : „We hebben samen in Amsterdam, Den Haag en Oegstgeest gewoond. Michiel wilde al langer wat meer groen om zich heen. Ik vond dat altijd maar onzin. Michiel : „Toen we nog in Oegstgeest woonden, zei jij altijd ‘we wonen vlak buiten Leiden’, haha.” Sofia : „Toen was ik nog wat jonger, haha. Ik heb een cursus persoonlijk leiderschap  gedaan in Zeeland en daar kreeg ik een visualisatieopdracht: waar zie jij jezelf over tien jaar? Ineens kreeg ik een heel helder beeld van een boerderijtje met veel kinderen, een hond en een kat in het groen. We gaan, heb ik toen tegen Michiel gezegd.” Michiel : „Tijdens een weekend weg werden we verliefd op de Achterhoek. We zitten nu tijdelijk in een appartement in Vorden en zijn druk bezig met het verbouwen van ons eigen huis in Lochem. De grap is dat we alle twee aan zee zijn opgegroeid, maar toch meer met bos en heuvels hebben. Zo kwamen we toch elke keer in de Achterhoek terecht.” Sofia : „De sfeer is echt relaxter dan in de Randstad. Mensen zeggen elkaar gedag op straat.” Michiel : „We woonden hier net en ik mocht meteen iets lenen uit de elektronicazaak om te kijken of het paste. Die vriendelijkheid, dat vertrouwen is wel echt anders.” Sofia : „Al die poeha en prikkels van de stad heb je hier niet. Ik ben hier veel chiller.” Michiel : „Lang verhaal kort: Lochem moest het worden. Er is geen bioscoop, wel een schouwburg, en je hebt er een heel leuke mix van import en lokale mensen.” Sofia : „Mensen die uit Amsterdam hierheen komen denken  why , maar wij voelen het helemaal niet zo. Ik bedoel er is een HEMA! Dan is het toch prima?”   Foto’s David Galjaard Michiel Stadhouders (36)  studeerde geschiedenis en adviseert bedrijven als ‘expert leren en ontwikkelen’. De afgelopen twee jaar deed hij dat bij Van Lanschot Kempen, daarvoor werkte hij in de non-profitsector. Hij is getrouwd met Sofia. Onlangs verhuisden ze met hun kinderen Filippa (6), Loïs (4) en Jack (2) van Oegstgeest naar Vorden. Sofia Stadhouders-Otten (37)  heeft een bachelor culturele antropologie en een master communicatiewetenschappen.  Na marketingwerk te hebben gedaan bij een reisbureau heeft ze nu een baan bij reclamebureau Emotion in Apeldoorn. Samen verdienen ze zo’n vier keer modaal.  Michiel : „Ooit komt die boerderij er wel, maar eerst gaan we in een oud romantisch huis in het stadje wonen. In Lochem hebben we straks 172 vierkante meter, nu een appartement van 90 vierkante meter.” Sofia : „De meisjes slapen samen op een kamer.” Michiel : „Het is ook lekker, een beetje overzicht. Al schiet je met het thuiswerken wel eens tegen het plafond.” Sofia : „’s Ochtends staat Chiel de boterhammen te smeren en ik sta mijn tanden te poetsen. Dan gillen we nog wat heen en weer en sturen we de meisjes aan – ‘trek je onderbroek aan’.” Michiel : „We hebben wel twee jaar moeten zoeken.” Sofia : „Het idee dat je hier nog goedkoop een groot huis kan kopen is echt achterhaald, maar dat is ook nooit onze drijfveer geweest. Je levert ook iets in. Ik woonde om de hoek bij mijn zus en ouders, die zie ik nu veel minder vaak. Het was ook een beetje een vrije val. Ik heb een leuke baan gevonden bij een reclamebureau in Apeldoorn, maar dat kwam pas na onze beslissing om te verhuizen.” Michiel : „We hebben op de bank gezeten en nagedacht: hebben we over tien jaar spijt als we dit niet doen?” Sofia : „Door deze beslissing zijn we als gezin gegroeid.” Michiel : „Ik ben iets meer van de structuur, dus ik vind het fijn tasjes en broodtrommels ‘s avonds vast klaar te zetten. Niet te maken, hoor, daar trek ik de grens.” Sofia : „Ik kan dat niet, al laat ik de kinderen ’s avonds wel kiezen wat ze de volgende dag aantrekken. Dan hebben we daar geen discussie over.” Michiel : „Vijf over zeven gaat iedereen eruit. De meisjes hebben zo’n schaap dat op groen springt. Dat werkt wel heel goed. Oranje betekent nog even een boekje lezen, dat is vanaf half zeven. Via de babyfoon horen wij hoe ze elkaar voorlezen, dat is wel heel schattig.” Sofia : „We gaan meteen aan het werk: de een tandenpoetsen, de ander boterhammen smeren.  In een uur moet iedereen klaarstaan.” Michiel : „In een kwartier rijden we naar Lochem, want daar hebben we al onze school en  opvang.” Sofia : „Op zondag  plannen we de week    met kinderen halen en brengen in. Dat hangt ook af van mijn kantoordagen.” Michiel : „Ik ben woensdag met de kinderen thuis en Sofia is dat op vrijdag.” Sofia : „De andere drie dagen vangen we op met bso of crèche.  Tussen 1 en 3 slaapt [zoon] Jack, dat is voor ons het rustmoment. Vaak laten we de meisjes dan even tv kijken. Kunnen wij opruimen.” Michiel : „In de middag ben ik iets meer van de doe-activiteiten en de speeltuin, en jij meer van het binnenprogramma en het knutselen.” Sofia : „Ik kook eigenlijk altijd, soms al vooruit. Liefst haal jij de kinderen dus.” Michiel : „Als iedereen in de auto zit, bel ik even naar huis.” Sofia : „Dan mag het vleesje bijna in de pan, haha. Oh nee, dit is gênant. Sinds corona eten we altijd samen aan tafel, echt leuk. Vroeger kwam Michiel nog wel eens later binnen.” Michiel : „Iedereen mag even zeggen hoe zijn dag was, zo, zo of zo.” Hij houdt zijn duim omhoog, opzij en omlaag.  Sofia : „Ze vragen het ook aan ons, dat is echt heel schattig.” Michiel : „Vaak stoeien we dan nog even op de bank. Daarna gaan we richting douche, we hebben nu alleen een uitklapbad, een soort harmonica. De een ruimt op en de ander doet het badritueel: meestal twee kinderen tegelijk en een derde erachteraan.” Sofia : „Als het heel hysterisch is en iedereen in tranen, doen we de badtrein ook wel met zijn tweeën. Daarna geeft de een Jack zijn fles en leest met hem een boekje. De ander leest de meisjes voor. Ze mogen allebei een boekje kiezen.” Michiel : „Om kwart over zeven ligt iedereen erin. Rond acht uur ben ik in de sportschool.” Sofia : „Ik doe thuis yoga, of een tabata- of HIIT-training via YouTube. Ik werk vaak ook nog even. Uiteindelijk is het leven niet heel anders dan in Oegstgeest. We zijn een jong gezin. We zijn allemaal druk bezig met een poepluier of een knutselwerkje dat op de grond is gevallen.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Opstaan  Tussen half zeven en zeven. Michiel: „We proberen voor de kinderen op te staan om half zeven. Sofia lukt dat niet, mij wel, haha.” Spitsuur Tussen zeven en half negen ’s ochtends en tussen vijf en zeven ’s avonds. Sofia: „’s Ochtends is het echt rammederammederam. ’s Avonds ligt iedereen er tussen zeven en half acht in.” Boodschappen Wanneer het moet. Sofia: „Ik bedenk wat we gaan eten en maak een lijst voor de hele week op donderdagavond. Nu wonen we alleen tijdelijk hier met een heel klein koelkastje zonder vriezer, dus is dat weer lastiger. Maar ja we wonen wel naast de Ap.”  Laatste grote uitgave Een bank voor het nieuwe huis. Michiel: „Echt een tv-hoekbank.” Huisdieren Nee. Michiel: „De discussie loopt nog. Mogelijk komt er in de toekomst een hond of een kat.” Hulp Een keer in de week een werkster. Naar bed Tien uur.   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/02/18/we-zijn-allemaal-druk-bezig-met-een-poepluier-a4090968</guid>
      <pubDate>Fri, 18 Feb 2022 00:00:00 +00:00</pubDate>
    </item>
    <item>
      <title><![CDATA[‘Als we iets willen, dan regelen we het’ ]]></title>
      <description><![CDATA[<p>Michelle Gimbrère  (44) en  Adam van Dijk  (42) wonen samen met hun kinderen Floris (11), en Hessel (9) in een koopwoning in Den Bosch. Michelle studeerde geschiedenis en rechten en werkte in de advocatuur. Nu geeft ze de vakken geschiedenis en  global perspectives  op een middelbare school in Schijndel.  Adam doceert op dezelfde school (bedrijfs)economie. Hij werkte daarvoor bij een bank, en studeerde bedrijfseconomie.  Samen verdienen ze vier keer modaal. Adam : „We werken op dezelfde school. Daar zijn we echt wel gewoon collega’s.”  Michelle : „Dat moet ook wel, denk ik. Het is praktisch, want je kunt de dagdagelijkse dingen met elkaar afstemmen. Soms is het lastig. Als ik iets van Adam wil vragen en hij staat daar als docent niet achter, dan heb je toch altijd die persoonlijke verbondenheid. Dan doe je iets sneller toch wel. Omdat je daar later aan de keukentafel geen gedoe over wil.”  Adam : „En we zien elkaar heel erg veel. Soms is het ook fijn wat voor jezelf te hebben.”  Michelle : „Zeker in het begin probeerden we aan de school te laten zien dat we niet een vanzelfsprekend setje waren. Toen we een keer samen naar huis fietsten en we leerlingen tegenkwamen, pleurden die bijna van hun fiets. Ze willen altijd weten of ze ’s avonds besproken worden bij ons.”  Adam : „Het gaat wel vaak over werk thuis. De verleiding is groot. Ik werkte hiervoor bij een bank. Het werd op een gegeven moment heel veel vergaderen, veel achter de computer. Ik miste het gevoel dat wat je doet ook maatschappelijke waarde heeft. Er moest iets gebeuren. Mijn zoektocht heeft heel lang geduurd. Ik werk nu vijf jaar in het onderwijs. Ik ben een beetje geïnspireerd door Michelle, die maakte de overstap al eerder.”  Michelle : „Ik heb geschiedenis gestudeerd, een magnifiek vak. Thuis werd altijd geroepen: word nou nooit leraar. Mijn vader zag van die puistenkoppen voor zich die zijn dochter als docent af zouden maken. Ik ging bij Buitenlandse Zaken werken. Om daar wat meer perspectief te krijgen, heb ik in de avonduren rechten gestudeerd. Uiteindelijk ben ik de advocatuur ingestroomd. Maar het was, zoals Adam ook al zei, heel zakelijk. En geschiedenis bleef kriebelen. Ik heb allerlei snuffelstages gedaan. Op de school waar we nu werken, heb ik een docent ontmoet en die was zó supergeweldig. Ik dacht: dat wil ik. Toen ik switchte, waren onze zonen Hessel en Floris er al.”  Adam : „Het was wel een stap, en financieel ook spannend. Michelles ouders overleden ook nog in die tijd.”  Michelle : „Het heeft achteraf wel kruim gekost. Maar nu hebben we onze weg gevonden, en financieel ook weer wat stappen gemaakt.” Michelle : „Ik sta iets voor half 6 op en begin heel vaak met een rondje hardlopen, voor de troepen uit. Ook als het sneeuwt of ijzelt, dat maakt niet uit. Als ik thuiskom, is Adam vaak al wakker. Hij is degene die de boterhammen voor de kinderen maakt en het allemaal een beetje opstart.”  Adam : „Ik word wakker als Michelle uit bed gaat, dan luister ik een podcast of lees ik de krant in bed. In de ochtenden hebben we zo min mogelijk contact, dat werkt het beste. De kinderen lezen het liefst een boekje. Er wordt niet zo heel veel gesproken.” Michelle : „Wij hebben onze roosters met school gelukkig zo kunnen afstemmen dat één van ons ’s middags thuis is om de kinderen op te vangen. Dan gaan ze vaak spelen. Op maandagavond hebben ze voetbal, op dinsdag scouting, op woensdag atletiek en op donderdag weer voetbal. Toen we nog andere banen hadden, gingen ze naar een bso. Nu zijn we veel flexibeler. Het is niet dat georganiseerde, strakke. Dit is veel fijner.” Adam : „Soms zijn we in het weekend bezig met nakijken en lessen voorbereiden. Zaterdagochtend gaan we naar de markt.”  Michelle : „En we hebben een zaterdagmiddag-gezinsborrel. Daar komt eigenlijk nooit iets tussen.”  Adam : „Misschien misten we de vrijmibo’s op ons oude werk wel een beetje. We gaan sowieso vaak naar de kroeg. Toen Floris twee weken oud was, stond de kinderwagen in het café.”  Adam : „We hebben elkaar ook in de kroeg ontmoet in Den Haag, waar we toen allebei woonden. Ik zei: jij hebt mooie ogen, met jou wil ik trouwen.”  Michelle : „Vier jaar later zijn we verhuisd naar Den Bosch.”  Adam : „We wilden weg uit de Randstad. Michelle had iets bedacht, supercool. We gingen lunchen in een café en ze zei: laten we allebei vijf dingen opschrijven die je over vijf jaar wilt bereiken. Dat rijtje bleek bijna hetzelfde. Toen zei ik: als we dit over vijf jaar willen, willen we dit dus eigenlijk nú. Dat was een huis kopen, ergens anders gaan wonen.”  Michelle : „Kinderen.”  Adam : „Een andere baan.”  Michelle : „Dus toen dachten we: doorpakken.” Adam : „Als we iets willen, dan regelen we het. In klagen blijven hangen, daar hebben we allebei niet zoveel mee.”  Michelle : „Het heeft goed uitgepakt.”  Adam : „Het waren keuzes met het gevoel, het hoofd volgt altijd wat later.”  Michelle : „Toen wij veranderden van baan, zeiden mensen ‘oh, wat een dappere beslissing’. Tussen de regels door merk je dat ze denken: jezus, wat ga jíj nou doen. Ik denk dan vaak: ik zal ze weleens laten zien dat het werkt.”  Adam : „Tussen je twintigste en dertigste ben je de hele tijd bezig bent met wat iedereen vindt, dan ga je keuzes maken die niet goed bij je passen. Da’s iets universeels. Maar je hart volgen is heel belangrijk, dat geef ik de leerlingen op school ook altijd mee. Die snappen totaal niet waarom je als advocaat of bankier de overstap maakt naar docent. Maar het is echt de allerbeste keuze die ik ooit heb gemaakt.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Vakantie Het gezin gaat het liefst backpacken in landen als Marokko, Cambodja of Ethiopië. Ze overnachten in hostels. Ook met de kinderen gaat dat prima. Michelle: „Ze hebben zelfs hun eigen backpack, we proberen ze een beetje hun eigen bagage te laten sjouwen.” Spitsuur Dat heeft het stel niet. Adam: „Alles loopt wel lekker. We kunnen dramatisch gaan doen, maar het is niet echt zo.” Televisie Op vrijdagavonden kijkt het hele gezin naar  Twee voor twaalf . Michelle: „Ons enige avondritueel, een beetje suf wel.”  Naar bed De kinderen tussen acht en negen, in het weekend wat later. Michelle en Adam tussen tien uur en half elf.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/02/11/als-we-iets-willen-dan-regelen-we-het-a4088341</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title><![CDATA[‘Geen hypotheek op je vijftigste, dat geeft vrijheid’]]></title>
      <description><![CDATA[<p>Femke : „Sinds corona hebben we het minder druk. Voorheen zaten we overdag allebei op ons werk, korfbalden we allebei twee avonden per week, op verschillende dagen. Daarnaast had Janno elke week raadsvergadering, dus zowel overdag als ’s avonds zagen we elkaar weinig.” Janno : „Nu we allebei thuiswerken en niet naar korfbaltraining kunnen, drinken we vaak gezellig koffie samen. We hebben een Italiaanse koffiemachine gekocht, de Ferrari onder de koffiezetapparaten. Dat maakt thuiswerken een stuk leuker.” Femke : „Ik werk als projectcontroller bij Heijmans Vastgoed en Janno is beleidsambtenaar bij de directie Wonen van het ministerie van Binnenlandse Zaken. We houden ons dus allebei bezig met de woningmarkt en daar hebben we weleens discussies over. Ik wil als werknemer van een bouwbedrijf zoveel mogelijk huizen bouwen, Janno moet die als ambtenaar zo eerlijk mogelijk verdelen.” Janno : „Ik ben inmiddels gestopt met korfbal. Het was niet meer te combineren met mijn baan en mijn functie als gemeenteraadslid voor het CDA in Pijnacker-Nootdorp. Ik fiets nu wel veel intensiever dan vóór corona. Toen reed ik zo’n 5.000 kilometer per jaar, nu 15.000.” Femke Rotteveel  (25) studeerde accountancy aan Nyenrode en werkt nu als projectcontroller bij Heijmans Vastgoed.  Janno Meijer  (28) werkt op het ministerie van Binnenlandse Zaken, bij de directie Wonen, afdeling Koop en Kapitaalmarkt. Hij studeerde bestuurskunde. Daarnaast is hij raadslid voor het CDA in Pijnacker-Nootdorp.  Femke is penningmeester van een korfbalvereniging.  Samen verdienen ze 3,5 keer modaal, inclusief Janno’s vergoeding voor het raadslidmaatschap. Femke : „Ik ga ook stoppen met korfbal, ook met het penningmeesterschap. Omdat ik nauwelijks korfbal, kost het te veel energie om contact te houden met de leden. Ik ga ook meer fietsen en me inschrijven bij een wielrenvereniging.” Janno : „Thuiswerken is leuk doordat je meer flexibiliteit hebt, maar ik mis wel de reuring van het ministerie. Met de portefeuille wonen en stikstof had ik een hectische baan. Ik zat soms ’s avonds om kwart voor acht nog in Den Haag. Maar Femke en ik zijn geen mensen die zeggen dat ze het ‘druk-druk-druk’ hebben.” Femke : „We vinden het allebei niet erg om veel werk te hebben, we houden van lekker bezig zijn.” Janno : „Ooit wil ik graag wethouder worden. Ik heb de politiek met de paplepel ingegoten gekregen. Mijn opa was wethouder voor het CDA. Voordat ik raadslid werd, ben ik bij allerlei politieke jongerenorganisaties gaan kijken: de JOVD, de Jonge Democraten, maar alleen bij het CDJA kreeg ik een familiegevoel. Ik zet me graag in voor het algemeen belang. Ik heb nu afval, sport, milieu, dierenwelzijn en arbeidsparticipatie in mijn portefeuille. Ik ben een CDA’er die het groene logo van de partij letterlijk neemt: ik neem groene standpunten in. Dat past voor mij bij christelijke waarden als  rentmeesterschap.” Femke : „Na het vwo heb ik een deeltijdstudie accountancy gedaan aan Nyenrode. Vier dagen werken, een dag studeren. Bij Heijmans houd ik de financiële aspecten van projecten in de gaten. Ik ben superpraktisch. Daarom ook wilde ik meteen na school aan de slag. Ik zou best nog een vervolgopleiding willen doen, anderzijds leer ik in deze baan al zo veel. Ik vind het een voordeel om zo jong aan een carrière te beginnen: je stapt overal bleu in en niemand verwacht van een 18-jarige dat die al echt iets kan. Misschien is het ondernemerschap op termijn wel iets voor mij.” Janno : „Na mijn studie bestuurskunde heb ik de nodige omzwervingen gemaakt. Ik ben begonnen op het ministerie van Financiën, daarna werd ik directiesecretaris op Economische Zaken en was ik docent aan de Universiteit Leiden. Sinds tweeënhalf jaar werk ik bij Binnenlandse Zaken. Mijn huidige baan past heel goed bij mij, het is een  match made in heaven : ik zit dicht op de politiek, zit regelmatig bij de minister aan tafel en het woondossier is actueel. In de toekomst wil ik graag doorgroeien in de functie van beleidsmedewerker op het ministerie. Ondernemen is niks voor mij, ik hecht aan zekerheid.” Femke : „Ik heb dat minder. Ik had in deze coronatijd best vanuit bijvoorbeeld Italië willen werken.” Janno : „Voor mij zou dat lastig zijn, want ik moet af en toe naar de Kamer.” Femke : „Dat is eenmaal per jaar.” Janno : „Ik zou ook bang zijn dat ik vergeet om bepaalde spullen mee te nemen naar Italië. Verder krijg ik de kriebels bij het idee ons huis te moeten verhuren.” Femke : „Geld geven we uit aan onze  hypotheek en aan vakanties.” Janno : „Afgelopen jaar waren we drie weken in Italië en dan letten we niet op geld.” Femke : „We kamperen altijd, maar we hebben ons kooktoestel vorig jaar maar drie keer gebruikt.” Janno : „Komende zomer willen we gaan bikepacken in Spanje. Dus met alle bagage op de fiets. Onlangs zouden we naar Fins Lapland gaan, maar dat ging vanwege een coronabesmetting niet door.” Femke : „En we kopen veel bordspellen. Ik denk dat we er zo’n vijftig tot zestig hebben. Mijn familie houdt erg van spelletjes en we spelen ook vaak met vrienden.” Janno : „Ik speel regelmatig met vrienden van de middelbare school. Klaverjassen of Paleo, een spel waarbij je moet zien te overleven in de oertijd.” Femke : „We waren heel jong toen we ons eerste huis kochten: ik was 18 en Janno 20. Daar hebben we bij de verkoop geld aan overgehouden. Ik denk dus dat we op ons vijftigste geen hypotheek meer hebben. Dat geeft vrijheid. Op termijn willen we minder gaan werken en meer tijd hebben om bijvoorbeeld te fietsen.” Janno : „Ik denk dat ik het tegen mijn pensioen wel aandurf om in een appartementje aan het Lago Maggiore te gaan zitten.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen Femke en Janno wonen in een eengezinswoning in Pijnacker. Vervoer Ze doen vrijwel alles op de fiets. Daarnaast gebruiken ze af en toe het openbaar vervoer. Voor vakanties en bezoek aan ouders hebben ze een private lease-auto. „Dat is goed voor het milieu, want het aantal kilometers is gelimiteerd.” Laatste grote uitgave Een nieuw bed en een campervakantie in Toscane. Boodschappen Janno doet de boodschappen. „Ik vind het leuk om te zien wat er te koop is en wat mensen kopen. En hoe ze met hun kinderen omgaan in een supermarkt.”  Koken Janno kookt ook. „Dan kan ik mijn gedachten op nul zetten en word ik het liefst niet gestoord.”  Hulp Eenmaal per week is er schoonmaakhulp. Femke strijkt.  Sparen Femke heeft een nieuwe fiets nodig voor de komende fietsvakantie in Spanje.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/02/04/geen-hypotheek-op-je-vijftigste-dat-geeft-vrijheid-a4084394</guid>
      <pubDate>Fri, 4 Feb 2022 00:00:00 +00:00</pubDate>
    </item>
    <item>
      <title><![CDATA[‘Uitgeslapen ben ik nooit, maar het is altijd gezellig’]]></title>
      <description><![CDATA[<p>Roos : „Eigenlijk is mijn hele leven spitsuur. Alleen als Pieter er niet is, is het rustig. Maar dan denk ik toch: laat ik nu maar boodschappen doen, want straks is hij weer thuis. Pieter heeft continu aandacht nodig. Als ik in de tuin ga werken, wil hij spelen met de bal. Hij heeft geen besef van ‘over vijf minuten’ of ‘nu even niet’.” Maarten : „Wij gaan ook niet met hem naar de supermarkt. Hij gaat gillen en aanwijzen wat hij wil of iedereen aantikken. Doordeweeks wordt hij ’s ochtends opgehaald en gaat hij naar de dagbesteding. In het weekend komt de oppas.” Roos : „Wij hebben een groot vangnet.”  Maarten : „Pieter is motorisch beperkt, maar lichamelijk volgroeid. Zijn ontwikkelingsleeftijd is rond de twaalf maanden.” Roos Luiten  (48) is docent Nederlands. Ze geeft al 25 jaar les op het Berlage Lyceum in Amsterdam-Zuid waar ze drie dagen per week werkt. Daarnaast geeft ze sinds kort twee dagen per week les op de school van Ajax. Ze kent Maarten van hun studie Nederlands. Ze wonen in Badhoevedorp en verdienen samen vijf keer modaal.  Maarten Boers  (47) is zelfstandig literair agent. Tot vijf jaar geleden werkte hij als redacteur bij uitgeverijen als Atlas Contact en Nieuw Amsterdam. Samen met Roos kreeg hij dochter Sophie (18), die rechten studeert in Amsterdam,  en zoon Pieter (15), die meervoudig gehandicapt is.  Roos : „Hij kan niet zelf eten, draagt een luier, kan niet praten. Hij is eigenlijk een heel grote baby van bijna twee meter. Pieter lijkt nog het meest op een puppy die de hele dag gezellig kwispelend achter je aanloopt. Als je hem brokjes geeft en veel over zijn bol aait, springt hij superblij tegen je aan – maar wel continu. Als zijn zus weg is, gaat hij haar zoeken. Hij probeert de roedel compleet te houden. Ik zeg wel ‘kom maar Pieter, Sophie is er niet’. Maar dan gaat hij toch even kijken.” Maarten : „Pieter is geboren met heel ernstig zuurstofgebrek.” Roos : „We hebben erfelijkheidsonderzoeken laten doen toen hij zes en twaalf was. Daar is niks uitgekomen. Het komt dus allemaal door de bevalling, heel jammer.”  Maarten : „Om zes uur wordt hij wakker.” Roos : „Het is altijd te vroeg, ik ben nooit uitgeslapen, maar het is altijd supergezellig. Pieter doet zijn ogen open en denkt ‘de dag gaat beginnen!’ Hij gilt als een soort meerkoet en daarna duikt hij zó met zijn dikke plasluier op Maartens gezicht. Hij heeft geen commode, maar een keukenblok waar een groot aankleedkussen op ligt. Dat hebben we laten maken bij een botenmaker. Hij draagt grote rompers.” Maarten : „Ik verschoon hem en daarna kijken we nog even samen televisie in bed. We zien al 18 jaar dezelfde Teletubbies-filmpjes. Die kunnen we dromen.” Roos : „Als Maarten gaat douchen, kriebel ik Pieter op zijn benen, dat vindt hij heerlijk. Daarna ontbijten jullie beneden.” Maarten : „Pieter kan zelf een beetje met een vork in zijn boterhamstukjes prikken. Zelf drinken lukt ook, maar het moet geen glas zijn, want dat bijt hij stuk. Je moet op hem letten.„ Roos : „Ik ga naar mijn werk om half acht, meestal op de elektrische fiets.” Maarten : „Ik werk vanuit huis. Rond kwart over acht wordt Pieter opgehaald. We krijgen een telefoontje als de bus in aantocht is. Dan kan ik vast zijn jas aandoen.” Roos : „Pieter heeft een handicap, maar hij gaat ons normaal gesproken wel overleven. Toen ik de documentaire  Een huis voor Kees  zag, dacht ik ‘dit nooit’. We moeten onze dochter niet jaren met de zorg voor haar broer blijven belasten en onszelf ook niet. Met tien ouders van andere kinderen zijn we daarom Stichting Het Buitenhuis begonnen. We zoeken een plek waar onze kinderen naartoe kunnen verhuizen als ze eraan toe zijn ‘uit huis te gaan’. Er is alleen nog geen geschikte locatie in de Haarlemmermeer.” Maarten : „Gebouwen met een maatschappelijke bestemming die te koop staan, worden opgekocht. Dan wordt er alsnog een appartementencomplex neergezet. Zo vissen we steeds achter het net.” Roos : „Er moet ruimte zijn voor rolstoelen en skelters.” Maarten : „Maar het moet ook bereikbaar zijn, dus is er een bushalte nodig. Anders heb je een probleem met je personeel.” Roos : „Er is nu al bijna geen personeel dat dit werk wil doen. Dat zie je nu ook op zijn dagbesteding. Daar worden steeds vaker kinderen naar huis gestuurd.” Maarten : „Overdag spreek ik veel af in de stad. Ik fiets zó twintig kilometer per dag. Om vier uur houdt mijn werkdag op, want Pieter wordt om half vijf thuisgebracht.” Roos : „Dan staan wij helemaal op scherp.” Maarten : „Ik geef hem een boterham, trek zijn schoenen uit en zorg dat hij even landt. Pieter eet altijd om half zes.” Roos : „Als Pieter gezellig is, hebben wij een gezellige avondmaaltijd. Is hij irritant, dan hebben wij het allemaal zwaar. Dan blijft hij niet aan tafel zitten en gilt hij door Sophies verhaal heen. Ze zegt wel eens: voed hem nou eens op! Maar dat gaat niet. Hij snapt het niet. Als je ‘nee, klaar’ zegt, raakt hij over zijn toeren, zeker na een lange dag. Zijn we allemaal stil, dan komt hij rustig zitten. Maar ja, we hebben ook nog een dochter, dus het is soms wel schipperen.” Maarten : „Rond zes uur loopt Pieter zelf naar boven. Roos gaat erachteraan. Ik zet hem onder de douche.” Roos : „En Maarten doet zijn poepluiers. Altijd, allemaal,  thank God . Als ik zijn benen omhoog houdt, bungelen zijn schoenen, maat 46, in mijn nek. Dat is wel zwaar.” Maarten : „We lezen voor,  rond kwart over zeven is het stil. Ik doe nog wat mails of stel een contractje op achter de computer. Sinds kort boks ik, of ik zet mijn racefiets op rollers. En ik lees iedere avond. Er ligt een stapel romans op mijn nachtkastje.” Roos : „Hij leest er altijd vijf tegelijk. Om tien uur kijken we  Nieuwsuur  of  Eva Jinek , maar al snel ga ik dan mopperen.” Maarten : „‘Ga je nog lezen? Doe dat lampje eens uit!’ Nog een hoofdstuk, zeg ik dan. Tegen de tijd dat ik het uit heb, weet ik dat ze al lang ligt te slapen.” Roos : „Ik weet dat ik er de volgende dag weer om zes uur uit moet. Het went, dat is het gekke. Pieter is al vijftien jaar mijn puppykind. Het is een pittig kruis dat we dragen, maar ik wil hem nooit meer ruilen. Het is wel míjn kruis en míjn kind.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Opstaan  Om zes uur is Pieter de wekker. Koken Maarten kookt door de week sinds Roos meer is gaan werken. Roos: „[De maaltijdbox van] Hello Fresh is echt mijn redding. Waar Maarten de poepluiers doet en Sophie Hello Fresh kiest, doe ik het oppasschema, de  aanvraag voor het persoonsgebonden budget en de zorgcontracten. Ik heb het idee dat ik een bedrijfje run naast mijn werk.”  Boodschappen Doen ze zelf in het weekend, als de oppas bij Pieter is.  Hulp Op zaterdag is er een vaste oppas, soms gaat Pieter ook spelen op de weekendopvang. Op zondag komt er soms een oppasmeisje spelen of Sophie past op. Laatste grote uitgave Een tweedehandsauto voor Sophie, die net haar rijbewijs heeft. Roos: „We hebben het financieel heel goed, maar het is lastig het geld uit te geven vanwege Pieter. Zomaar een weekendje weg zonder hem, dat lukt niet. Wij kunnen niemand die verantwoordelijkheid geven.”  Huisdier Geen, Pieter is allergisch. Naar bed Roos slaapt even na tien uur, Maarten leest nog wat en slaapt voor half twaalf.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/01/28/uitgeslapen-ben-ik-nooit-maar-het-is-altijd-gezellig-a4083638</guid>
      <pubDate>Fri, 28 Jan 2022 00:00:00 +00:00</pubDate>
    </item>
    <item>
      <title><![CDATA[‘Ik speel  niet graag de eerste viool’]]></title>
      <description><![CDATA[<p>Marietta : „Ik ben vioolbouwer. Gek dat het zo heet, omdat ik ook cello’s en altviolen maak. En ik bouw sowieso weinig. Het meeste repareer en verhuur ik dingen. In principe wil ik een keer per jaar een instrument bouwen, en dat lukt niet eens. Een viool bouwen is een maand werk, een cello drie maanden. Dat is best lastig in te passen. Ik heb de laatste jaren veel voor mijn ouders gezorgd. Mijn vader is overleden, maar voor mijn moeder doe ik een soort mantelzorg. Dan is er voor zulke dingen geen ruimte. Ik heb wel tijd, maar geen energie. „Ik sta meestal rond een uur of zeven op. Als ik dingen af moet hebben, kan het dat ik om zes uur al echt aan het werk ben. Als ik op een dag heel veel klanten heb, komt er soms niks van écht in de werkplaats aan het werk zijn.  „Voor corona mocht iedereen tijdens openingsuren onaangekondigd langskomen. Nu doe ik dat niet meer. Toch staan er nog best vaak onverwachts mensen op de stoep, hoor. Het eerste wat ik doe in de ochtend is koffiedrinken. En ik wandel vaak even. Ontbijten gaat meestal achter mijn computer, terwijl ik mailtjes beantwoord. „Mijn werkplaats is hier, waar ik woon. Dat maakt het makkelijk even tussendoor de was op te hangen, te poetsen. Soms komen er acht mensen op een dag, soms maar één. De een komt gerepareerde strijkstokken ophalen, de volgende komt een cello proberen. Het is heel breed. Ik heb een tennisarm en een  frozen shoulder  gehad, waardoor ik moet uitkijken dat ik niet te lang dezelfde dingen doe. Dus nu wissel ik veel af. Marietta Schwarz  (56) is vioolbouwer en woont in een rijtjeshuis in Arnhem. Ze heeft twee uitwonende zoons.  Marietta volgde een opleiding tot vioolbouwer in Zwitserland. Na haar scheiding begon ze een eigen werkplaats. Ook volgde ze deeltijdopleidingen pedagogiek, kinderpsychologie en familiebegeleiding.  Ze verdient een half keer modaal. „Om een uur of vijf ben ik wel klaar. Als ik dingen niet meer afkrijg, sta ik liever vroeg op. Ik kijk ’s avonds televisie, brei of zit achter mijn weefgetouw. En ik schrijf brieven naar familie of naar de kinderen. Dat deed ik een tijd wat minder, maar met corona begon ik weer omdat ik iedereen een stuk minder zag.” Marietta : „Ik knutsel al vanaf dat ik heel klein ben. Ik heb nog film waarop ik aan het zagen en boren ben. Als ik niet kan knutselen, ben ik ongelukkig. Het zit er diep in. Als kind ging ik vioolspelen. Toen er een keer iets kapotging en we bij een vioolbouwer kwamen, dacht ik... oooh! „Ik speel zelf viool. En altviool in een orkest, die heeft dat hele hoge niet, dat vind ik mooi. Het is een soort opvulstem. Je hoor het niet heel duidelijk, maar het hoort erbij.  „Die plek in een orkest past heel goed bij mij. Ik speel niet graag de eerste viool. Dat is natuurlijk een uitdrukking, maar het is soms ook echt een karakter van mensen. Sommigen staan graag wat meer op de voorgrond, ik denk dat ik dat niet heb. „Toen ik zestien was, wist ik dat ik de opleiding tot vioolbouwer wilde doen. In Nederland bestaat die niet. Uiteindelijk heb ik in Zwitserland toelatingsexamen gedaan en ben ik aangenomen. Mijn vader was Zwitser, dus dat voelde minder ver weg. Ik heb daar vier jaar gewoond, daarna nog drie jaar in Frankrijk. Ik was intussen getrouwd met iemand die ik kende van de opleiding en hij kreeg in Frankrijk een baan als vioolbouwer. Daar zijn mijn kinderen geboren.  „Ik werkte mee in zijn werkplaats, niet voor loon, maar voor de lol. Nadat ik was gescheiden, ben ik hier in Nederland voor mezelf begonnen, in ’98 of zo.  „Het was best gek, je begint bij nul. Zo’n scheiding is sowieso al ingewikkeld. En heel veel mensen wisten niet dat ik vioolbouwer was, want ik zorgde vooral voor de kleine kinderen. Ik kwam laatst de administratie van het eerste jaar tegen en ik verkocht soms maar één snaar in de week. Met behulp van mijn ouders en heel creatief omgaan met het weinige dat je hebt, is het wel gelukt. En nu heb ik best wel veel klanten. Het staat hier zó vol dat mijn kinderen weleens zeggen: passen wij er nog bij als we thuiskomen? „Mijn zonen van 29 en 31 jaar zijn allang het huis uit. Ik woon alleen en het is zoals het is. Soms is het wel een beetje saai omdat je niemand hebt om tegenaan te praten – zeker nu. Mijn ene zoon is musicus, de ander kunstschilder en bioloog. Maar hij speelt ook in groepjes en ik ga vaak luisteren.” Marietta : „Ik heb best wel een grote kennissenkring. In Nederland ken ik veel mensen via de muziek, en ik heb veel contact met de buren. En ik heb wat vrienden in Zwitserland en Frankrijk overgehouden.  „In principe ging ik altijd drie keer per jaar naar Zwitserland. Ik zit daar in een groep van vioolbouwers, van oorsprong een soort gilde. Vanuit Arnhem met de trein naar Zwitserland reizen is goed te doen. „Ik neem niet veel vrij. Maar het is wel zo dat ik veel vrijheid heb. Als ik echt een dag totáál geen zin heb, dan hoef ik niet per se iets.  „Ik ben tevreden over de indeling van mijn leven, maar soms is het heel druk. Dat mantelzorgen erbij vind ik echt lastig. Met de tijd ontdek je waar je grens zit, ook naar klanten toe. „Ik heb geleerd me niet de hele tijd aan te passen. Ik kan mij heel goed voegen naar andere mensen, maar dat betekent wel ik vaak aan mezelf voorbijga. Het leuke is dat ik het bij mijn kinderen wél heel goed kan. Bij hen ben ik echt wie ik ben.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Woning Marietta heeft haar werkplaats in haar woning, op de benedenverdieping. Haar woongedeelte is boven. Ze houdt de twee graag gescheiden. „In mijn huiskamer, boven, heb ik nooit instrumenten staan. Eén keer met een verbouwing wel, en daar werd ik meteen heel onrustig van.”  Huisdier Konijn Tschino (1). „Het is best bijzonder dat je toch ergens een levend wezen in huis hebt. Dan ben je niet helemaal alleen.” Koken Marietta kookt en bakt graag voor andere mensen, maar minder graag voor haarzelf. Toen ze voor haar moeder proefpakketten van een maaltijdbezorgservice uitprobeerde, werd ze daar zelf enthousiast van. Nu laat ze een paar keer per maand maaltijden komen. Hobby’s Knutselen, naaien en weven. Koken en bakken. Lezen en muziek maken. En naar buiten gaan, de natuur in. Naar bed Tussen 22.00 en 23.00 uur.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/01/21/ik-speel-niet-graag-de-eerste-viool-a4081332</guid>
      <pubDate>Fri, 21 Jan 2022 00:00:00 +00:00</pubDate>
    </item>
    <item>
      <title><![CDATA[‘We hebben een steile leercurve doorgemaakt’ ]]></title>
      <description><![CDATA[<p>Dieneke:  „We kennen elkaar al ruim veertig jaar, letterlijk uit de zandbak. We woonden schuin achter elkaar in Den Haag.” Dieneke van Haeften (48)  en  Ype Smith (48)  hebben sinds vierenhalf jaar een latrelatie en wonen in Den Haag. Dieneke heeft een zoon (18) en een dochter (16) uit een eerdere relatie, Ype heeft een dochter van 17.  Dieneke studeerde Japankunde en rechten in Rotterdam en was jarenlang advocaat. Nu is ze druk met de marktintroductie van Great to Meet, een netwerkapp die ze met Ype ontwikkeld heeft.  Ype studeerde management, economie en recht in Den Haag en is partner bij een projectontwikkelingsbureau. Samen verdienen ze ongeveer vier keer modaal. Ype:  „Als tieners zijn we met leeftijdgenoten op skivakantie geweest.” Dieneke:  „Maar het contact verwaterde toen we allebei gingen studeren. En toen Ypes ouders verhuisden, kwamen we elkaar ook niet meer tegen in Den Haag.” Ype:  „Tot vierenhalf jaar geleden is er geen enkel contact geweest.” Dieneke:  „Ja, we hadden elkaar 26 jaar niet gezien. Toen kwamen we elkaar weer tegen op het schoolplein. Dat was heel verrassend.” Ype:  „We  hadden allebei een relatie achter de rug  en besloten dat we eens moesten bijpraten. De rest is geschiedenis.” Dieneke:  „Het is fijn om zoveel gedeelde herinneringen te hebben.” Ype:  „Je hoeft elkaar veel minder uit te leggen.” Dieneke:  „We wonen niet samen, maar wel bij elkaar in de buurt in Den Haag. Onze huizen zijn beide niet groot genoeg om twee volwassenen, drie tieners en een hond te huisvesten. Tijdens de lockdown werkten Ype en ik in zijn huis en volgden de kinderen in mijn huis thuisonderwijs.” Ype:  „Als de kinderen het huis uit zijn, verkoop ik mijn appartement en gaan we in Dienekes huis wonen.” Dieneke:  „Na mijn studie rechten in Rotterdam ben ik jarenlang met veel plezier advocaat geweest, maar op een gegeven moment was ik toe aan iets nieuws. Met een drukke baan en tienerkinderen was ik 24 uur per dag bezig. Ik wilde meer tijd hebben voor de kinderen. Ik was al jaren lid van de ridderlijke Johanniter Orde en kreeg de mogelijkheid toe te treden tot het bestuur van vrijwilligersorganisatie Johanniter Nederland. De Johanniters zetten zich in voor mensen die niet vanzelfsprekend mee kunnen doen in de samenleving, bijvoorbeeld door een lichamelijke beperking. Door die bestuursfunctie realiseerde ik me dat ik toe was aan een nieuwe uitdaging buiten de advocatuur.” Ype:   „Ik heb management, economie en recht gestudeerd, gericht op vastgoed. Daarna ben ik makelaar geworden en heb ik bij de gemeente Den Haag gewerkt. En nu ben ik mede-eigenaar van een projectontwikkelingsbureau dat vastgoed transformeert tot woningen. Dat is meer dan een fulltime baan. Al tussen 6 en 7 uur ’s morgens beantwoord ik de eerste mails. Daar staat tegenover dat ik als eigen baas wel overdag naar de sportschool kan.” Dieneke:   „Toen we tijdens de lockdown thuis zaten, hebben Ype en ik veel gewandeld. Ik was net op een beurs in Parijs geweest en had me daar afgevraagd hoe ik de juiste persoon kon vinden voor antwoord op een vraag. Tijdens die wandelingen ontstond het idee een app te ontwikkelen die fungeert als een digitaal visitekaartje waarmee je gegevens kunt uitwisselen. We hebben het Great to Meet genoemd.” Ype:   „Ik ben doof aan één oor en moet altijd heel goed luisteren als iemand zich voorstelt. Namen goed verstaan en ook nog onthouden is een kunst.” Dieneke:   „Ik heb altijd de behoefte gehad om nieuwe dingen te ontwikkelen.” Ype:  „Stel, je zit in een vergadering met een paar onbekende mensen. Dan kun je via onze app gegevens uitwisselen. Dat werkt beter dan een papieren visitekaartje: die zijn vaak verouderd, óf op, óf je raakt ze kwijt. Je hebt altijd de juiste spelling van iemands naam, de foto en overige gedeelde gegevens bij de hand.” Dieneke:   „Ik heb de app zelf ontworpen en laten testen door bekenden. Vooral tijdens symposia, vergaderingen en beurzen is de app heel handig. En je kunt er ook je eigen community mee bouwen.” Ype:  „We hebben een heel steile leercurve doorgemaakt. Soms maakten we weken van honderd uur.” Dieneke:   „Maar het is ons geesteskind, dan merk je niet hoe druk je ermee bent.” Ype:  „Eigenlijk is het project een beetje uit de hand gelopen. We hebben het meteen als een echt bedrijf aangepakt, niet als een zondagmiddagprojectje. Een verdienmodel hebben we nog niet, maar op termijn kunnen we via de app aanvullende, betaalde diensten aanbieden.” Dieneke:   „Ik mis de advocatuur niet. Met Great to Meet kom ik ook problemen tegen die ik moet oplossen. Daarmee heb ik de uitdaging gevonden die ik zocht; de balans tussen werk en privé is nu goed. Vaak gaan Ype en ik ’s avonds nog even naar ons buurtcafé om te brainstormen.” Ype:  „Daar hebben we al veel uitgedacht en opgelost. Net als tijdens onze wandelingen met de hond.” Dieneke:   „De app kost veel geld, maar verder hebben we financieel gezien een saai leven.” Ype:  „We geven geld uit aan eten en drinken. Maar niet aan kleding en we hebben ook geen extravagante auto’s. En we verzamelen  niks.” Dieneke:   „Ik draag afdankertjes van mijn dochter. Mijn interieur bestaat uit meubels die al generaties meegaan. De eetkamerstoelen zijn nog van mijn grootmoeder geweest. En we zijn al anderhalf jaar niet met vakantie geweest. Vóór corona reisden we graag. Naast rechten heb ik ook Japankunde gestudeerd en een paar jaar geleden ben ik  met de kinderen naar Japan geweest.” Ype:  „We leven nu vooral bij de dag en zijn druk bezig met de app. Maar in de toekomst lijkt een sabbatical me wel fijn.” Dieneke:   „We laten ons gewoon verrassen door het leven. Voorlopig hebben we genoeg te doen.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Opstaan Dieneke en Ype staan tussen 6 en 7 uur ’s ochtends op. Woningen Ype heeft een appartement in het Benoordenhout in Den Haag. Dieneke bewoont een oud pand in het centrum van de stad. Vervoer Ze hebben allebei een auto, maar gebruiken in de stad meestal de fiets. Sporten Dieneke en Ype gaan allebei twee tot drie keer per week naar de sportschool. Laatste grote uitgave Een nieuwe cv-ketel voor Dienekes huis. Huisdier Hazewindhond Tijger, die afwisselend bij Ype en Dieneke woont. „Hij is het cement van ons gezin.” Naar bed Tussen 23.00 en 01.00 uur.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/01/14/we-hebben-een-steile-leercurve-doorgemaakt-a4079301</guid>
      <pubDate>Fri, 14 Jan 2022 00:00:00 +00:00</pubDate>
    </item>
    <item>
      <title><![CDATA[‘De energie was op na een paar weken lockdown’]]></title>
      <description><![CDATA[<p>Annemiek : „Tijdens de eerste lockdown bleven we een beetje aan de keukentafel werken, dat sloeg nergens op. Toen hebben we bureaus en stoelen gekocht. We hebben eigen werkkamers op zolder.” Paul : „We werken nu volledig vanuit huis. Maandag is Annemiek met de kinderen thuis en vrijdag ben ik dat. Sowieso verdelen we de taken heel gelijkwaardig. We hebben leuk werk en vinden het allebei belangrijk daar energie in te stoppen. Tegelijk kiezen we ook bewust voor tijd met de kinderen. Sophie kent geen andere dan de coronarealiteit met twee thuiswerkende ouders die altijd mee-eten.” Annemiek : „Ik ben tijdens mijn zwangerschapsverlof benaderd door een oud-collega van Shell die bij Heineken werkte. Solliciteren met een baby van negen weken was pittig. Ik moest online een technisch  assessment  doen. Gelukkig heb ik de eerste weken hybride gewerkt, waardoor ik collega’s kon ontmoeten op kantoor.” Paul : „We zijn net wat uit die eerste slapeloze tijd. Dat eerste halfjaar [met baby] is gewoon een en al chaos.  One is a pet, two is a zoo  is de waarschuwing die wij kregen.” Annemiek : „Zo voelt het ook wel een beetje. Jij hebt misschien net iets te vaak een krijsende baby moeten aanhoren terwijl je boven aan het bellen was.” Annemiek Moraal  (36) werkt sinds oktober 36 uur per week bij Heineken op de afdeling ICT-beveiliging. Ze studeerde bedrijfskunde in Maastricht, richting IT- en informatiemanagement. Ze werkte kort bij KPMG en daarna tien jaar voor Shell.  Paul Neisingh  (36) studeerde economie in Tilburg en ging na zijn afstuderen bij De Nederlandsche Bank werken. In 2020 stapte hij over naar de afdeling riskmanagement van ING. Ook hij werkt 36 uur per week. Eind 2019 verhuisden ze van Amsterdam naar Zeist, waar ze wonen met dochters Sophie (3) en Lara (9 maanden).  Samen verdienen ze ongeveer vijf keer modaal.  Paul : „Ja, dat was uitdagend. Toch heeft deze periode ook zijn voordelen gehad.”  Annemiek : „Niet corona zelf natuurlijk, wel de  shift  bij werkgevers in het denken over flexibel werken. En wat dat ons als jonge ouders biedt.” Paul : „Ik kon bijvoorbeeld makkelijk even inspringen en tien minuten op Lara letten als jij wilde douchen.” Annemiek : „Iets voor zeven uur staan we op. Rond half acht zitten we aan de ontbijttafel.” Paul : „Als Sophie ’s ochtends naar beneden komt, wil ze vaak meehelpen. Ik wil niet steeds zeggen ‘je mag niks doen’, want ze moet toch leren en het is leuk als ze straks zelf pap kan maken – maar het gaat wel twee keer zo langzaam. Daarom is er zeker in de ochtend veel structuur: ik leg mijn kleren de avond ervoor al klaar en probeer ook de tafel te dekken.”  Annemiek : „Rond achten gaat Paul naar de crèche. Daarna begint de werkdag.” Paul : „Tijdens de eerste lockdowns ging de crèche twee keer dicht, terwijl ik net een nieuwe baan had. Dat was vervelend. Zeker in het begin wilden we onze ouders niet om hulp vragen, omdat zij tot de risicogroep horen en mijn moeder nog in de gezondheidszorg werkte. Toen hebben we heel veel zelf gedaan.” Annemiek : „Jij nam de kinderen in de ochtend en ik in de middag. Allebei moesten we doorwerken in de avond. Na een paar weken was die energie echt wel op.” Paul : „Gelukkig blijven de crèches deze lockdown vooralsnog open. De kinderen gaan drie dagen naar de opvang. Vaak breng ik en haalt Annemiek. Sophie benoemt dat altijd als ik haar uitzwaai op de crèche. ‘Mamma halen?’, vraagt ze dan.” Annemiek : „Voor corona en zonder thuiswerken waren de ochtenden hectischer. We stonden bijvoorbeeld allebei om zes uur naast ons bed. Degene die niet de beurt had om Sophie weg te brengen, was vaak voor zeven uur al weg.” Paul : „Dat we nu zo vaak met elkaar rustig aan tafel kunnen eten, is misschien wel de grootste verandering in ons leven door corona geweest.” Annemiek : „Vlak voor de lockdown zijn we vanuit Amsterdam naar Zeist verhuisd – heerlijk. Maar de  buzz  van de Javastraat mis ik wel. Door corona is er heel veel dicht in Zeist. Jij ging naar dreumesmuziekles met Sophie, dat is ook gestopt door corona.” Paul : „Het bos is hier op vijf minuten fietsen, superlekker. Vorige week had ik twee werktelefoontjes die ik lopend kon doen. Dan stap ik op de fiets, loop een uur bellend door het bos en ga daarna terug naar mijn bureau. Wat ik echt mis, is de diversiteit, bijvoorbeeld qua eten.” Annemiek : „Op de Javastraat haalden we regelmatig af. We koken nu veel meer.” Paul : „We hebben een Excel-bestandje waarin we voor iedere dag beschrijven wat we die dag gaan eten. We denken vaak een week vooruit. Het is ontstaan toen we een week tevoren de boodschappenbestelling moesten doorgeven omdat het bezorgschema anders vol zat. Dan stond hier een bezorger met achttien tasjes voor de deur en was het altijd de vraag wat we daar in godsnaam mee moesten doen.” Paul : „Rond de geboorte van Lara vielen we even terug op de standaarddingen. Dat is niet erg, maar we genieten er ook allebei van nieuwe gerechten te eten. Dat lukt ons door het een beetje te plannen.” Paul : „We zijn niet vegetarisch, maar we zijn er wel bewust mee bezig. In het Excel-bestand houden we bij hoeveel vega, vlees en vis we eten: gemiddeld vier tot vijf dagen per week vegetarisch. Gehakt door de lasagne wordt vegetarisch of geen gehakt, want het verschil proef ik echt niet. Maar eens in de zoveel tijd een echte stoofpot met vlees vind ik in de winter wel lekker.” Annemiek : „Rond zeven uur gaan de kinderen naar bed en lezen we altijd een boekje met ze.” Paul : „Door corona en de geboorte van de kinderen is deze periode wel heel familie-georiënteerd. Maar  we   feel blessed . Het traject naar kinderen is een ziekenhuistraject geweest. We hebben best wel een tijd ‘gehoopt op’. Nu we twee lieve, vrolijke, gezonde dochters hebben, maakt dat het makkelijker af en toe een stap terug te doen en te beseffen dat we hier gewoon wel met zijn vieren aan tafel zitten. Dan eten ze maar een dag niet hun broccoli.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Woning Twee-onder-een-kap-koopwoning uit de jaren dertig in Zeist. Hulp Een keer per week komt er een schoonmaker.  Huisdier Geen. Laatste grote uitgave Een nieuwe dakkapel.  Paul: „Niet heel sexy, maar het dak lekte.”  Vervoer Een Alfa Romeo Giulietta uit 2010.  Annemiek: „Het past nog net met zijn vieren.”  Paul: „Het is ook wel handig dat het een kleine auto is als je moet parkeren in Amsterdam of Utrecht.”  Naar bed Rond 22.00 uur.   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2021/12/30/de-energie-was-op-na-een-paar-weken-lockdown-a4073745</guid>
      <pubDate>Thu, 30 Dec 2021 00:00:00 +00:00</pubDate>
    </item>
  </channel>
</rss>
