<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Terug in  het vliegtuig moest ik wel studeren’]]></title>
      <description><![CDATA[<p>‘Naast mijn studie social work heb ik een parttime baan als omroeper bij BMX- en mountainbikewedstrijden in binnen- en buitenland. Die combinatie is pittig. Het betekent dat ik vaak korte nachten maak, in het vliegtuig vaak zit te studeren en dat ik heel hard moet werken om studieonderdelen in te halen. Eigenlijk ben ik zeven dagen per week bezig met werk en studie. Maar tot nu toe lukt het. Daarnaast heb ik deze zomer een stage bij een welzijnsorganisatie afgerond van 32 uur per week. Gelukkig kon ik vrij krijgen als ik voor een evenement op reis moest. „Al sinds mijn dertiende ben ik bezig met BMX [Bicycle Motocross]. Omdat ik aardig kan praten, werd ik tijdens een wedstrijd in 2016 in Assen gevraagd om de rol van commentator op me te nemen toen de officiële omroeper had afgezegd. Ik heb meteen ja gezegd, want als omroeper kun je jouw visie op de wedstrijd geven en kun je een speciale sfeer creëren. Ik vind het echt fantastisch, al dat publiek om me heen. Je geeft informatie over de deelnemers, over wie er aan kop rijdt en wat er verder op het parcours gebeurt. Ik hou wel van op een podium staan en mensen enthousiasmeren. Het leuke is dat je het middelpunt van de wedstrijd bent en er toch niemand naar je kijkt, want alle blikken zijn op de renners gericht. Belangrijk is dat je als omroeper door blijft praten, ook als je een fout maakt. Als je gaat corrigeren, valt dat veel meer op dan dat foutje. Ook niet haperen bij moeilijke namen, gewoon gáán. Sam Doppen (23) voltooide een mbo-opleiding mediaredactie en is nu bijna klaar met zijn hbo-studie social work in Enschede. Daarna wil hij graag nog een universitaire studie doen. Van april tot en met oktober heeft hij veel werk als omroeper bij BMX- en mountainbikewedstrijden in de hele wereld. Zijn studiefinanciering, zijn onregelmatige bijbaantje als eiersorteerder en zijn omroepwerk leveren hem circa een half modaal inkomen op, al wisselt dat per jaar. „Na die invalbeurt werd ik steeds vaker gevraagd als omroeper. In 2017 bij het Nederlands kampioenschap BMX, daarna een wedstrijd in het Engels, in 2019 naar België. In 2021 stond ik op een camping in Frankrijk toen ik werd gebeld of ik het WK City Mountainbike in Graz wilde doen. Het werd mijn doorbraak. Vorig jaar ben ik vijftien keer op reis geweest, naar onder meer Finland, Zweden, de Verenigde Arabische Emiraten, Turkije en India. Dan stap ik hier in Lievelde op de trein, vlieg ik naar Abu Dhabi en drie dagen later sta ik hier weer op het stationnetje. Terug in het vliegtuig moest ik wel studeren, want ’s avonds had ik een tentamen in Enschede. Dat zijn de uitersten van het leven dat ik momenteel leid. Ik moet in mijn hoofd voortdurend schakelen.”  „Mijn vrije tijd breng ik graag door met vrienden. Als ik thuis in de Achterhoek ben, zoek ik altijd meteen afspraken en feestjes op. Ik ben niet iemand die gaat wandelen in het bos. Boeken lezen doe ik wel. In de toekomst wil ik graag in een stad wonen. Ik wil mijn leven wat groter maken dan deze regio, al voelt de Achterhoek wel als mijn basis. Mijn Achterhoekse vrienden wonen ook allemaal in de stad. „Ik hecht niet aan materiële zaken, wel aan ervaringen en ontmoetingen met nieuwe mensen. Dat draagt bij aan je ontwikkeling. In die zin past het reizen goed bij mij, er is zoveel meer dan Nederland. In India vond ik de Himalaya heel indrukwekkend. Abu Dhabi was verbluffend. Je bent daar midden in de woestijn, ik had een hotelkamer zo groot als onze hele huiskamer, alles blonk, al ben ik niet van de blingbling. „In Indonesië was het helemáál een gekkenhuis. Daar werd het team onthaald als beroemdheden, kregen we een kroontje op en wilden mensen op het vliegveld al met ons op de foto. Stonden ze ‘Sam! Sam!’ te schreeuwen, geen idee hoe ze mijn naam kenden. De bus van de Nederlandse ploeg moest onder politiebegeleiding naar het hotel, er stonden 25.000 mensen langs de route! Ik kreeg daar een persoonlijk assistent die me de hele dag begeleidde om te kijken of ik misschien iets nodig had. Zelfs tijdens een wandelingetje liep ze mee. Volgende maand ga ik weer naar -Indonesië en ze heeft al geappt of ze weer mijn assistent mag zijn…” „Inmiddels ben ik behalve student ook ondernemer. Het is een heel mooie bijverdienste, al zou ik niet van het omroepen kunnen leven. Maar het maakt het wel mogelijk dat ik geen geld hoef bij te lenen voor mijn studie. „Als ik social work heb afgerond, wil ik nog een universitaire opleiding doen, maar ik weet nog niet precies wat. Na de middelbare school heb ik eerst een driejarige mbo-opleiding mediaredactie gedaan. Daar maak je kennis met veel vormen van journalistiek: fotografie, podcasts maken, audiovisueel, schrijven. Voor de camera en podcasts vond ik het leukst. Daarna ben ik social work gaan studeren, omdat ik graag een hbo-studie wilde doen.  „Maar mijn hart ligt bij de media. Ik zou wel allrounder willen worden in de gesproken journalistiek, en me als omroeper willen verbreden naar andere evenementen. Motorcross of paardensport. Of debatten leiden.  „In de toekomst zou ik een baan in Hilversum geweldig vinden. De rol van presentator zou me heel goed liggen. Maar eerst nog een paar diploma’s halen. Voor nu ben ik al heel blij met wat er allemaal op mijn pad is gekomen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Wonen Sam had tot vorige maand een kamer in Zwolle, waar hij stage liep bij een welzijnsorganisatie. Momenteel woont hij bij zijn moeder in Lichtenvoorde.  Vervoer Meestal reist hij met het openbaar vervoer. Soms leent hij de auto van zijn -vader of moeder. Sparen Sam spaart ‘voor later’. Laatste grote uitgave Een rondreis met vrienden door Oostenrijk, Italië en Frankrijk, afgelopen zomer. Bedtijd „Te laat. En dat terwijl ik vroeg opsta om werk en studie te kunnen combineren.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/09/22/terug-in-het-vliegtuig-moest-ik-wel-studeren-a4175249</guid>
      <pubDate>Fri, 22 Sep 2023 07:02:07 +00:00</pubDate>
    </item>
    <item>
      <title><![CDATA[‘Of het moeilijk is om drie pubers op te voeden in je eentje? Ach, ik ben goed in verdragen dat dingen zijn zoals ze zijn’]]></title>
      <description><![CDATA[<p>Gwynny: „Ik ben een alleenstaande moeder met drie puberzonen. Dat is een druk bestaan, maar dat hoort bij mij, dat vind ik fijn, al noemen anderen dat wel eens onrust. Ik vind het gewoon leuk om dingen mee te maken. Ik ben vier jaar geleden gescheiden, maar mijn ex en ik zorgen samen voor de kinderen. Ik ben toen weer fulltime gaan werken, omdat ik per se in dit huis wilde blijven wonen. Maar ik vind het ook normaal dat je fulltime werkt. Als je iets wilt bereiken, moet je hard werken. Dat geef ik de kinderen ook mee.    Gwynny Hamilton (48) – „ik heb een verre Schotse voorvader en mijn ouders hebben daar een passende voornaam bij bedacht” – woont met haar zoons Noud (17), Goof (16) en Briek (14) in Eindhoven. Ze volgde een opleiding sociaal-pedagogische hulpverlening en werkt fulltime bij een ggz-instelling in Eindhoven. Gwynny heeft een latrelatie. Haar inkomen ligt iets boven modaal. „Ik moet zuinig leven. Ik koop zoveel mogelijk tweedehands, ga niet uit eten en maak geen verre reizen. Ik vind dat niet moeilijk, ik heb niet zulke hoge eisen. Ik haal mijn geluk uit andere dingen, zoals sporten, mijn werk en het geluk van mensen om me heen. „Of het moeilijk is om drie pubers op te voeden in je eentje? Ach, ik ben goed in verdragen, in accepteren dat dingen zijn zoals ze zijn, dat scheelt. Er zijn natuurlijk ook momenten dat ik het moeilijk vind, maar ik ben opgevoed met ‘schouders eronder en mouwen opstropen’. Dat helpt.  „Ik leer de kinderen dat ze het goed hebben, ook al hebben anderen meer geld. Als ik kijk naar mijn cliënten, naar wat er elders in de wereld gebeurt… Helaas slaan dat soort gedachten nog niet zo aan bij mijn zoons. Als ik het met hen heb over problemen in de wereld, over dat ik niet meer wil vliegen en waarom ik milieubewust ben, dan zeggen ze: ach, je moet niet alles geloven wat er in de krant staat. Tweedehands kleding vinden ze ook niks. En geen vlees eten vinden ze irritant. Maar ik blijf het goede voorbeeld geven in de hoop dat er op hun dertigste toch iets van is blijven hangen.  „Nee, ik word er niet moedeloos van. Ze zitten in een puberbubbel waarin iedereen vliegt en nieuwe dingen koopt. Ik had natuurlijk graag drie Greta Thunbergjes gehad, dat zijn ze niet. Toen ik eens voorstelde om mee te doen aan een demonstratie van Extinction Rebellion, vroegen ze of ik gek geworden was. Dus ik kijk maar wat ik zelf kan doen. Gelukkig ben ik een optimist en geniet ik erg van het leven. Ik heb een fijne latrelatie en een goede band met mijn ex. Dat is een groot geluk.” „Ik werk 36 uur per week bij een ggz-instelling in Eindhoven. Ik heb jarenlang gewerkt met mensen met persoonlijkheidsproblematiek, nu ondersteun ik teams die cliënten begeleiden, bijvoorbeeld in beschermde woonvormen. Als ik meer geld nodig heb, voor de energierekening bijvoorbeeld, werk ik extra. Dan doe ik nakijkwerk van studenten in de zorg, of ontwikkel ik lesstof, of geef ik cursussen aan zorgstudenten. Daarvoor offer ik dan wat vakantiedagen op. „De jongens moeten helpen in het huishouden. Overdag stuur ik per app opdrachten: was ophangen, boodschappen doen. Daar is soms enig aandringen bij nodig. En ze stofzuigen soms. Het is hier dan ook niet erg netjes en niet altijd even schoon, maar daar heb ik niet zo’n last van. Dan hou ik wel tijd over om te sporten. Dat doe ik elke dag, dat heb ik nodig om mijn hoofd leeg te maken.  „’s Avonds wil ik graag met z’n vieren eten, behalve als ze moeten werken of sporten. Ik app elke dag hoe laat we eten. Heel duidelijke afspraken zijn noodzakelijk, want ze hebben natuurlijk veel belangrijker agendapunten dan thuis eten. Dat leidt wel eens tot conflicten. Voor je het weet, ben je constant aan het waarschuwen en corrigeren.  „Als ik dat merk, probeer ik een een-op-een-moment te creëren met een van de jongens. Wat ook weer lastig is, want ze willen echt niet met mij wandelen. Maar een ijsje halen of naar een terras, dat doet het wel goed. Even met een van hen alleen praten, al is dat meer mijn dan hun behoefte.” „In de zomer gaan we meestal naar een camping, in Nederland of Frankrijk. In de meivakantie heb ik een camper gehuurd en zijn we naar Barcelona geweest, daar had ik voor gespaard. Dat vonden de kinderen heel leuk, want daar zijn banen waar ze konden skaten en bmx’en. Maar ze moesten van mij ook verplicht een dag mee naar de stad. Dat vonden ze oké, want dan konden ze naar de H&amp;M… Maar ik heb ze ook meegenomen naar tweedehandskledingwinkels en dat vonden ze toch ook wel leuk, want daar konden ze meer kleding kopen voor hetzelfde geld. Als ze straks niet meer meegaan op vakantie, zoek ik alleen nog maar rustige campings op in the middle of nowhere. „Als ik de keuze had, zou ik wat minder werken. Anderzijds geeft het voldoening dat alles goed draait. Daar ben ik als alleenstaande werkende moeder best trots op. Als de kinderen het huis uit zijn, zal het leven zeker makkelijker worden. Ik droom ervan om over een jaar of tien een jaar onbetaald verlof te nemen en dan een half jaar te gaan wandelen en een half jaar te gaan fietsen, alleen of met mijn vriend. Daar spaar ik voor. Het lijkt me geweldig om een jaar even helemaal los te zijn van alles.” Opstaan Gwynny staat om 7 uur op, de kinderen een half uur later – na enig aandringen. Om 8 uur ontbijten ze samen. Wonen Eengezinswoning in Eindhoven. Vervoer Gwynny deelt een auto met haar ex, verder doet ze alles op de fiets. Huisdieren Een kat en een hamster. Sporten Gwynny loopt hard, fietst, zwemt en gaat naar de sportschool. Noud doet aan BMX, Goof bokst en skatet, Briek voetbalt en drumt Laatste grote uitgave De huur van een camper voor een reis naar Barcelona. Sparen Gwynny spaart om over tien jaar een jaar onbetaald verlof te kunnen nemen. Ook zet ze geld opzij voor de kinderen. „Mochten ze gaan studeren, dan draag ik daar graag aan bij.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/09/15/gelukkig-ben-ik-een-optimist-a4174572</guid>
      <pubDate>Fri, 15 Sep 2023 07:02:07 +00:00</pubDate>
    </item>
    <item>
      <title><![CDATA[‘Ik ben  een onwijs gelukkig mens’]]></title>
      <description><![CDATA[<p>Michiel: „Begin dit jaar ben ik van Utrecht naar Rotterdam verhuisd. Mijn relatie was voorbij en toen heb ik besloten om naar een nieuwe stad te gaan. Amsterdam trok me niet, Den Haag had gekund, maar mijn vader komt uit Rotterdam én ik heb een seizoenskaart van Feyenoord.  „Op mijn zesde was ik al helemaal gek van voetbal en wilde ik prof worden. Toen mijn vader eens vertelde dat hij in 1970 een nacht voor een sigarenzaak had overnacht om een kaartje te bemachtigen voor de Europa Cup-finale waarin Feyenoord speelde tegen het Schotse Celtic FC, vond ik dat zo gaaf dat ik fan van Feyenoord werd.  „Dat gevoel werd later versterkt in mijn studentenhuis in Utrecht, waar meer fans woonden. We keken alle wedstrijden samen en kochten weleens een kaartje. Dat speelde wel een rol bij mijn besluit om naar Rotterdam te gaan. Toen ik een appartement kon krijgen naast een vriend, ben ik verhuisd. „Ik werk nog steeds in Utrecht. Ik ben mede-eigenaar van TMI, een organisatie die op middelbare scholen lessen verzorgt in digitale geletterdheid en mediawijsheid. Die gaan over nepnieuws, online shaming, podcasts maken, over de vraag hoe influencers hun geld verdienen, hoe je voorkomt dat je verslaafd raakt aan digitale media. Zo proberen we het onderwijs te vernieuwen. Ik ben van mening dat er minder les moet worden gegeven en dat we leerlingen beter moeten klaarstomen voor een toekomst waarvan we nog niet weten hoe die eruit zal zien. We zullen steeds kritischer naar onze omgeving moeten kijken, we hebben meer dingen nodig dan geschiedenis- en aardrijkskundeles.  Michiel Kalverda (29) studeerde mediamanagement in Haarlem en journalistiek in Utrecht. Al tijdens zijn studie begon hij met TMI, een bedrijf dat op middelbare scholen lessen verzorgt in digitale geletterdheid en mediawijsheid. Er werken nu circa 25 mensen. Michiel woont in Rotterdam met zijn hond Buda. Hij verdient circa anderhalf keer modaal, „maar dit jaar iets minder omdat ik extra wil investeren in de groei van mijn bedrijf”. „Voor mij persoonlijk was het altijd een grote frustratie dat ik vier uur per week scheikundeles had, terwijl ik liever leerde hoe ik iets moest presenteren of een project moest opzetten. In mijn werk heb ik die frustratie omgezet in een passie. TMI staat voor too much information: in de wirwar van informatie proberen wij een filter te zijn.  „Al tijdens mijn studie journalistiek ontdekte ik dat jongeren helemaal niet met nieuws bezig zijn. Er is ook niets tussen het Jeugdjournaal en het gewone journaal. Ik ben toen, met veel medestudenten, nieuwsvlogs gaan maken, bijvoorbeeld over de eerste keer stemmen en de presidentsverkiezingen in de VS. Toen we daarmee een prijs wonnen, zijn we workshops voor leerlingen gaan geven. Mijn ambitie is niet om van TMI een groot onderwijsbedrijf te maken, maar overbodig te worden doordat scholen deze onderwerpen zelf op hun programma zetten. „Toen ik net begon met TMI, werkte ik wel tachtig uur per week. Daar ben ik van teruggekomen, ik probeer nu de weekenden vrij te houden. Dat is een van de fijne dingen van die seizoenskaart van Feyenoord: dan ben je even helemaal in een andere wereld. Ik werk nu ook wat vaker thuis. Dat deed ik voorheen bijna nooit. „Ik vind het heel fijn om niet in dezelfde stad te wonen en te werken, want in de auto luister ik naar boeken. Ik ben nu bijvoorbeeld Control Your Mind and Master Your Feelings aan het lezen. Maar ik lees ook over beleggen, ik probeer van alles wat mee te pikken. „De afgelopen jaren heb ik diverse reizen gemaakt, onder meer naar Saba en Zuid-Afrika. Ik zou kansarme kinderen meer digitale vaardigheden willen leren. Maar voorlopig ligt er nog een te grote klus in Nederland. In San Diego heb ik een school bezocht die al twintig jaar volledig projectmatig werkt. Daar heb ik ook een tattoo van Feyenoord op mijn been laten zetten. Ik heb iets met tattoos uit het buitenland. Ik zie het als een soort plakplaatjes van de landen waar ik ben geweest. „Dat reizen vind ik leuk. Omdat ik op mijn 21ste TMI opzette en daar al mijn studiefinanciering in stak, heb ik nooit gebackpackt. Ik dacht: dat komt later wel. Maar misschien is het iets voor de tweede fase van mijn leven, want ik wil ook graag een relatie en kinderen.  „Voorlopig is mijn hond Buda mijn kind. Ze gaat altijd mee naar mijn werk. Ik heb haar gevonden in Hongarije, via een stichting die honden herplaatst. Met een bevriende collega ben ik naar Boedapest gegaan om te kijken of het klikte en het was een match made in heaven.  „Ik leef sober. Ik zit ’s ochtends vroeg in de auto om de spits voor te zijn en ben vaak pas na negenen thuis, dus ik heb weinig tijd om geld uit te geven. Eten doe ik op mijn werk, soms bij mijn ex of ik heb zelf iets gemaakt voor meerdere dagen. Ik bestel weleens eten, maar dat is niet gezond, ook financieel  niet. Mijn bedrijf groeit nog steeds, maar dat gaat af en toe wel gepaard met groeipijntjes en dan ben ik de eerste die geen salaris krijgt. Omdat ik de eerste jaren nauwelijks iets heb verdiend, heb ik nog geen buffer kunnen opbouwen.  „Ja, ondernemen is heel pittig, er wordt veel van je gevraagd. Maar het geeft ook veel voldoening als je acht jaar geleden in je eentje bent begonnen en er nu vijfentwintig werknemers zijn. En ik heb een fijne groep mensen om me heen die me steunen en trots op me zijn. En Buda natuurlijk. Ik ben een onwijs gelukkig mens.” Wonen Michiel woont in een appartement in het centrum van Rotterdam, met zijn hond Buda. Vervoer Hij gaat per auto naar zijn werk in Utrecht. In de stad fietst hij en hij loopt veel met zijn hond. Sparen Hij spaart voor een koophuis, waarin hij een mini-gym wil inrichten. Ook wil hij een tuin, voor de hond. En hij spaart voor een buffer, zodat hij meer kan investeren in zijn bedrijf. Vakantie Rond Kerst neemt hij altijd twee weken vrij en doet hij „helemaal niets”. Hij probeert ook elk jaar met familie op wintersport te gaan, want hij houdt erg van snowboarden.  Bedtijd Michiel staat om 5 uur ’s ochtends op en gaat ’s avonds tussen 9 en 10 uur  naar bed. Voordat hij ’s morgens aan het werk gaat, gaat hij twintig minuten sporten, twintig minuten mediteren en twintig minuten ‘iets leren’. „Dan ben je de rest van de dag ongelooflijk scherp.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/09/08/ik-ben-een-onwijs-gelukkig-mens-a4173877</guid>
      <pubDate>Fri, 8 Sep 2023 07:02:07 +00:00</pubDate>
    </item>
    <item>
      <title><![CDATA[  ‘De baby is als een enorm cadeau  in m’n schoot  geworpen’  ]]></title>
      <description><![CDATA[<p>„Begin juni werd ik op een zaterdag wakker en besefte ik: hee, ik heb niks te doen vandaag. Dat was een kantelpunt na een periode waarin mijn agenda echt overstroomde. Er is zo’n uitspraak van Benjamin Franklin: if you want something done, ask a busy person. Ha, er is geen citaat dat méér van toepassing kon zijn op mijn leven dan dat.   Caroline Walenkamp (37) is freelance eindredacteur en werkt onder meer voor de tijdschriften &amp;C en Flair en  RTL Boulevard. Daarnaast schrijft ze in de avonduren en weekenden branded content-artikelen voor commerciële partijen. Caroline woonde lang in een huurhuis in het centrum van Leiden. Eind april heeft ze een appartement in Oegstgeest kunnen kopen, op de begane grond met een tuin, waar ook plek is voor een babykamer. Haar inkomen is bijna twee keer modaal.  „Afgelopen november was ik in mijn eentje thuis en was ik twee dagen over tijd, terwijl ik normaal heel regelmatig ben. Ik dacht nog luchtig: laat ik anders eens een zwangerschapstest doen. Die bleek positief. Een shock, want dat was helemaal niet gepland. De vader was toen al niet meer in beeld; iemand met wie ik kort contact had gehad een paar weken daarvoor. Ik weet nog dat ik uit pure verwarring de huisarts belde, terwijl dat eigenlijk helemaal niet nodig is als je ontdekt dat je zwanger bent. Ik wist gewoon even niet wat ik moest doen.  „Uiteindelijk heb ik een collega gebeld. Zij zei: Caroline, qua liefde voor het kind zit het goed bij jou en praktisch regel je het wel. Zo heb ik uiteindelijk dit avontuur gewoon maar omarmd.  „Het was snel duidelijk dat de vader geen rol wilde spelen in de opvoeding. Toch heb ik niet getwijfeld of ik het wilde houden. Ik heb twee zussen die allebei drie kindjes hebben: na zes baby’tjes in mijn armen te hebben gehad, weet ik dat ik dat wel kan. En verder past het alleenstaandemoederschap gek genoeg wel bij mijn leven. Allebei mijn ouders leven niet meer. Mijn vader overleed toen ik elf was, mijn moeder was toen al ziek; ze had MS, waaraan ze later ook overleed. Dus ik ben van jongs af aan zeer zelfredzaam. Over de zwangerschap heb ik uiteindelijk gedacht: als het universum wil dat dit zo gebeurt, dan heeft het kennelijk zo moeten zijn.  „Als ik nu terugdenk aan de periode sindsdien, is dat als één roes. Een totale rollercoaster. Ik moest vooral een hoop praktische zaken regelen, met als grootste agendapunt: een nieuw huis vinden. Ik woonde toen namelijk nog in mijn huurhuisje van 35 vierkante meter in hartje Leiden. Daar kon ik onmogelijk blijven wonen.  „Verder ben ik freelancer: ik werk als eindredacteur voor verschillende bladen en tv-programma’s. Dus wist ik dat ik straks minimaal vier maanden zonder inkomen kom te zitten. Daarom ben ik meteen als een gek klussen gaan aannemen om maar geld te verdienen. Ik werkte alle avonden en weekenden, moest de  ingewikkeldste cijfers aanleveren om een hypotheek te kunnen krijgen en was tussendoor natuurlijk ook nog zwanger – met alles wat daarbij komt kijken. In die periode heb ik me wel vervelend gevoeld. Ik dacht: ik maak mijn kind nog ziek met al die stress.  „Toen ik uiteindelijk een huis vond in Oegstgeest en het financieel was geregeld, viel er een last van mijn schouders. Sindsdien zit ik in wat rustiger vaarwater, gelukkig. Het extra werk aannemen was achteraf gezien een beetje een paniekreactie. Want ik heb een bescheiden financiële buffer om op te teren, krijg een klein bedrag van mijn arbeidsongeschiktheidsverzekering en dan nog de zzp-zwangerschapsuitkering van de overheid: zo’n 900 euro per maand. Dat is niet genoeg om van rond te komen, maar het is fijn dat het bestaat. „Ik heb ook ontzettend veel steun van mijn twee zussen: zonder hen weet ik niet hoe ik het allemaal had moeten doen. Ze gaan mee met afspraken in het ziekenhuis en helpen straks ook met de zorg voor het baby’tje. Mijn tweelingzusje woont hier vlakbij in Leiden. We hebben afgesproken dat ik rond de bevalling daar een week of zes ga wonen. Zij vindt het alleen maar leuk, net als haar man die als een broer voor me is en hun drie kinderen van twee, drie en vijf. Ik vind het een fijn idee dat mijn kindje zo toch opgroeit met een soort van broertjes en zusjes om zich heen. „Kijk, normaal gesproken heb je in het gunstigste geval twee ouders, twee schoonouders en een partner die bij kunnen springen. Die heb ik alle vijf niet. Dus het is voor mij wel een grote uitdaging om het toch allemaal te organiseren. Je moet een netwerk hebben en dat zijn bij mij gelukkig mijn twee zussen die allebei in de buurt wonen. Zij zijn echt goud waard.”   „Qua werk scheelt het dat ik sinds corona bijna altijd vanuit huis kan werken. Daardoor kan ik straks een stuk makkelijker mijn zoontje naar de opvang brengen en halen. Verder hoop ik dat door hem mijn werk en privé iets beter in balans komen, want ik ben nogal een workaholic. Ook omdat ik het leuk vind hoor, maar werk en privé waren de laatste jaren in de verhouding tachtig-twintig zo ongeveer. Iets meer richting fifty-fifty zou fijn zijn.  „Donderdag wordt  mijn vrije dag. Die andere vier dagen werk ik overdag, en dan nog een vijfde dag in de momenten daaromheen. Anders red ik het financieel niet. Daar merk je wel aan dat de maatschappij niet is ingericht op alleenstaande ouders:  ik verdien prima, maar met mijn vaste lasten van een hypotheek, de vve, de kinderopvang, de auto, et cetera, red ik het niet  ruim. Ik zou niet weten hoe je dit zou moeten doen als alleenstaande juf bijvoorbeeld.  „Maar dit verhaal moet geen klaagzang worden, hoor. Ja, het is druk en soms zwaar, maar ik omarm het ook ten volle. Ik zie deze  situatie als een enorm cadeau en  groot avontuur dat ik op mijn 37ste  in mijn schoot geworpen krijg. En sinds ik een beetje ben geland qua praktische zaken, komt er ook ruimte om te filosoferen over de mooie momenten die eraan komen. Het beeld dat ik straks bij mijn tweelingzusje aan tafel zit voor het eten, met haar gezin en mijn kindje erbij – o, daar word ik heel gelukkig van als ik daar aan denk.”   Caroline is begin augustus bevallen van haar zoontje Benjamin.  Opstaan Normaal gesproken staat Caroline rond 07.00 uur op en gaat rond 22.00 uur weer naar bed. „Maar door de zwangerschap slaap ik niet goed. Dus komt het ook wel eens voor dat ik na een onrustige nacht tot 8.45 uur in bed lig.”  Hulp in de huishouding Geen. „Ik vind het echt geen probleem om dat zelf te doen.” Sport Caroline hockeyt in een team van vijftien vrouwen boven de 35. „Iedereen heeft ooit hoog gehockeyd. Nu zijn we fanatiek maar doen we ook een drankje achteraf. Ontzettend gezellig.”  Vervoer  Caroline heeft een auto. Noodzakelijk in Oegstgeest, waar het „niet erg ov-vriendelijk is”. Laatste grote uitgave  Babyspullen heeft ze veel gekregen van haar zussen, vrienden en collega’s. Wel staat er een uitgave voor een tweedehands bakfiets op de planning à 800 euro.  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/09/01/de-baby-is-als-een-enorm-cadeau-in-mn-schoot-geworpen-a4173310</guid>
      <pubDate>Fri, 1 Sep 2023 07:02:08 +00:00</pubDate>
    </item>
    <item>
      <title><![CDATA[‘Van de bergen krijg ik rust  in mijn kop’]]></title>
      <description><![CDATA[<p>‘Ik ben dol op Oostenrijk, al sinds ik drie jaar oud was”, zegt Françoise Kuijpers (44) uit Tiel. „Met mijn ouders gingen we altijd naar Maria Alm, in de zomer én in de winter. Ik vond het geweldig. Als we vrijdag zouden vertrekken, begon ik de woensdag ervoor al met de auto inpakken.”  „Als twintiger heb ik er jarenlang gewoond. In de winter gaf ik skiles, in de zomer werkte ik in een zwembad of een souvenirwinkel. Ook mijn ex-man Maarten, de vader van mijn kinderen, heb ik in Maria Alm ontmoet: een Nederlandse Oostenrijkfan, net als ik. „Met Maarten ben ik terug naar Nederland gegaan om een gezin te stichten. Ik ben toen docent lichamelijke opvoeding geworden. Dat heb ik jaren met plezier gedaan, maar toen kreeg ik last van mijn stembanden. Daardoor moest ik stoppen. „Mijn droom was altijd een pension in Oostenrijk te hebben. Nu heb ik iets dat daarbij in de buurt komt. Vorige zomer heb ik een hotel-restaurant in Gorinchem overgenomen, samen met mijn huidige vriend Sven. Daar zijn we een tapasrestaurant begonnen, Tr3s Tapas Gorinchem. „Tr3s Tapas is een franchise. Dat betekent dat ik mijn eigen zaak heb, maar er zijn ook andere vestigingen van Tr3s Tapas in Nederland. Je kunt er onbeperkt tapas eten voor een vaste prijs. Onze tapas zijn niet alleen Spaans, we noemen het ‘wereldtapas’. Je kunt ook een minibiefstukje met pepersaus bestellen, wat meer Frans is, of ham met meloen, wat eerder Italiaans is. Dus iedereen lust wel wat van de kaart.” „In het hotel hebben we veel zestigplussers die op fietsvakantie zijn. Want je kunt hier in de buurt prachtig fietsen. Gorinchem is door de ANWB verkozen tot allermooiste vestingstadje van Nederland. Mijn hotel heette voorheen Le Bon Apart, met een knipoog naar Napoleon Bonaparte die Gorinchem bezocht heeft [in 1811].  Françoise Kuijpers (44) was skilerares en docent lichamelijke oefening. Sinds een jaar heeft ze een tapasrestaurant en hotel, Tr3s Tapas Gorinchem. Ze woont in Tiel met haar drie kinderen uit een vorige relatie: Sterre (14), Sepp (12), Jurre (9). Deze zomer is ze twee weken naar Oostenrijk geweest met haar nieuwe partner Sven en  de kinderen. Met Tr3s verdient Françoise vooralsnog modaal.  „Toen ik met Tr3s begon, had ik amper horeca-ervaring. En ik moet nog steeds niet met een dienblad vol wijnglazen gaan lopen. Maar dat betekent niet dat ik geen eigen restaurant kan hebben. Ik vind: je moet het gewoon doen. En ik leer elke dag bij. „Gelukkig heb ik ook een goede manager, Luuk, die al zes jaar in de horeca werkt. Hij is 22 en ik 44. Dus ik heb twee keer zoveel levenservaring. Zo vullen we elkaar goed aan. „Als docent gymnastiek heb ik geleerd hoe je ervoor zorgt dat, als het even kan, iedereen in zo’n gymles het naar z’n zin heeft, en ik ben gewend met jonge mensen te werken. Dat komt me nu goed van pas. Ik wil graag dat mijn medewerkers met plezier werken. Dat is voor de gasten ook het leukst. „Mijn vriend Sven doet de financiële kant van Tr3s, hij is goed met cijfers. En hij staat regelmatig in de spoelkeuken. De afwas is heel belangrijk in een tapastent omdat we met zoveel kleine bordjes werken en voortdurend schone bordjes nodig hebben. Als daar wat misgaat, loopt alles vast!  „Deze zomer ben ik met Sven en de kinderen twee weken naar Maria Alm geweest. Tijdens onze vakantie heb ik Tr3s toevertrouwd aan Luuk en mijn assistent-manager Shirley. We hebben wel een rem gezet op het aantal gasten in die periode, dus dat heeft omzet gekost. Maar dat was het me wel waard om even weg te kunnen. Het is best zwaar geweest het afgelopen jaar om dit bedrijf uit de grond te stampen, dus ik had die rust echt nodig. „De eerste week in Maria Alm voelde ik pas hoe moe ik was. Die week heb ik mijn computer helemaal uit gelaten. „Verder zijn de kinderen nog drie weken bij hun vader geweest. Hij heeft een huisje in Maria Alm. Zesenhalf jaar geleden ben ik van hem gescheiden. Anderhalf jaar later heb ik Sven ontmoet via datingsite Lexa.nl. Op mijn profiel stond dat ik gek ben op skiën en Oostenrijk. Sven is dat ook en heeft net als ik het Oostenrijkse diploma voor skileraar. „We wonen niet samen, om verschillende redenen. Sven is 51 en heeft kinderen die al volwassen zijn: 22 en 25. Ik heb nog jongere kinderen en zit in een strak ritme. Elke dag vroeg op, kinderen naar school brengen en van school weer naar voetbal taxiën. Dat is een fase die hij al gehad heeft. „Daar komt bij: Sven woont landelijk, ik woon in een rijtjeshuis. Als ik ’s ochtends de deur uitstap, hoor ik ‘goedemorgen, buuf!’ Ik vind dat heerlijk, maar Sven houdt meer van de rust. Als mijn kinderen bij hun vader zijn, ben ik meestal bij Sven en geniet ik ook van die kalmte.”   „Ik ben zeven dagen per week met mijn bedrijf bezig, al is het maar vijf minuten per dag. In totaal werk ik vijftig uur per week. Heel anders dan toen ik gymles gaf! Toen werkte ik in blokjes van zes, zeven weken – van vakantie tot vakantie, en sowieso maar drie dagen per week. Nu heb ik eigen zaak en werk ik harder, maar dat geeft niet. Ik vind het leuk, al heb ik maar twee of drie weken vakantie per jaar. „In mijn keuken hangt een grote kalender waar ik ons hele leven op zet: welk kind wanneer naar voetbal gaat, of naar de tandarts, wanneer ik een grote pan soep wil maken, wanneer mijn ouders komen oppassen. „Sommige mensen worden al moe als ze horen hoe ik leef. Maar ik vind ’t heerlijk om het druk te hebben! Ik heb altijd veel gesport en ben heel fit. Dat helpt om het harde werken vol te houden. Ik val ’s avonds altijd onmiddellijk in slaap en sta elke morgen uitgerust op. „En tsja, waarom ik zo van Oostenrijk hou? Ik ben gewoon dol op de bergen. Maria Alm is een prachtig dorp. En je kunt in Oostenrijk fijn sporten, dus dat past ook bij me, sportief als ik ben. Je ziet de grote, statige bergen. Dan lijkt alles minder belangrijk, alsof het leven kleiner en overzichtelijker wordt. Je hebt minder prikkels dan in Nederland. Ik krijg er rust van in mijn kop. Mijn droom is mijn pensioen in goede gezondheid in Oostenrijk te kunnen doorbrengen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan en naar bed  Françoise staat om 6.45 uur op. „Dan is het snel aankleden, tafel dekken, soms bak ik een bananenpannenkoek. Ik vind het belangrijk dat we samen aan de ontbijttafel zitten. Dan fiets ik met Jurre naar school en daarna rijd ik naar Tr3s. Daar ben ik meestal tot een uur of vijf, daarna neemt de avondploeg het over. Soms bel ik Sterre of ze vast de aardappels kan opzetten.”  Om 22.00 uur belt Françoise altijd even met Sven en om 22.30 uur gaat ze naar bed.  Sport Françoise is heel sportief. „Ik ga graag maandagavond naar hockeytraining”, zegt ze. „Soms ga ik niet, als ik het hele weekend gewerkt heb en de kinderen al een paar avonden niet gezien heb. Maar vaak word ik juist door de kinderen aangemoedigd toch te gaan.” Op woensdag werkt ze thuis. „Dan ga ik ’s ochtends vaak hardlopen of ik doe krachtoefeningen.” Geld uitgeven „Ik geef vooral veel geld uit aan de kinderen. Gezond eten, fruit en groente. Voetbal. Wintersport, wat ik zelf geweldig vind, maar de kinderen ook.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/25/van-de-bergen-krijg-ik-rust-in-mijn-kop-a4172798</guid>
      <pubDate>Fri, 25 Aug 2023 07:02:08 +00:00</pubDate>
    </item>
    <item>
      <title><![CDATA[Miranda en Wim hebben een retro-camping: ‘Zo rond zes uur, met het eerste daglicht, kan ik niet meer blijven liggen. Er is zoveel te doen!’]]></title>
      <description><![CDATA[<p>Miranda: „Zes jaar geleden zijn we begonnen met Camping Fraai, in Friesland. In die periode dachten we: wat vinden we nou écht leuk om te doen? Waar worden we echt blij van? Zo kwamen we op het idee van een camping.”  Wim: „We hebben in bijna heel Nederland naar locaties gekeken, en uiteindelijk dit stuk land nabij Haulerwijk gekocht, een voormalige paardenweide. Het is 1,1 hectare en we hebben 25 plekken, dus iedereen staat ruim.”  Miranda: „Er zijn ook een paar oude pipowagens die je kunt huren, een opgeknapte SRV-wagen en twee retro-caravans.” Wim: „Een oude Renault-vrachtwagen is de nieuwste aanwinst. Die heb ik net helemaal gerestaureerd en als camper ingericht.”  Miranda: „De meeste gasten komen met eigen tent, caravan of kampeerauto. Daar zitten bijzondere exemplaren tussen. Elk jaar verkiezen we het Fraaiste Kampeermiddel.”  Miranda Kleisen (54) en Wim van der Zel (59) zijn eigenaar van Camping Fraai in Friesland, een kleinschalige camping met een retro-gevoel: kamperen in of naast oude caravans, een brandweerauto en pipowagens. Ze hebben twee zoons, Maas (12) en Tommy Lloyd (19).  In de zomer proberen ze toch altijd met vakantie te gaan, meestal een weekje tot tien dagen. Ze zoeken dan vervanging. Ze gaan doorgaans naar een camping in Frankrijk met veel creatieve activiteiten. Ze verdienen 2,5 keer modaal.  Wim: „Het publiek van Camping Fraai is overwegend hoog opgeleid, links en cultuurminnend.” Miranda: „Oerol-publiek, zeg maar.”  Wim: „Dat wil niet zeggen dat iedereen hier de allerhoogste diploma’s heeft hoor, maar het publiek selecteert zich vanzelf uit. Zo is er nu een theatervoorstelling hier in de buurt, Het Pauperparadijs, in een oude gevangenis. Veel bezoekers van die voorstelling komen bij ons kamperen.”  Miranda: „Onze gasten zijn vaak mensen die prima een hotel kunnen betalen, maar die het gewoon leuker vinden om te kamperen. Ook voor het sociale aspect.” Wim: „Het gevoel onder gelijkgestemden te zijn.” Miranda: „Op een leuke camping heb je een bepaalde sfeer en persoonlijk contact. Dat geldt in elk geval voor de kinderen. Die leggen op een camping meteen contact met kinderen van andere families.” Wim: „Als je in een hotel zit, gebeurt dat niet zo makkelijk.”   Miranda: „Tijdens corona hebben we het heel druk gehad. Mensen bleven in Nederland. Daarna is het weer rustiger geworden.”  Wim: „Toen hadden mensen gespaard en gingen ze juist weer naar het buitenland.”  Miranda: „We hebben elk jaar een Buurtcamping: een kampeerweekend waarbij een derde van de gasten bestaat uit mensen met een kleine beurs, die bijvoorbeeld via de voedselbank komen.”  Wim: „De rest bestaat uit gasten met een wat breder budget en vrijwilligers. Het is altijd erg gezellig, met een kampvuur en muzikanten.”  Miranda: „Verder is alles hier zo duurzaam mogelijk, van meubels tot wc-papier.”  Wim: „We hebben bijenhotels, een grasveld voor insecten en een kikkervijver.” Miranda: „Sinds we de camping hebben, kunnen we in de zomer niet lang weg. Toch gaan we wel, een week tot tien dagen.”  Wim: „We gaan met Maas, de jongste, naar een muzikantencamping in de Bourgogne.” Miranda: „Maas is supermuzikaal.” Wim: „Hij speelt piano, ukelele, harmonium en cajon, een Peruaans percussie-instrument. Zelf speel ik piano en accordeon.”  Miranda: „We gaan vooral weg voor Maas, hij heeft zeven weken schoolvakantie.” Wim: „Buiten het zomerseizoen proberen we ook altijd nog even weg te gaan.” Miranda: „In het voorjaar zijn we naar Lanzarote geweest. Ook in de kerstvakantie gaan we soms een weekje naar de zon.”  Wim: „In de zomer gaan we meestal naar Charme, een Franse creativiteitscamping.” Miranda: „Dit jaar gaan we voor de afwisseling naar de muzikale camping, maar wie weet volgend jaar weer naar Charme.” Wim: „Onze oudste zoon Tommy Lloyd is daar nu, voor het eerst alleen op vakantie. Je kunt er allerlei creatieve dingen doen, onder begeleiding van docenten: schilderen, toneelspelen, gedichten schrijven...” Miranda: „...fotografie, dans, musiceren.” Wim: „Een docent van Charme is ook bij ons komen optreden met zang en gitaar.”  Miranda: „Wij zouden zo’n creativiteitscamping hier ook leuk vinden, maar dat gaat niet vanwege de omwonenden.” Wim: „Dan moet je meer afgelegen zitten, zodat het niet erg is als er ’s nachts nog gefeest en gejoeld wordt.” Miranda: „Onze camping is open van half april tot half oktober.” Wim: „In september hebben we een oldtimerweekend, het laatste hoogtepunt van het seizoen. Daarna wordt het stukken rustiger. Vorig jaar had een mooie herfst, dus toen waren er nog wel wat kampeerders.”  Miranda: „In de winter ben ik ook nog bezig voor de camping, bijvoorbeeld om het boekingssysteem te verbeteren.” Wim: „Ik ben van huis uit adviseur op het gebied van explosierisico’s en elektrische veiligheid – en dat doe ik nog steeds, buiten de zomermaanden.”  Miranda: „In de zomer zijn we de hele dag bezig met de gasten. Er is altijd wel wat te doen. Iemands tentrits zit vast, bijvoorbeeld. En het sanitair moet gepoetst.”  Wim: „Dat doen we zelf, ja. Soms hebben mensen mij al zien poetsen en ontdekken ze pas later dat ik de eigenaar ben. Dan zeggen ze je opeens heel anders gedag. Dat is wel interessant om te merken.” Miranda: „Op familiecampings is het gebruikelijk dat de eigenaar zelf schoonmaakt. Het is niet veel werk.” Wim: „Maar we doen het wel vijf keer per dag. We willen dat het de hele tijd schoon is.”  Miranda: „Het is hard werken. Maar we zijn heel blij dat we deze stap gezet hebben, vooral vanwege alles wat je terugkrijgt: erkenning, waardering, voldoening. Van gasten horen we dat we een heel gemoedelijke, originele plek hebben gecreëerd.”  Wim: „Ik ben bijna zestig en wil steeds meer leuke dingen gaan doen in mijn leven. De camping zie ik als plezierwerk. Je werkt lekker in de open lucht. En zo’n oude Renault-vrachtwagen ombouwen tot kampeerwagen, dat doe ik echt voor mijn lol.”  Opstaan en naar bed Miranda wordt in het seizoen vroeg wakker. „Zo rond zes uur, met het eerste daglicht. Dan kan ik niet meer blijven liggen. Er is zoveel te doen! Vanaf half negen serveer ik ontbijt.” Wim staat in de zomer op om acht uur, half negen. „In de winter veel vroeger, soms wel om vijf uur. Ik geef dan veiligheidstrainingen door het hele land, en dan is het vanuit Friesland soms een paar uur rijden.” Miranda en Wim gaan tussen elf en twaalf uur naar bed. Buurtcamping Miranda is actief in stichting De Buurtcamping, die overal in het land kampeer-evenementen voor buurt- en stadgenoten van alle rangen en standen organiseert. „Een Buurtcamping is een samenleving in het klein, waar mensen leuker en directer contact met elkaar kunnen leggen dan buiten het kampeerterrein.” Bed and breakfast  „We dagdromen weleens over een bed and breakfast”, zegt Wim. „Dat is iets wat we in de toekomst misschien wel willen, omdat dat fysiek wat minder zwaar is dan een camping. We zouden het dan op een originele, gekke locatie willen. Een voormalige kerk of een oude school.”  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/18/miranda-en-wim-hebben-een-retro-camping-zo-rond-zes-uur-met-het-eerste-daglicht-kan-ik-niet-meer-blijven-liggen-er-is-zoveel-te-doen-a4172255</guid>
      <pubDate>Fri, 18 Aug 2023 07:02:09 +00:00</pubDate>
    </item>
    <item>
      <title><![CDATA[René en Saskia reizen en sporten veel: ‘Met kinderen zou dit lang niet zo makkelijk kunnen’]]></title>
      <description><![CDATA[<p>Saskia: „Van warm weer ga je lummelen. Ik zie mezelf niet snel een week aan het strand liggen.  Daarom ga ik in de zomer liever naar koude bestemmingen, waar mogelijk met nachtelijke vrieskou. Groenland, Spitsbergen, of ergens hoog in de bergen. Lekker wandelen. Fotograferen, mensen ontmoeten. Hoe hoger ik in de bergen kom en hoe kouder het wordt, hoe beter ik me voel. Boven in de bergen zijn de omstandigheden zwaarder en ik vind het mooi te zien hoe mijn lichaam daarop reageert. Het is een geweldige test voor je lijf.” René: „Ik ben van mezelf niet zo van de koude vakantiebestemmingen. We zijn samen naar IJsland en Nepal geweest. Dat was heel koud en ik vond het supertof. Maar als ik alleen op vakantie ga, ga ik naar Spanje of Italië. Lekker warme landen!”  Saskia: „Ik houd van Centraal-Azië. Noord-Pakistan, Tadzjikistan, Noord-Afghanistan. Ik vind de bergen daar heel mooi en heb vaak bijzondere ontmoetingen. Zo heb ik ook mensen leren kennen die een lokale organisatie hebben opgezet voor vrouwen en meisjes in Afghanistan. Die ondersteun ik nu financieel.” René: „Soms weet Saskia me mee te krijgen naar zo’n koude bestemming, soms niet. Deze zomer wel. Eind augustus gaan we naar Patagonië. Saskia gaat daar een hele marathon lopen, in de bergen, en ik een halve. En we wandelen nog een week door de bergen met een tent.”  Saskia: „Onze eerste date was tijdens het hardlopen. Een gemeenschappelijke vriend zei: ga mee rennen, ik loop voorop in mijn tempo, en dan kunnen jullie twee in een rustiger tempo achter mij aan hollen.” René: „Daarna zijn we eens gaan klimmen in een klimhal. Dat was de tweede date.” Saskia: „En toen zei ik: ik ga binnenkort naar Finland, ga je mee?” René: „En ik ging mee.” Saskia: „Sinds 2015 zijn we samen.”  René: „Door Saskia ben ik de kou wel meer gaan waarderen. We zijn begin deze winter ook begonnen met ‘dippen’ in de Amstel, elke week iets langer.” Saskia: „Ik kan nu vijf minuten in het ijskoude water blijven. Ik doe het al langer. Mijn eerste keer was in 2008 in Noorwegen. Op Spitsbergen, in 2013, liepen we de hele dag door de kou en de regen,  en je kon nergens douchen. De enige manier om je te wassen was door de zee of een meer in te duiken tussen de ijsschotsen. Dus dat heb ik toen gedaan.” Deze zomer gaan Saskia van der Drift (40) en René Treur (39) samen naar de bergen van Patagonië. Ze wonen in Nieuwveen, in de buurt van Aalsmeer. Saskia werkt als beleidsadviseur en is gemeenteraadslid in Nieuwkoop. René is verkoper bij een groothandel en freelance sportcommentator voor blinden en slechtzienden. Saskia werkt 52 uur per week. René 45 à 50. Samen verdienen ze 2,5 keer modaal. René: „Ik was vroeger nooit zo van de ijsbaden, behalve af en toe een nieuwjaarsduik. Nu wel. In de zomer zwemmen we in de Amstel – we wonen in Nieuwveen, bij Nieuwkoop. We lopen dan vanaf ons huis vier kilometer naar de Amstel, dan zwemmen we een kilometer en dan lopen we weer terug.” Saskia: „Ik ben beleidsadviseur en sinds 2022 gemeenteraadslid in Nieuwkoop voor de VVD.”  René: „Ik ben verkoper bij een groothandel, maar daarnaast steeds vaker actief als freelance sportcommentator. Die bijbaan begon ooit met een voetbalblessure. In die periode kon ik mijn competitieve ei niet kwijt. Ik ben toen gaan gamen, in 2004. En al snel toernooien gaan spelen. Zo ben ik actief geworden als commentator voor game-toernooien. Dat werd steeds serieuzer en vanaf 2018 werd ik ook gevraagd als commentator voor de blindentribune bij voetbalwedstrijden.” Saskia: „Want bij voetbalwedstrijden is er vaak een speciale tribune voor blinden en slechtzienden.” René: „Ik begon bij AZ en Willem II. Sinds kort mag ik ook wedstrijden van het Nederlands elftal becommentariëren. Dat vind ik natuurlijk fantastisch. Ik doe het inmiddels ook voor de radio en voor online, onder meer voor DPG Media. Als er beeld bij is, kun je veel rustiger praten en wat meer analyseren. Als het voor radio is of voor blinden ben je meestal met zijn tweeën. Zodat je mekaar kunt afwisselen.”   Saskia: „Radiocommentaar is leuker dan tv-commentaar, vinden wij. We zijn opgegroeid met het radiocommentaar van Jack van Gelder.” René: „We hebben geen kinderen. Dat is een bewuste keuze. Als je het doet, moet je het goed doen. We doen zo veel leuke dingen allebei. Ik ben sportcommentator, Sas is gemeenteraadslid, we reizen veel, sporten veel. Met kinderen zou dat lang niet zo makkelijk kunnen.” Saskia: „Ik werk graag in de moestuin. De groente en het fruit maak ik in. Zo kunnen we er ook in de winter van eten. Op dit moment hebben we zo veel courgettes dat we ze aan iedereen uitdelen.”  René: „Wij zijn heel klimaatbewust. We hebben zonnepanelen en een warmtepomp en we vangen het douchewater op.” Saskia: „En we doen zo veel mogelijk op de fiets of wandelend.”  René: „Ik fiets elke dag naar mijn werk, 10 kilometer.”  Saskia: „Mijn werk is verder weg, 25 kilometer, ik probeer dat eens per week op de fiets te doen. Ik vind hardlopen heerlijk. Gewoon de ene voet voor de andere zetten. En je hoort alleen plof-plof. Dat is meditatief.”  René: „Sas loopt nu elke zondag een afstand van 30 kilometer.” Saskia: „Afgelopen zondag nog gedaan. Ik sta er  om half zes voor op. Een van mijn dromen is een marathon op alle continenten gelopen te hebben en ook eentje op de Noordpool. En ik wil de K2 [op de Pakistaans-Chinese grens] beklimmen, dat is na Mount Everest de hoogste berg ter wereld. Ik ben daar al eens geweest. Hij ligt daar zo mooi statig. En de klim is technisch uitdagend.”  René: „Mijn droom is ooit een WK-wedstrijd van het Nederlands elftal te mogen  becommentariëren. Verder hebben we al een droomleven.”  Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan en naar bed Saskia staat op om half zes, kwart voor zes. Ook op zondag. „Ik begin vaak al rond zeven uur met werken, thuis aan de keukentafel na het ontbijt.” René staat op om half acht, acht uur. „Ik ben vaak pas rond middernacht thuis als ik een voetbalwedstrijd becommentarieerd heb. In het weekend slaap ik zelfs soms uit tot negen uur. En ik heb mijn zeven à acht uur slaap wel nodig. Saskia heeft aan zes uur genoeg.”  Hardlopen  Saskia is bijna altijd wel fit genoeg om een marathon te lopen. „Ik loop niet graag twee  dagen achter elkaar, met het oog op herstel. Op dinsdag loop ik een korte afstand, 10 tot 12 kilometer. Op vrijdagen doe ik er een van 15 tot 18 kilometer. En op zondag loop ik 25 tot 35 kilometer.” René loopt twee keer per week 10 tot 19 kilometer. Eten en drinken René en Saskia eten lokaal geproduceerd vlees en eieren van eigen kippen. Twee à drie dagen per week eten ze geen vlees. De overige dagen eten ze minder vlees dan vroeger. „Sas kan beter koken dan ik”, zegt René. „Ze maakt veel Aziatische dingen. Curry’s.” Ze drinken samen een fles wijn per week.  „En ik drink nog weleens een biertje na het boulderen”, aldus René. Verder drinkt René vooral water en Saskia vooral thee.   
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/11/rene-en-saskia-reizen-en-sporten-veel-met-kinderen-zou-dit-lang-niet-zo-makkelijk-kunnen-a4171729</guid>
      <pubDate>Fri, 11 Aug 2023 07:02:09 +00:00</pubDate>
    </item>
    <item>
      <title><![CDATA[‘Op de zeehondenopvang moet je altijd ‘aan’ staan’]]></title>
      <description><![CDATA[<p>‘Zolang ik me kan herinneren, wilde ik al dolfijnentrainer worden. Toen ik een jaar of zes was, ging ik een keer met mijn ouders naar het Dolfinarium. Daar zag ik hoe je als trainer een onvoorwaardelijke band kunt hebben met een dier; een roofdier zelfs. Wow, dat was een groot gevoel. Als ik nu in het Dolfinarium ben, kan me dat nog steeds raken: zo’n indruk heeft dat op me gemaakt.  „Die drive om dolfijnentrainer te worden heeft me richting gegeven in mijn studie. Ik begon op het vmbo en klom via het mbo op tot de hbo-opleiding Animal Management in Leeuwarden. Ik heb er vijf jaar over gedaan. Vooral de theorie was lastig voor mij, maar omdat ik zo’n duidelijk doel voor ogen had, is het me gelukt. „In 2018 ben ik begonnen als dierverzorger bij Ecomare, een natuurmuseum en zeehondenopvang op Texel. Daar hebben ze geen dolfijnen, al waren er wel twee bruinvissen toen ik er kwam werken, Dennis en Michael. Bruinvissen zijn kleine tandwalvissen die erg slim zijn, net als dolfijnen. Helaas moesten ze in 2020 terug naar het Dolfinarium, waar ze vandaan kwamen. Ik mis ze nog steeds enorm.  „Gelukkig is het werk bij Ecomare superleuk en gevarieerd. Als dierverzorger doe je hier alles: de vogelopvang, de zeehonden en de aquaria. We gaan op pad als een zeehond verstrikt is geraakt in een net op zee, beoordelen meldingen van zeehonden op het strand, wassen zeevogels die met olie zijn besmeurd. En dan heeft Ecomare ook nog een flinke educatieve functie. Drie keer per dag geven we een presentatie aan het publiek waarbij we de zeehonden en de vissen in de aquaria voeren. Op een drukke zomerdag staan er zomaar vierhonderd man rond het bassin. Ik kan daar nog steeds superzenuwachtig voor zijn, maar het geeft wel een kick als het lukt. Rowanne Huisman (32) studeerde hbo animal management in Leeuwarden. Sinds 5,5 jaar werkt ze als dierverzorger bij natuurmuseum en zeehondenopvang Ecomare op Texel.  Rowanne woont in een huurhuis in een nieuwbouwwijk in Den Burg, samen met haar bordercollies Hep en Yuna. Binnenkort krijgt ze zeven schapen waarmee ze de honden wil leren schapen drijven.  Haar inkomen is driekwart modaal.  Eerstvolgende vakantie Twee weken, eind juli. De bestemming was ten tijde van het gesprek nog niet bekend. „Misschien dat ik deze zomer wel op het eiland blijf. Kan ik eindelijk leren kitesurfen.”   Bijzondere bestemming Vorig jaar ging ze naar Panama. „Mijn oom en tante wonen daar en hadden gevraagd of ik langs wilde komen.” Vakantiebudget Rowanne krijgt ieder jaar vakantiegeld. „Iets van duizend euro?” Maar ze heeft niet de financiële ruimte om dat opzij te zetten om daadwerkelijk van op vakantie te gaan. Jeugdvakantieherinnering „We gingen vroeger altijd kamperen in Oostenrijk, Italië of Frankrijk. Nog steeds vind ik dat het leukste om te doen. Geef me bergen, een meertje en een tent, en ik ben op vakantie.” Vliegschaamte „Dat is bij mij niet zo’n thema.  Ik denk dat ik vijf keer heb gevlogen in mijn hele leven.”  „Het werk is fysiek en mentaal best zwaar. Je moet bijvoorbeeld een zeehond kunnen fixeren: dan zit je over de zeehond heen en houd je ’m in z’n nek vast, bijvoorbeeld om medicijnen toe te dienen. Ook sjouwen we iedere dag met pakketten vis van 25 kilo per stuk.  „Verder moet je voor dit werk altijd ‘aan’ staan. Het is niet voor niets dat Ecomare zijn dierverzorgers verplicht om op Texel te wonen. Je moet oproepdiensten draaien en krijgt wel eens vogels mee naar huis om ook ’s avonds en ’s nachts te voeden. Mijn werk is mijn passie, maar je moet ervoor waken dat je er niet in blijft hangen. Want dierverzorging stopt nooit.” „Ik kom oorspronkelijk uit Klundert, Noord-Brabant. Dus ik ben ver van huis. Eén keer in de maand probeer ik naar mijn ouders te gaan – ik ben echt een familiemens – al kost dat wel meteen 100 euro voor de boot en benzine. Sowieso is Texel best een duur eiland om te leven. Dus ik kan niet heel ruim rondkomen met mijn salaris.   „Ik woon in een tiny house in een nieuwbouwwijk in Den Burg. Daar heb ik geluk mee gehad; woonruimte vinden op Texel is best een uitdaging te noemen. In de eerste drie maanden ben ik wel zes keer verhuisd: van tijdelijk adres naar tijdelijk adres. Dus ik ben superblij dat ik nu mijn eigen plekje heb. Wel heeft het huis maar één slaapkamer, dus als mijn ouders komen logeren, slapen zij daar en lig ik op de bank. Maar dat doe ik met liefde.  „Door het toerisme is Texel in de zomer heel anders dan in de winter. In de zomer verdrievoudigt het qua mensen: echt bizar. Ik merk het vooral omdat toeristen in een rustige vakantiemodus zitten, terwijl ik soms gewoon haast heb om op mijn werk te komen of even snel boodschappen wil doen. Dan denk ik wel eens: hup, opschieten nou. „In de winter kan het hier dan weer spookachtig zijn. Op Ecomare is het rustig, net als op straat en in de winkels – als ze überhaupt open zijn. Aan het eind van de winter denk je: nou, het seizoen mag wel weer beginnen. En aan het eind van de drukke zomer verlang je weer naar de rust van de winter – dat houdt elkaar wel mooi in balans.” „Of ik Texel mijn thuis zou noemen? Dat vind ik lastig. Ik doe hier veel aan sport en vind mijn werk fantastisch, maar als je hier niet vandaan komt, is het soms lastig échte sociale aansluiting te vinden. Ik zou het leuk vinden mijn leven en passies te kunnen delen met een vriend, maar een leuke jongen op Texel heb ik nog niet gevonden.  „Het helpt dat ik van maandag tot donderdag mee-eet bij mijn buren: een superleuk gezin waar ik het goed mee kan vinden. Ook ga ik wekelijks langs bij Joke, de vrouw van wie ik een tijdje een kamer heb gehuurd toen ik net op Texel woonde. Haar noem ik altijd mijn ‘eilandmoeder’. En dan heb ik nog mijn bordercollies: Yuna en Hep. Ze zeggen wel eens dat mensen lijken op hun honden; dat is bij mij zeker zo. Wij moeten wat te doen hebben, anders worden we gek, haha!  „Ik ga binnenkort op Texel het schapen drijven met de honden weer oppakken. Dat heb ik ooit tijdens een stage geleerd, maar het is daarna wat naar de achtergrond verdwenen. Toen ik mijn twee bordercollies kreeg, kon ik op zoek naar een stukje grond voor de schapen. Dat lijkt nu gelukt. Het idee is de schapen de gemeenschappelijke tuin bij mijn huis te laten begrazen: goed voor het gras, de schapen en het scheelt ook nog eens maaien.  „Ik ben op een dag wel zo’n drie uur bezig met verzorgen, uitlaten en trainen van Yuna en Hep. Ik doe hondenbootcamp met ze, behendigheidstraining, en ze gaan zelfs mee op mijn sup – een soort surfboard. Dat kan op een meertje in de buurt. Ook ben ik zo met ze op het strand, in het bos of in de duinen. Dat is een voordeel van wonen op Texel: je hebt altijd een vakantiegevoel.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/03/op-de-zeehondenopvang-moet-je-altijd-aan-staan-a4171160</guid>
      <pubDate>Thu, 3 Aug 2023 07:02:10 +00:00</pubDate>
    </item>
    <item>
      <title><![CDATA[‘Als  de kinderen blij zijn, ben ik ook blij’]]></title>
      <description><![CDATA[<p>Cedric: „Ons strandpaviljoen op Terschelling, Heartbreak Hotel, is helemaal in Amerikaanse stijl, als een diner, met bankjes. Elvis Presley, rock-’n-roll.” Jolande: „Milkshakes, hotdogs, hamburgers.”  Cedric: „Onze hamburger is wel beroemd, denk ik. We hebben verschillende soorten. Kip, lam, wild, vegan.”  Jolande: „Veel gasten komen elk jaar terug.” Cedric: „We zitten aan de oostkant van Terschelling, een beetje afgelegen.”  Jolande: „De boot komt aan de andere kant van het eiland aan, twintig kilometer hier vandaan. En er is hier verder niks in de buurt. Het dichtstbijzijnde huis is tweeënhalve kilometer verderop.”   Cedric: „De elektrische fiets maakt verschil. We zijn nu makkelijker te bereiken.” Jolande: „We wonen in Hoorn, een dorp van achthonderd inwoners, ook aan de oostkant van het eiland.”  Cedric: „We kennen elkaar nu zestien jaar.”  Jolande: „Ik werkte als vakantiekracht in een tapasrestaurant dat Cedric toen runde.” Cedric: „We zijn in 2015 getrouwd in Heartbreak Hotel. Daarna was het feest, in een andere strandtent.”  Jolande: „Getrouwd in Heartbreak Hotel, dat is wel grappig ja. En onze namen maken het nog mooier.” Cedric: „Ik heet Cedric Hartendorp.”   Jolande: „En mijn meisjesnaam is Cupido.” Cedric: „Op Terschelling wonen 5.000 mensen, maar in de zomer zijn er 25.000. Dat contrast is leuk. Januari is ’t  rustigst.”  Jolande: „Iedereen kent mekaar. Als je een rondje loopt, raak je altijd wel aan de praat. En het geeft een veilig gevoel.”   Cedric: „Benauwend? Wij weten niet beter. En ik heb geen last van sociale controle of zo. Ik doe van mezelf toch al niks geks.”  Jolande: „Ik heb in Groningen gestudeerd. Ik heb het daar erg leuk gehad, maar vond het ook wel druk in de stad. Zo ben ik de natuur nog meer gaan waarderen. Voor de kinderen is het ook fijn. Ze spelen op het strand. We rijden met onze Land Rover over het strand. Ze ravotten lekker onder de palen van het strandpaviljoen en in de duinen.”   Cedric: „Als ik in de grote stad geweest ben en daarna op Terschelling door de duinen naar mijn werk rijd, denk ik: wie heeft dit nou? Dan voel ik me bevoorrecht.”  Cedric Hartendorp (43) en  Jolande Hartendorp-Cupido (32) wonen op Terschelling, waar ze beiden geboren zijn. Cedric is eigenaar van strandpaviljoen Heartbreak Hotel in Oosterend. Jolande heeft een logopediepraktijk op Terschelling en Vlieland. Ze gaan in de zomer nooit  weg. Jolande viert dan vakantie met de kinderen: Abel (6) en Jette (3). Dat doet  ze meestal in de buurt van de strandtent. In oktober gaan  ze altijd naar Curaçao. Samen verdienen ze 2,5 keer modaal. Jolande: „We hebben op Terschelling geen Albert Heijn. Wel een Jumbo en een Spar.” Cedric: „En als je iets op internet wilt bestellen, staat er vaak: met uitzondering van de Waddeneilanden.” Jolande: „We hebben ook geen ziekenhuis.” Cedric: „Dat zijn wel nadelen. Mijn familie woont op de vaste wal. Mijn vader woont bijvoorbeeld in Harlingen. Als we daarheen willen, moeten we dat goed plannen.”  Cedric: „Ik ben in Heartbreak Hotel begonnen als vakantiekracht op mijn zestiende. In 2009 heb ik het overgenomen. In de zomer werk ik elke dag, van tien uur ’s ochtends tot tien uur ’s avonds, meestal.”  Jolande: „Wij gaan in het zomerseizoen nooit op vakantie, omdat Cedric moet werken. De kinderen en ik vieren vakantie op Terschelling. Als logopediste kan ik in de zomer makkelijk vrij nemen. Dan ga ik met de kinderen op pad. Onze oudste, Abel, is nu vrij. We gaan bijna elke dag naar het strand. Heremietkreeftjes vangen in de branding. Abel houdt van hagedissen en kikkers zoeken. Het is een kleine Freek Vonk.”  Cedric: „Of naar de Waddendijk. Krabben vangen. Terschelling heeft de breedste stranden van Nederland. En we hebben eb en vloed. Zes uur hoog, zes uur laag.”  Jolande: „Het voelt voor ons als vakantie, ook al gaan we niet weg. En in oktober gaan we écht op vakantie. Op Terschelling hebben de scholen twee weken herfstvakantie, omdat veel mensen hier in de zomer door moeten werken.”   Cedric: „Dan gaan we altijd naar Curaçao. Ik ga er niet heen voor de cultuur, maar voor de temperatuur. Het is altijd lekker weer met een briesje, ook ’s avonds. En je kunt buiten zitten totdat je naar bed gaat.”  Jolande: „Het is ook een eiland.” Cedric: „Maar wel vijf keer zo groot.”   Jolande: „Terschelling is ook nog niet zó klein. Op Vlieland en Schiermonnikoog is maar één basisschool. Wij hebben vijf basisscholen, een middelbare school, twee huisartsen. Dus dat is fijn. Ik vind het prettig dat er wel keus is.” Cedric: „We zijn op Terschelling wel een beetje eigengereid. We schieten niet zo snel in de stress en houden van makkelijke oplossingen. Dat moet ook wel. Bijvoorbeeld: als de apparatuur in de keuken stuk is, probeer ik die zelf te maken. Want als de monteur moet komen, zit je twee dagen te wachten. Zo zijn we zelfredzaam geworden.”  Jolande: „Alles is net even anders. Op de wal zijn logopedisten vaak gespecialiseerd. In stotteren, bijvoorbeeld. Hier niet. Daardoor werk ik heel breed. Ik heb een praktijk op Terschelling en Vlieland.” Cedric: „Het is leuk dat we niet allebei hetzelfde werk doen. Dan heb je wat te bespreken ’s avonds. Ik kan zeggen: het was druk vandaag. En Jolande kan vertellen dat de boot naar Vlieland storing had of zo.”  Jolande: „En het is goed dat ik niet te nauw betrokken ben bij Heartbreak. Ik ben wat liever dan Cedric.” Cedric: „Zij zou kritiek hebben op mijn managementstijl.” Jolande: „Hij is toch wat zakelijker.” Cedric: „Ik ben harder.” Jolande: „Dat moet je ook wel zijn om leiding te geven. Ik vind eigenlijk wel dat hij het heel goed doet.”   Cedric: „Of we dromen hebben? Gezond blijven. Dat is niet iedereen gegeven. Verder ben ik heel tevreden. Als de kinderen blij zijn, ben ik ook blij.”   Jolande: „We zijn heel gelukkig.”  Opstaan en naar bed Jolande: „We staan op om half zeven, zeven uur. Cedric smeert de broodjes voor het ontbijt, terwijl ik douche. Hij brengt de kinderen vaak weg, ik haal ze op.” ’s Avonds kijken Jolande en Cedric meestal televisie of series van een streamingdienst. Cedric werkt thuis niet, Jolande soms wel: verslag schrijven, boekhouding. Tussen elf en half twaalf gaan ze naar bed.  Koken In de winter kookt Cedric altijd. Hij is opgeleid als kok. „In de zomer kook ik”, zegt Jolande. „Of ik eet met de kinderen bij mijn ouders. Die wonen hier schuin tegenover.”   Ambities Cedric: „Ik ben niet de hoogst opgeleide persoon. Heb alleen maar mijn kokspapiertje. Dus ik wil me altijd verder ontwikkelen. De zaak is nu twee keer zo groot als toen ik hem overnam in 2009. Soms denk ik erover dit concept elders neer te zetten, bijvoorbeeld als bospaviljoen.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/28/als-de-kinderen-blij-zijn-ben-ik-ook-blij-a4170779</guid>
      <pubDate>Fri, 28 Jul 2023 07:02:11 +00:00</pubDate>
    </item>
    <item>
      <title><![CDATA[‘We hebben straks zelfs een stacaravan met airco!’ ]]></title>
      <description><![CDATA[<p>Arjen: „Al vier jaar lang geef ik me op om in de zomervakantie als wegenwacht over de grens te mogen werken. Dat is een gewilde positie, dus daar wordt om geloot. De ANWB heeft in Frankrijk en Italië in de zomer steunpunten om Nederlandse pechgevallen te helpen. Door goede inzet heeft mijn teammanager me dit jaar voorgedragen en in december hoorde ik dat ik het geworden was. Superleuk nieuws!”  Yara: „Zes weken naar het buitenland is voor mij en Yanu, ons zoontje van 4, natuurlijk ook erg leuk. De ANWB regelt het verblijf voor het hele gezin; we mochten zelfs een voorkeur opgeven voor een camping. Ik koos er een met alles erop en eraan: een megapeuterzwembad, een winkeltje.”  Arjen: „We hebben er zelfs een stacaravan met airco!” Yara: „En een vaatwasser. Die hebben we thuis ook niet. Het is best wel luxe.”  Arjen: „We gaan deze maand voor zes weken naar Anduze in Frankrijk. Dinsdag en woensdag worden mijn weekend. De andere dagen werk ik gemiddeld van acht tot vijf, maar de afstanden zijn groot, dus het kan ook wel eens wat later worden.”  Arjen Rijken (28) deed een opleiding tot technisch specialist personenauto’s (mbo niveau 4) en werkt inmiddels vijf jaar bij de ANWB: eerst als accuservicemonteur, nu als wegenwacht. Yara Belle (25) zat in haar laatste jaar van de studie persoonlijk begeleider gehandicaptenzorg toen ze zwanger raakte van zoontje Yanu (nu 4 jaar). Nu is ze fulltime moeder en ‘thuismanager’. Arjen, Yara en Yanu wonen in een huurappartement in Oosterbeek. Hun inkomen is één keer modaal.  Yara: „Ik zal me richten op Yanu, onze kleine man. Het is voor mij vooral een upgrade ten opzichte van hoe we normaal de zomers doorbrengen. We wonen in een flat en hebben alleen een balkon. In Frankrijk gooien we de deuren open en kunnen meteen lekker naar buiten: naar het speeltuintje, het zwembad, broodjes halen in het winkeltje. Geen haast. Gewoon, go with the flow.”  Arjen: „Waar ik naar uitkijk, is na elke werkdag lekker het zwembad in te duiken. Daar heb ik echt heel veel zin in. Ook is het werk inhoudelijk interessant. Waar je in Nederland de auto naar een garage dichtbij kunt sturen, wil je in Frankrijk zoveel mogelijk repareren, zodat mensen meteen weer op pad kunnen. Van collega’s hoor ik dat het altijd een gaaf avontuur is.”   Yara: „Wat misschien nog even spannend wordt, is de rit ernaartoe. Yanu vraagt in de auto in Nederland al om de vijf minuten of we er bijna zijn. Anduze ligt op zo’n dertien uur rijden, dus ik ben benieuwd.” Yara: „Thuis ben ik de regelpersoon.”  Arjen: „Ja, zeker! Yara is van het regelen.”  Yara: „Ik ben thuisblijfmoeder, of thuismanager – dat vind ik eigenlijk een betere term. Vijf jaar geleden studeerde ik nog voor persoonlijk begeleider in de gehandicaptenzorg. In het laatste jaar kwam ik erachter dat ik zwanger was.”  Arjen: „We hadden toen al wel naar elkaar uitgesproken dat we ooit kinderen wilden, maar het kwam iets vroeger dan gepland.”  Yara: „Het was voor mij een behoorlijke verandering. Al mijn vriendinnen gingen stappen, feesten, reizen – en ik zat thuis met een baby. Ik was altijd ambitieus in mijn studie geweest, had voor ogen dat ik op zou klimmen naar de universiteit, maar nu wilde ik vooral dat mijn kind gezond en normaal zou opgroeien. Want Arjen en ik zeiden al meteen tegen elkaar: we hebben niet een kind gekregen om het in de opvang te stoppen.”  Arjen: „Nee, wij vinden dat een kind zoveel mogelijk opgevoed moet worden bij papa en mama.” Yara: „Geldtechnisch zou het leuker zijn als ik ook zou werken, maar nu is dat nog niet aan de orde. Werken is lastig te combineren met de onregelmatige roosters van Arjen en we willen ons kind nog niet de hele dag naar de bso brengen.” Arjen: „In mijn werk is het ongebruikelijk niet fulltime te werken. Wel heb ik woensdag mijn papadag. Die staat vast.” Yara: „Ik vind dat thuisblijfmoeder zijn wel eens wordt onderschat. Ik heb vaak genoeg te horen gekregen dat het vast lekker rustig is, alleen thuis met een kind.”  Arjen: „Maar een kind vraagt veel aandacht van je. Hij is altijd aanwezig. En Yanu was best een peuterpuber, die behoorlijk kan gillen en krijsen.” Yara: „Ik vind het vooral mentaal soms best moeilijk. Hier in Oosterbeek wonen veel rijke mensen; die zijn vaak al 35, 40 als ze aan kinderen beginnen, terwijl ik 20 was toen ik Yanu kreeg. Door die andere levensfase vond ik niet echt aansluiting bij andere moeders. Ook is het pittig dat je altijd maar ‘mama’ bent. Daarom ben ik zo blij met mijn wekelijkse sportklasje waar ik gewoon even Yara kan zijn. Dat is onderdeel van een speciaal leefstijlinterventie-traject dat ik volg om af te vallen. Het sporten is mijn momentje van de week.”  Arjen: „Waar wij zijn over vijf jaar? Dan werk ik nog steeds bij de ANWB, dat weet ik zeker. Het is gewoon mijn droombaan. En Yara is aan het studeren, gok ik.” Yara: „Ik denk ook dat ik studeer: iets met kinderen, of met cijfertjes. Mijn moeder heeft een eigen zaak. Haar belastingaangifte doen, vind ik het leukste wat er is.”  Arjen: „Over vijf jaar wonen we ook ergens anders. We weten namelijk sinds maandag dat we zijn ingeloot voor een eengezinswoning in Arnhem.” Yara: „Een wonder. Ik heb zes jaar lang elke week op lootwoningen bij de woningcorporatie gereageerd. Na al die keren was het nu raak.” Arjen: „Het nieuwe huis heeft een tuin en over vijf jaar staat daar honderd procent zeker een mooi opblaaszwembad in. Ja, dat is echt mijn grootste droom. Ik kom uit Friesland en ben opgegroeid met het water.” Yara: „Hij heeft ook echt zestien zwemdiploma’s ofzo. Niet normaal.” Arjen: „Het plaatje zou helemaal compleet zijn met een koophuis. Ik had in mijn hoofd dat ik dat allemaal op orde zou hebben voordat ik aan kinderen zou beginnen. Het komt nu vier jaar later en het is een huurhuis geworden in plaats van een koophuis, maar dat we zo een eigen plekje hebben waar Yanu kan spelen en lekker in de modder kan wroeten – dan is het eigenlijk al goed.”   Meest recente vakantie Yara is in juni met haar zoontje Yanu een midweek naar het vakantiepark Molenwaard in Groot-Ammers geweest, waar alles in het teken staat van de kinderfiguren Fien en Teun. Arjen: „Yanu heeft daar de midweek van zijn leven gehad. Hij vond het echt fantastisch.”  Vakantiebudget Arjen krijgt vakantiegeld: zo’n 1.600 euro. Dat is niet genoeg om een hele vakantie in het hoogseizoen van te betalen. Yara: „Dan gaan we liever leuke dagjes weg in eigen land of een keer uit eten.” Jeugdvakantieherinnering Arjen ging vroeger met zijn ouders kamperen met de tent in Italië of Frankrijk. Yara ging op all-inclusive vakanties naar Turkije, Portugal of Kreta.   Vliegschaamte  Yara: „We vliegen eigenlijk nooit, maar ik zou het ook niet laten als het een keertje voorbij komt.” Arjen: „Ik ook niet, al ben ik sowieso meer van de autovakanties.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/21/we-hebben-straks-zelfs-een-stacaravan-met-airco-a4170288</guid>
      <pubDate>Fri, 21 Jul 2023 07:02:11 +00:00</pubDate>
    </item>
  </channel>
</rss>
