<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Het is hier een georganiseerde chaos in huis’]]></title>
      <description><![CDATA[<p>Alex: „We kennen elkaar uit het Haagse uitgaansleven.” Belle: „Club Westwood, een begrip onder Haagse kakkers.” Alex: „Ik was negentien toen ik Belle voor het eerst sprak.” Belle: „Ik was toen vijftien. We zijn vier jaar lang bevriend geweest.” Alex: „Ik had toen andere vriendinnetjes.” Belle: „En ik andere vriendjes.” Alex: „Totdat we voor het eerst zoenden, vier jaar later.” Belle: „Toen werden we ‘exclusief’ met elkaar, zoals onze kinderen dat nu noemen. Ja, dat is het voordeel als je tienerkinderen hebt: zo blijf je op de hoogte van de nieuwste termen.” Alex: „We zijn nu 31 jaar samen.” Belle: „We wonen in het Statenkwartier in Den Haag, niet ver van het strand.” Alex: „Tussen de hockeyclub en de voetbalclub. Dat is handig, want onze dochters zitten op hockey, bij HDM, en mijn zoon en ik zijn beiden lid van voetbalclub Quick.” Belle: „Tijdens onze studie hebben we nog wel even buiten Den Haag gewoond. Ik heb in Leiden gestudeerd, fysiotherapie.” Alex: „En ik fiscale bedrijfseconomie in Rotterdam.” Belle: „Maar meteen daarna zijn we weer lekker in Den Haag gaan wonen.” Alex: „Ik ben docent rekenen op een middelbare hotelschool: IHMS, de International Hotel and Management School van ROC Mondriaan. Na mijn studie ben ik nog een tijdje belastingadviseur geweest, maar dit vind ik veel leuker. Ik werk al twintig jaar op het ROC Mondriaan, waarvan tien jaar bij de hotelschool. Daar ben ik ook coach, mentor en begeleider van de studentenraad. Ik voel me uiteindelijk meer coach in bredere zin dan alleen docent. Ik heb ook het hockeyteam van mijn dochter getraind en ben trainer van de damescricketselectie van Quick geweest. Daarmee zijn we een paar keer Nederlands kampioen geworden, wat geweldig was.” Belle: „Ik ben fysiotherapeut in het Haags Medisch Centrum. Ik draai poli met verschillende specialisten zoals neurologen, orthopeden en traumatologen. Iedere dag is anders en vol verrassingen. Ook hou ik me in het ziekenhuis bezig met het coördineren en faciliteren van de zorg bij kindermishandeling. Vroeger had ik daarnaast ook nog een particuliere praktijk hier in de buurt, dus toen had ik vooral mensen uit deze wijk – zeg maar kakkers met een tennisarm. Wat ik leuk vind in het ziekenhuis, is de culturele en economische diversiteit van patiënten. Van vrienden van de chirurgen tot daklozen en alles wat ertussen zit. Verder werk ik als sporttherapeut om sporters te helpen met revalideren en als fysio van het Nederlandse beachvolleybalteam.” Alex: „Sinds een jaar ben ik ook ademcoach voor leerlingen met angstigheid en hyperventilatie. Via de adem kun je ze helpen kalmer te worden. We hebben op het ROC verschillende docenten die coach zijn voor leerlingen met problemen als faalangst, ADHD, dyslexie, dyscalculie. Die lijst wordt steeds langer. Vaak heeft het ook met zelfvertrouwen te maken. Als ademcoach help ik leerlingen zich bewuster te worden van de adem en via oefeningen rustiger te ademen.” Belle: „Ik doe eens per maand een weekenddienst. Daardoor kan ik wat vaker vrije dagen opnemen als ik naar het buitenland moet met het beachvolleybalteam.” Alex: „Ik heb als docent natuurlijk vrij tijdens schoolvakanties. Dan kan ik de kinderen extra aandacht geven die dan ook vakantie hebben. Maar inmiddels zijn ze 16, 18 en 19, dus nu speelt dat minder.” Belle: „Onze oudste dochter Bibi studeert geneeskunde in Amsterdam, maar woont nog thuis, vooral vanwege het kamertekort.” Alex: „Onze jongste dochter Fiep (16) speelt hockey in het hoogste team onder de selectieteams. Dus ze doet niet mee met het NK, maar ook op dit niveau wordt heel leuk hockey gespeeld. Vorig jaar heb ik haar groepje getraind. Dit jaar ben ik er alleen op zaterdag bij als coach. Doordeweeks worden ze door iemand anders getraind. Misschien doe ik het volgend jaar wel weer. Ik kan goed overweg met pubers en vind pubergedrag leuk.” Belle: „Hij is heel populair. Fieps vriendinnen vragen alweer of hij ze volgend jaar weer wil trainen.” Alex: „We zullen zien.” Belle: „Het is hier in huis een georganiseerde chaos. We weten ’s ochtends niet wat we ’s avonds gaan eten en wie er kookt.” Alex: „Het is net hoe het loopt.” Belle: „De kinderen vliegen in en uit. Soms zijn ze aan het sporten of eten ze bij vriendjes en vriendinnetjes. Soms eten ze thuis en nemen ze iemand mee. Het is elke avond anders. Ik kook net iets vaker, denk ik, maar als Alex kookt, is het lekkerder. Hij neemt er meer tijd voor en houdt zich aan de recepten. Ik ben meer van makkelijk snel klaar, maar we koken wel allebei altijd gezond en vers.” Alex: „Ik douche elke ochtend zes minuten koud. Ik begin met een warme douche, maar daarna zet ik hem op koud.” Belle: „Toen hij daar mee begon, weet ik niet wat de buren ervan dachten. Want hij schreeuwde wat af.” Alex: „Vooral in Finland deed ik dat, toen ik net begon, want daar is het water echt ijskoud.” Belle: „Ik hou helemaal niet van koud en nat.” Alex: „We zijn yin en yang. Maar we zijn niet getrouwd. Waarom niet? Nou, mijn vrouw wilde altijd het gevoel hebben dat ze vrij was.” Belle: „Niet vastzitten aan iemand.” Alex: „Daarom is ze nu al 31 jaar met mij. Anders was het niet gelukt. Maar hoe ouder ze wordt, hoe méér ze wil trouwen.” Alex Rambaldo (54) en Belle Gerding (50) wonen in Den Haag met hun drie kinderen Bibi (19), Rens (18) en Fiep (16) en hond Boetz (4). Alex werkt als docent rekenen, mentor en coach op IHMS, de International Hotel and Management School. Belle werkt als fysiotherapeut en aandachtsfuctionaris kindermishandeling in het Haags Medisch Centrum. Daarnaast begeleidt ze topsporters bij revalidaties en is ze fysiotherapeut van de Nederlandse beachvolleybalselectie. Samen verdienen ze 2,5 keer modaal. Opstaan en naar bed Belle staat op om 6.30 uur, Alex tussen 6.30 en 7.00 uur. Om 7.30 gaat Belle de deur uit, Alex iets later. Ze eten tussen 19 en 20 uur. Tussen 22.30 en 23.30 gaan ze naar bed. Wonen Ze wonen in een jarendertigwoning in het Haagse Satenkwartier. „We hebben die in 2011 gekocht”, zegt Alex. „Er zat een douche in de kast. Tot dan toe werd het per kamer verhuurd. Ik heb twaalf wastafels weggesloopt. We hebben het grotendeels zelf verbouwd, met hulp van Belles vader, vrienden en aannemers.” Studeren in de VS Zoon Rens doet veel aan krachttraining en zou het liefst profvoetballer worden. Hij voetbalt vrij hoog op amateurniveau. „Volgend jaar wil hij naar de USA”, zegt Belle. „Hij houdt niet zo van studeren, maar daar wordt het vaak gecombineerd met sporten.” Wintersport in Noorwegen Als het even kan, gaat het gezin elk jaar skiën in Noorwegen. „Je hebt daar meer heuvels en geen ravijnen en afgronden zoals in de Alpen”, zegt Alex. „Het is dus veiliger voor de kinderen. En in de krokusvakantie is het er rustiger.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/zyr63MH9rIu88rPCrzf63rEBd6Y=/1280x/filters:no_upscale()/s3/static.nrc.nl/images/gn4/stripped/data124085232-0fedc3.jpg'/>]]></description>
      <guid>https://nrc.nl/nieuws/2024/11/06/het-is-hier-een-georganiseerde-chaos-in-huis-a4872043</guid>
      <pubDate>Wed, 6 Nov 2024 07:02:08 +0000</pubDate>
    </item>
    <item>
      <title><![CDATA[‘Een wandelwinkel in dít pand, op déze plek, in déze mooie stad – dat was één verleiding te veel’]]></title>
      <description><![CDATA[<p>„Toen ik in 2019 een gidsje kocht in De Wandelwinkel in Deventer en de eigenaar mij vertelde dat ze ermee wilde stoppen, wist ik meteen: dat is iets voor mij. Ik heb altijd veel gewandeld, maar ik kreeg een bindweefselaandoening, waardoor lange tochten moeilijker werden. Dus deze kans kwam op het juiste moment. Ik heb nooit een winkel willen hebben, maar in dít bijzondere pand uit 1575, op déze plek in het prachtige Bergkwartier, in déze mooie stad, met dít uitzicht – dat was één verleiding te veel. „In 2006 heb ik voor het eerst een lange wandeltocht gemaakt, drie weken naar Santiago de Compostela, met mijn toenmalige partner. Dat was een goede test, want de relatie heeft geen stand gehouden. Twee jaar later ben ik voor het eerst alleen gaan lopen, weer naar Santiago, via een andere route. Dat vond ik best eng, ik had nog nooit alleen gewandeld, ik verdwaal altijd, ook al staan er wegwijzers. Maar alles ging goed. „Ik werkte destijds als organisatieadviseur bij het automatiseringsbedrijf van Defensie. Daarnaast werkte ik als zelfstandig begeleider van veranderingsprocessen, onder meer bij de politie. Bij elkaar zo’n vier dagen per week. Toen in 2008 de kredietcrisis uitbrak, liep het aantal opdrachten voor mijn trainingsbureau terug. Toen kon ik kiezen: aan acquisitie doen of tijd overhouden voor andere dingen. Dat laatste vond ik wel een aanlokkelijk idee, en toen ben ik eens gaan rekenen. Ik heb uiteindelijk mijn huis in Rotterdam verkocht en heb met een lening van mijn ouders een uitgewoond appartement in Den Haag gekocht om mijn vaste lasten drastisch omlaag te brengen. Het had niet eens een badkamer! Door het gebruik van zoveel mogelijk tweedehands materialen en door zelf materialen in te kopen, kon ik de verbouwingskosten beperkt houden. „Intussen deed ik langduriger klussen bij Defensie en had ik tussendoor langere tijd vrij om meer te kunnen wandelen. In 2011 ben ik van Würzburg naar Rome gelopen, met mijn hond Juta. Mijn huis had ik uitgeleend aan een gescheiden man die in ruil een website voor me maakte. Onderweg maakte ik filmpjes voor Facebook om mijn ouders, die toen net in een verzorgingstehuis waren opgenomen, te kunnen laten meegenieten van mijn reis. Aan de grens tussen Oostenrijk en Italië ben ik gestopt, want ik moest terug naar Nederland om weer geld te verdienen. In 2012 en 2014 heb ik de reis naar Rome vervolgd.” „Na die tocht had ik de smaak van het wandelen te pakken. Ik werd er blijer en lichter van, en ook al wist ik niet waar ik aan het einde van de dag zou slapen en wat ik zou eten, ik had minder stress, ik kon dingen veel beter loslaten dan thuis. Ik kwam onderweg veel mensen tegen die zoiets ook wel wilden en toen heb ik besloten retraites te gaan organiseren voor mensen die niet kunnen of willen wandelen, en voor mensen die een pelgrimstocht hebben gemaakt en die ervaring in hun leven willen integreren. Ik werd bestuurslid en later betaald directeur van de Society for Organizational Learning en organiseerde retraites en workshops bij onder meer een werkgemeenschap in Duitsland en de Broeders van Huijbergen. Dat ging steeds beter lopen. Ik werd er niet rijk van, maar ik had ook niet veel nodig, omdat ik mijn appartement verhuurde. Nadat ik in 2015 vertrokken was bij Defensie, kon ik van de vertrekregeling mijn hypotheek zelfs bijna helemaal aflossen. In 2016 heb ik nog een tocht gemaakt langs de Donau, maar daarna kreeg ik die aandoening en ook mijn hond raakte geblesseerd.” „Ik had de winkel nog niet zo lang toen corona uitbrak. De winkel moest dicht, ik viel buiten alle steunregelingen en ook de retraites hielden op. Dat was dus een lastige tijd. Ik heb de lockdowns gebruikt om een website te bouwen, om het assortiment in de winkel uit te breiden met wandelkleding en om een behandeling te ondergaan voor die bindweefselaandoening. Binnenkort begin ik weer met retraites. „Inmiddels run ik de winkel al ruim vijf jaar. Ik schat dat ik er zo’n dertig uur per week aan besteed. Als ik langere wandelingen maak, dan heb ik een groep mensen die bij toerbeurt op de winkel passen. Verder heb ik een boek geschreven over mijn wandelreis naar Rome. Mijn jaarlijkse inkoopreis – naar Ierland, Duitsland en volgend jaar naar Schotland – beschouw ik als vakantie. Vorig jaar heb ik een schrijfretraite gedaan in Andalusië. Ik verwacht dat ik dit jaar een iets meer dan modaal inkomen verdien. „Ik voel me een soort rentmeester van deze prachtige plek. Ik hoop ook dat ik over vijf jaar hier nog steeds zit. Daarnaast blijf ik retraites organiseren en samenwerking zoeken met anderen op het gebied van bewegen en bezinnen. Over tien tot twintig jaar wil ik de winkel overdoen aan een jonger iemand. Ja, ik prijs mij gelukkig.” Anne-Marie Reimert (58) volgde de heao-studie bestuurskunde in Enschede. Daarna werd ze organisatieadviseur bij een adviesbureau en vervolgens kwam ze als adviseur bedrijfsvoering terecht bij Defensie. Daarnaast was ze zelfstandig procesbegeleider. Sinds 2019 is ze eigenaar van De Wandelwinkel in Deventer en organiseert ze retraites. Ze schreef een boek over haar reis naar Rome: Via Rome naar de Wandelwinkel. Anne-Marie verwacht dit jaar een iets meer dan modaal inkomen te verdienen. Anne-Marie woont boven de winkel in het centrum van Deventer, samen met haar hond Suus. Ze heeft een tweedehands auto die ze vooral gebruikt om spullen voor de winkel te vervoeren en voor inkoopreizen. Anne-Marie wandelt veel en doet aan yin yoga. „Verder loop ik heel veel trappen op en af, want de voorraad van mijn winkel staat op de tweede verdieping.” ’s Avonds kijkt Anne-Marie graag naar een film en leest ze veel. Om uiterlijk 22 uur gaat ze naar bed. „Ik ben een ochtendmens.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/CYs8LBKq5qALaBry8Y7J8Qdf5kw=/1280x/filters:no_upscale()/s3/static.nrc.nl/images/gn4/stripped/data123724279-835cd0.jpg'/>]]></description>
      <guid>https://nrc.nl/nieuws/2024/10/30/een-wandelwinkel-in-dit-pand-op-deze-plek-in-deze-mooie-stad-dat-was-een-verleiding-te-veel-a4871141</guid>
      <pubDate>Wed, 30 Oct 2024 07:02:08 +0000</pubDate>
    </item>
    <item>
      <title><![CDATA[‘Een vaste oppas zou misschien wel een idee zijn’]]></title>
      <description><![CDATA[<p>Floris: „We zitten op het moment in een soort tussenperiode: ons tweede kindje komt er bijna aan. Begin november is Jill uitgerekend. We zijn bezig met wat praktische dingen, maar voor de rest maken we ons niet heel druk.” Jill: „Het cliché dat je met de tweede veel relaxter bent, is waar. Bij de eerste wil je alles goed doen, ben je alles supergoed aan het voorbereiden.” Floris: „Nu willen we vooral ervan genieten dat we nog even met z’n drietjes zijn. Want daarna wordt het wel echt anders.” Jill: „Floris heeft vaderschapsverlof. Iets van drie weken waarschijnlijk. Dat is minder dan andere vaders om ons heen; die pakken er vijf.” Floris: „Het hoort een beetje bij mijn vak dat je veel beschikbaar bent. Hoewel de mentaliteit in de horeca nu al heel anders is dan toen ik begon. Het is steeds belangrijker om rekening te houden met de werk-privébalans. Ons restaurant is ‘maar’ vier dagen per week open, van woensdag tot en met zaterdag. We maken nog genoeg uren hoor, maar zondag en maandag heb je wel echt weekend. Daar tegenover staat dat die vier dagen dat we werken, er niet heel veel ruimte is om zomaar vrij te vragen.” Jill: „Ik weet: als er een verjaardag is in het weekend, is Floris er niet bij. De bruiloft van mijn zusje afgelopen zomer was een uitzondering, maar voor de rest heeft hij al heel wat bruiloften en vrijgezellenfeesten van vrienden moeten missen.” Floris: „Daar heb ik zelf voor gekozen. We hebben ons met het restaurant nou eenmaal bepaalde doelen gesteld. Onze ambitie is een Michelin-ster. Ik zou het mezelf niet vergeven als ik er niet ook alles aan doe om dat te bereiken.” Jill: „Ik heb gewerkt bij biermerk Lowlander en bij Instock, dat zich bezighoudt met voedselverspilling. Toen ik zwanger was van Seb, wilde ik wat anders. Ik heb een lijstje gemaakt van merken en bedrijven die ik tof vond. Daarop stond Joolz; daar hadden we toen zelf net een kinderwagen van gekocht.” Floris: „Op een parcours rondlopen in zo’n babywinkel, weet je wel. Je hebt eigenlijk geen idee wat je daar aan het doen bent.” Jill: „Het is leuk dat ik daar nu in mijn baan over mag nadenken. Want als je dan toch dik duizend euro gaat uitgeven aan een mooie kinderwagen, waarom zou je dan die van ons kiezen? Daar houd ik me vier dagen in de week mee bezig als socialmedia- en contentmanager, van maandag tot en met donderdag. Vrijdag en zaterdag ben ik dan alleen met Seb. Als ik een uitdaging zou moeten noemen qua werk en privé, is dat het. Want als ik die dagen uit eten wil, naar de bios of sporten, moet ik altijd even dubbel nadenken: hoe ga ik dat organiseren? Floris is die dagen vol aan het werk.” Floris: „Van woensdag tot en met zaterdag begin ik rond half tien ’s ochtends. En dan tot sluit. Meestal is dat tussen twaalf uur en half twee ’s nachts.” Jill: „Als ik dus op zaterdag met vriendinnen uit eten wil, moet ik hulptroepen inschakelen. Gelukkig hebben we veel lieve vrienden en familie om ons heen, dus negen van de tien keer lukt het wel. Het is meer dat ik mezelf bezwaard kan voelen. Vraag ik ze wéér om op te passen.” Floris: „Een vaste oppas zou misschien wel een idee zijn. Zeker met straks een tweede erbij.” Jill: „Als ik er iemand voor betaal, voel ik me misschien ook wat minder bezwaard.” Jill: „Meestal gaat het weekschema heel goed, en kost het helemaal geen moeite om het zo te regelen. Maar soms merken we dat we snauwerig zijn en meer ruziën. Ondertussen weten we: dan missen we elkaar gewoon.” Floris: „Het is wel een valkuil dat je alles hebt geregeld qua opvang en werk, en dan denkt: o ja, wanneer gaan we dan ook nog eens samen wat doen?” Jill: „Daarom gaan we soms een weekendje weg met z’n tweetjes. Of we drinken even samen koffie als we Seb naar de opvang hebben gebracht. Dan hebben we tijd voor elkaar en kunnen we uitschakelen van het ouders-zijn.” Floris: „Uit eten gaan is een gezamenlijke hobby van ons. Ik ben als gast denk ik gewoon chill. Maar Jill denkt daar anders over.” Jill: „Nee, dat is niet waar. Ik ken horecamensen die écht niet leuk zijn als gast; zo ben jij niet. Maar ik kan het wel aan jouw gezicht zien als jij iets aan het beoordelen bent.” Floris: „Als ik iets proef wat ik niet lekker of niet goed vind, dan zal ik dat nooit zeggen.” Jill: „Nee, dat klopt.” Floris: „Ik zou dan bang zijn dat mensen denken: o, heb je weer zo’n chef die een beetje uit de hoogte komt doen. Zo wil ik niet overkomen.” Jill: „Thuis is Floris de kok op maandag en dinsdag en doet hij de boodschappen. Maar goed, ik doe het al die andere dagen, dus dat mag ook wel vind ik.” Floris: „Ik kook thuis vaak Italiaans. Melanzane alla parmigiana doet het altijd goed hier. En mosselen in rode curry is ook een hit. Ook bij Seb, ja hoor. De keuken in ons appartement is niet ideaal om te koken, maar een nieuwe keuken is iets voor een volgend huis.” Jill: „Ik ben op Pinterest al moodboards aan het maken.” Floris: „Als we die stap zetten, zullen we uiteindelijk de stad uit moeten. Want we zouden dan meer ruimte willen, een begane grond, een tuin – dat cliché-rijtje. Maar voor nu zitten we nog ideaal. Lekker in Amsterdam, alles dichtbij. Daar willen we nog geen afscheid van nemen.” Jill Paat (32) en Floris van Straalen (33) wonen met zoontje Seb (2) in Amsterdam-Oost. Een dochtertje is op komst. Jill werkt vier dagen in de week als social media- en contentspecialist bij kinderwagenmerk Joolz. Floris is executive chef bij restaurant VanOost. Ze wonen in een appartement. Samen verdienen ze ruim twee keer modaal. Hulp in de huishouding Nee. Floris: „We vinden het fijner het zelf in de hand te houden.” Jill: „Ik heb er een hekel aan, maar als we het zelf doen, is alles tenminste spic en span en weten we waar alles staat.” Boodschappen &amp; koken Jill kookt van woensdag tot en met zaterdag, Floris op maandag en dinsdag. Op zondag bestellen ze vaak iets. Jill maakt voor boodschappen een rondje langs de lokale Turkse supermarkt en de Dappermarkt. Floris koopt meestal alles in één keer bij de Jumbo. Sport Floris doet aan padel met een vast groepje. Jill heeft een ‘Classpass’, waarmee ze bij verschillende sportscholen lessen kan volgen. Pilates en barre zijn haar favoriet. Sparen Voor twee grote reizen ooit: naar Japan en Indonesië. Floris: „En Jill haar fiets is laatst gestolen, met kinderzitje en al. Dus we hadden het erover of we nu toch niet voor een bakfiets moeten gaan sparen.” Jill: „Vreselijk, zo cliché! Maar met twee kinderen straks is het toch wel heel handig.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/M_DQKaK6AEMRLKBaVJiHwwUpRC4=/1280x/filters:no_upscale()/s3/static.nrc.nl/wp-content/uploads/2024/10/27142054/data123343596-3aa8db.jpg'/>]]></description>
      <guid>https://nrc.nl/nieuws/2024/10/23/een-vaste-oppas-zou-misschien-wel-een-idee-zijn-a4870356</guid>
      <pubDate>Wed, 23 Oct 2024 07:02:09 +0000</pubDate>
    </item>
    <item>
      <title><![CDATA[‘Toen we elkaar steeds gingen inhuren, zijn we het maar samen gaan doen’]]></title>
      <description><![CDATA[<p>Jonas: „We hebben elkaar ontmoet in 2001, op een verjaardag van een gemeenschappelijke vriendin. We hadden meteen een heel leuke klik.” Carolien: „In de auto op weg naar huis zei de vriendin met wie ik naar die verjaardag gekomen was tegen mij: dit is hem ! Dit is de man met wie je samen gaat zijn.” Jonas: „En daar had ze gelijk in. Al een jaar later kochten we samen een huis in Amsterdam.” Carolien: „En daar wonen we nog steeds. Ons appartement is heel groot voor Amsterdamse begrippen, 100 vierkante meter. Het ligt in de Amsterdamse Staatsliedenbuurt, vlakbij het Westerpark.” Jonas: „Een heel gemengde buurt. De hele wereld woont hier. Hoog en laag opgeleid, autochtoon en expat.” Carolien: „Dit complex is 25 jaar oud. De appartementen zijn gebouwd in een cirkel rondom een enorme binnentuin van 60 bij 40 meter. Er is een speeltuin, en een trapveld. En we hebben heel veel contact met de buren. Als je jonge kinderen hebt, zie je elkaar bij de zandbak, natuurlijk, maar de balkons hebben ook lage schuttingen. Zo maak je makkelijk een praatje. Het is heel knus.” Jonas: „In de jaren 2008-2009 zijn we allebei kort na elkaar freelancer geworden.” Carolien: „Ik werkte voor die tijd als hoofdredacteur bij de uitgaven van de ANWB. Maar toen kwam er een reorganisatie en heb ik besloten freelance bladenmaker te worden.” Jonas: „Ik werkte bij een online uitgeverij die onder meer nu.nl en startpagina.nl uitgaf. Ik hield me bezig met digitale uitgeefconcepten.” Carolien: „We hadden twee dikke salarissen. Maar toen raakte Jonas zijn baan kwijt, kort nadat ik de mijne opgezegd had.” Jonas: „Toen hebben we besloten radicaal het mes te zetten in ons uitgavenpatroon.” Carolien: „We zijn bijvoorbeeld gaan koken voor de vriezer. Dus een grote pan chili con carne maken waar je drie avonden van kan eten.” Jonas: „Dat is veel goedkoper dan drie keer apart chili con carne bereiden. Ook nu we weer méér verdienen, hebben we hier nog profijt van.” Carolien: „Het eten is vaak lekkerder uit de vriezer, zoals een stoofpot die meer tijd heeft gehad om smaak te ontwikkelen.” Jonas: „We zijn nu allebei consultant, gespecialiseerd in digitalisering.” Carolien: „In het begin werkten we apart.” Jonas: „Maar toen gingen we elkaar steeds inhuren. Dus toen zijn we het maar samen gaan doen. Sindsdien hebben we een gezamenlijk bedrijf, The Big Story. We begeleiden tijdschriften en andere klanten, zoals bedrijven en goede doelen, bij digitalisering. Dat gaat bijvoorbeeld om content-strategie en online marketing, social media of hoe je podcast als vorm kunt inzetten.” Carolien: „Ik heb ook een podcast, Komt een blad bij de dokter, waarin ik met mensen uit de media praat over digitalisering.” Jonas: „De vraag die wij vaak krijgen, is of het niet ingewikkeld is om samen te werken als liefdeskoppel. Dan antwoorden we altijd: een goede relatie houdt in dat je samen beslissingen neemt, over een vakantie of een verbouwing…” Carolien: „… samen een tent opzetten op de camping…” Jonas: „Ja. En dat is ook zo als je samen een bedrijf hebt.” Carolien: „We hebben twee spelregels. De eerste is: als je partner op kantoor over privédingen begint mag je het vetoën! En als de ander thuis over werk begint ook.” Jonas: „Zo’n veto wordt gemiddeld drie, vier keer per maand uitgesproken. En de tweede regel is dat altijd één van ons de baas is over een project. Met die regel voorkom je discussie, want wij denken altijd allebei dat we het beter weten.” Carolien: „We hebben een extern kantoor. Ik ben er wat eerder, want Jonas gaat eerst ergens cappuccino drinken met een croissantje. Ik ga meestal ook iets eerder naar huis.” Jonas: „We fietsen haast nooit samen naar huis.” Carolien: „Als je kinderen hebt, is het heel handig ondernemer te zijn. Je kunt je eigen tijd indelen.” Jonas: „En andersom heb ik van het vaderschap geleerd mijn werk even los te laten. Als je een luier moet verschonen, moet je echt even je werk uit je hoofd zetten. Ik merkte hoe fijn ik dat vond. Tegenwoordig wil ik echt de knop omzetten als ik thuis ben, zodat ik helemaal kan ontspannen.” Carolien: „Mijn hoofd werkt anders. Als ik een idee krijg, wil ik het meteen uitwerken, ook als ik ’s avonds thuis ben.” Jonas: „We komen vaak op ideeën als we samen een paar dagen weg zijn of een avond uit eten. Dan ontstaan vaak de mooiste concepten.” Carolien: „Het nadeel van ondernemen is wel: qua workload is het hollen of stilstaan. Nu in de herfst heb ik het altijd ontzettend druk, bijvoorbeeld, echt té druk. En ik weet nu al dat het in januari weer té rustig is.” Jonas: „In de zomer ligt het ook stil.” Carolien: „Omdat we veel samen zijn, zowel op het werk als thuis, is het fijn dat we allebei een eigen hobby hebben.” Jonas: „Mijn hobby is mijn culinaire podcast Wat Schaft de Podcast. Dat is echt een leuke tegenhanger van mijn werk als digitaal strateeg. Want mijn dagelijkse werk is niet concreet – dit wel.” Carolien: „Dat geldt voor mijn hobby ook. Ik verzamel vazen uit een specifieke periode, de Nederlandse Art Nouveau van 1885 tot 1910. De collectie werd op een gegeven moment te groot, dus toen ben ik begonnen dingen te verkopen. Inmiddels is het uitgegroeid tot een webshop en dat is ook een soort pensioenvoorziening. Want het zou zo maar kunnen dat ik in mijn werk straks voorbijgestreefd word door een 23-jarige whizzkid. Daarom zeg ik: als ik later groot ben, wil ik antiekhandelaar worden.” Carolien Vader (54) en Jonas Nouwen (53) wonen met hun zoon David (18) in Amsterdam. Ze zijn beiden strateeg digitalisering en hebben samen het bedrijf The Big Story. Om werk en privé te scheiden hebben ze een paar regels, die goed werken. Daarnaast hebben ze elk een eigen hobby. Ze verdienen samen vier keer modaal. Ze staan op tussen half 8 en 8. Op een kantoordag beginnen ze om 9 uur met werken. Carolien op kantoor, Jonas eerst in een koffietentje voordat hij naar kantoor gaat. Zij gaat naar bed tussen 22 en 23 uur, hij een uurtje later. Het avondeten staat op tafel tussen zeven uur en half acht. „Die tijd houden we vast aan, want anders vliegen we alle drie een andere kant uit”, aldus Carolien. Zoon David kookt sinds kort elke maandag. „Het huishouden is fifty-fifty verdeeld”, zegt Carolien. „Een traditionele rolverdeling vind ik stom.” Ook komt er elke week een hulp in de huishouding. Jonas’ culinaire podcast Wat schaft de podcast heeft nu 30.000 luisteraars per maand. „Ik maak hem met mijn collega Jeroen, we zitten alweer in het zesde seizoen. Onlangs hadden we een live opname met 120 fans, met als gasten patissier Cees Holtkamp en chef Ron Blauw. Dat was geweldig.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/uy1jWrwd__sLRB3aash7YiVeH0k=/1280x/filters:no_upscale()/s3/static.nrc.nl/images/gn4/stripped/data123139743-e51584.jpg'/>]]></description>
      <guid>https://nrc.nl/nieuws/2024/10/17/toen-we-elkaar-steeds-gingen-inhuren-zijn-we-het-maar-samen-gaan-doen-a4869701</guid>
      <pubDate>Thu, 17 Oct 2024 07:02:09 +0000</pubDate>
    </item>
    <item>
      <title><![CDATA[‘Mijn drang om te ondernemen was gewoon groter dan de wens om te studeren’]]></title>
      <description><![CDATA[<p>„Zo’n vijf jaar geleden ben ik farmacie gaan studeren in mijn geboortestad Groningen, maar daar ben ik na drie maanden mee gestopt. Ik zag mezelf niet in een witte jas in een laboratorium staan. Maar mijn ouders, die in 1998 met mijn broer en zussen uit Afghanistan zijn gevlucht, wilden graag dat ik bleef studeren. Mij sprak het ondernemerschap veel meer aan. Op een marketingconferentie hoorde ik Raymond Cloosterman, de directeur van Rituals, spreken. Eerder had ik de eigenaar van het merk al ontmoet. Een product van Nederlandse bodem dat in twintig jaar uitgroeide tot een wereldmerk, dat inspireerde me enorm. Daarom leek een studie International Business in Amsterdam me wel wat. Maar mijn ouders wilden dat ik arts werd, zoals mijn vader, of tandarts. Dat zou financiële zekerheid geven. In de pauze van die conferentie maakte ik kennis met een gepensioneerde meneer, Jan Riezen, die lang bij Shell had gewerkt en vaker jongeren begeleidde. We hebben een paar keer gesproken over mijn ambities en hij is toen met mijn vader gaan praten, want die zou echt niet zomaar accepteren dat ik zou overstappen naar een andere studie. Daar zat ik mee. Het lukte Jan in één gesprek om mijn vader mee te krijgen.” „Ik ben toen naar Amsterdam verhuisd. Ik kende daar niemand. Maar het was wel de beste keuze van mijn leven, ik móést uit mijn comfortzone. Een oudere ondernemer die ik leerde kennen, Rob Heilbron, introduceerde mij in de Amsterdamse zakenwereld. Opnieuw heb ik mijn studie niet afgemaakt. Mijn drang om te ondernemen was gewoon groter dan de wens om te studeren. Drie jaar geleden heb ik aan de Zuidas een cosmetische kliniek geopend en vorig jaar een tweede zaak in Rotterdam. Ik wist niets van die sector, maar had het idee dat het wel een interessante markt zou kunnen zijn. Mijn zus was net afgestudeerd als arts en had gewerkt bij een cosmetisch specialist. Zij is nu medisch directeur van mijn bedrijf. Voor mijn eerste zaak heb ik geld geleend van mijn vader. Ook dat was niet makkelijk, maar hij deed het toch. Ik ben nu aan het aflossen. Volgend jaar hoop ik een vestiging in Dubai te openen.” „In mijn hoofd ben ik 24 uur per dag met mijn bedrijf bezig, maar ik denk dat ik 70 uur per week écht werk. Ik heb veel bekende Nederlanders als klant, maar die kennen mij niet eens, omdat mijn zus medisch directeur is. Ik hoef dus niet altijd in de zaak te zijn. Ik ben vooral bezig met de strategie. Maar ik veeg ook de stoep voor het pand, ga naar beurzen en naar Dubai om een geschikte locatie te vinden. Door taken uit te besteden, hou ik wat vrije tijd over. Dan sport ik veel en ga ik naar netwerkborrels en ondernemersevents. Ik vind het leuk om te leren van mensen die verder zijn dan ik. Die oudere ondernemers zijn mentoren voor mij.” „Ik reis graag, ik vind het belangrijk om de wereld te zien, het verrijkt je als mens. Onbekende landen trekken me, juist daar doe je heel andere ervaringen op. Ik ben in Oezbekistan geweest bijvoorbeeld, het mooiste land dat ik ken. Op mijn verlanglijstje staan nog onder andere Rusland en Tadzjikistan. Hier in Nederland, en zeker in Amsterdam, leven we in een bubbel. Het is goed om daar eens uit te stappen.” „Afgelopen zomer heb ik een reis door Afghanistan gemaakt, omdat ik mijn roots wilde zien. De aanblik van die enorme armoede, die onvrijheid, maakte me dankbaar dat ik in Nederland mag wonen. Ik heb heftige dingen meegemaakt daar. Zo belandde een auto vóór ons in een ravijn. Twee doden. We hebben de passagiers naar boven gehaald, want hulpdiensten zijn er niet in die regio. Vier dagen zonder internet, dat had ik ook nog nooit meegemaakt. Dorpen waar alleen maar ruilhandel is, zonder telefoonverbindingen. Sta je daar als jongen van de Zuidas. Als mijn ouders niet waren gevlucht, had ik daar ook gezeten. Het zette me aan het denken. Ik heb geld gegeven aan de nabestaanden en de overlevenden van het ongeluk. In de toekomst wil ik graag structureel iets voor het land doen, maar met dit regime is dat niet mogelijk. Het doet me echt pijn wat daar gaande is.” „Ik ben enorm gelukkig met mijn leven. De dag dat ik mijn tweede zaak opende, was de mooiste dag tot nu toe. Bij de eerste zaak was nog niet duidelijk of het iets zou worden, nu wel. Ik wil graag nog meer vestigingen openen en meer ondernemers ontmoeten. Op een dag hoop ik zelf mentor te kunnen zijn van een jonge ondernemer. Door een succesvol zakenman te worden, hoop ik iets terug te geven aan mijn ouders die zoveel hebben opgegeven. Mijn vader was internist in Afghanistan en heeft in Nederland zijn studie helemaal opnieuw moeten doen.” „Onlangs heb ik een appartement gekocht bij het Vondelpark. Op de dag dat ik de sleutels kreeg, was ik precies vier jaar in Amsterdam. Als ik niet was gaan ondernemen, had ik dat nooit kunnen kopen. Dan was ik nu net afgestudeerd. Vaak heb ik het gevoel dat ik droom. Toch heb ik het zelf gedaan en dat geeft voldoening. En mijn vader is heel trots op me.” Safa Doestzada (25) studeerde korte tijd farmacie in Groningen en international business in Amsterdam. Toen besloot hij ondernemer te worden. Hij heeft nu twee cosmetische klinieken onder de naam Aestec, in Amsterdam en Rotterdam. Hij hoopt volgend jaar een derde kliniek te openen, in Dubai. Hij betaalt zichzelf 5.000 euro bruto per maand. Wonen Safa bewoont sinds september een koopappartement in Amsterdam-Zuid. Vervoer Hij heeft een elektrische fiets en een Birò, een heel kleine elektrische auto. „Handig voor in de stad.” Sporten Safa gaat dagelijks naar de sportschool voor krachttraining en om te boksen. Laatste grote uitgave Een appartement van 40 vierkante meter. Sparen „Niet echt.” Bedtijd Rond middernacht. ’s Avonds sport Safa veel en leest hij. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/Cplas9HQlnBp8yKE-MAZMm4Pum8=/1280x/filters:no_upscale()/s3/static.nrc.nl/images/gn4/stripped/data122793394-99b945.jpg'/>]]></description>
      <guid>https://nrc.nl/nieuws/2024/10/10/mijn-drang-om-te-ondernemen-was-gewoon-groter-dan-de-wens-om-te-studeren-a4868890</guid>
      <pubDate>Thu, 10 Oct 2024 07:02:09 +0000</pubDate>
    </item>
    <item>
      <title><![CDATA[‘Ik zei voor de gein: zou zo’n kattencafé iets voor mij zijn?’]]></title>
      <description><![CDATA[<p>Chaira: „Vorig jaar zijn Corné en ik voor het eerst naar een kattencafé geweest, in Dordrecht. Je krijgt een bepaalde tijd toegewezen en zit dan een uur met dezelfde bezoekers bij elkaar, omringd door katten. Het was echt een uurtje therapie! Helemaal leuk en relaxed. Op de terugweg zei ik voor de gein: zou het niet iets voor mij zijn om zo’n café op te zetten? Het past heel goed bij mijn werkervaring en mijn interesses.” Corné: „Ik voelde eerst weerstand. Want oef, de horeca, dat is een onzeker vak. Maar al snel zag ik in dat dit helemaal bij Chaira past. Ze heeft sociaal werk, marketing en communicatie gestudeerd, lang bij Albert Heijn gewerkt en bij de Dierenambulance. Hier komt alles samen.” Chaira: „Ik werkte toen nog als verkoopmedewerker bij de Zuivelhoeve in Twello, een kaas- en notenwinkel. Maar dat ging niet meer: eerdere klachten van overspannenheid kwamen terug waardoor kaas snijden niet goed meer lukte. Daarom werd mijn contract niet verlengd. Ik had een jaar WW opgebouwd en je mag met behoud van je uitkering een eigen bedrijf opzetten. Dus toen ik weer wat was opgeknapt, koos ik er afgelopen februari voor om het kattencafé op te zetten.” Corné: „Een belangrijke factor daarin was het nadenken over een kinderwens. Met een kind zou het wel lastig zijn geweest: ik een fulltime baan, Chaira haar café. Maar uiteindelijk waren we er definitief zeker van dat we allebei geen kinderwens hebben. Dus konden we er helemaal voor gaan.” Chaira: „Ik vond een pand in Zutphen, vlak bij het station. De zeven katten komen allemaal uit de opvang. We hebben ze een paar maanden in huis, zodat ze rustig kunnen wennen aan mij en aan elkaar. Corné had al twee katten en ik een hond, dus het is hier af en toe een dolle boel.” Corné (33) en Chaira (28) van der Geer wonen in Voorst (Gelderland). Corné studeerde gitaar aan het conservatorium in Enschede en werkt nu als IT-ontwikkelaar bij een overheidsinstantie. Chaira studeerde sociaal werk en marketing en opent op 15 oktober Kattencafé ’t Visje in het centrum van Zutphen. Corné verdient één keer modaal. Chaira verwacht aan het kattencafé ongeveer een minimumloon over te houden. Corné: „Ik werk zelf als IT’er bij de overheid, maar ben op de achtergrond nauw betrokken bij het kattencafé. Ik maak de website en denk over alles mee. Het is ons favoriete gespreksonderwerp. Nu we zo kort voor de opening zitten, gaat het thuis bijna nergens anders meer over.” Chaira: „Het spannendste vind ik of ik straks vijf dagen fulltime werken ga volhouden. Je staat toch de hele dag op je benen en moet daarbuiten misschien nog inkoop of administratie doen. Qua inkomsten maak ik me dan weer weinig zorgen. Ik merk zóveel enthousiasme in Zutphen. Elke dag staan er mensen voor het pand naar binnen te gluren, vragen of ze al kunnen reserveren. Dus dat komt wel goed.” Corné: „Ik kom oorspronkelijk uit de muziekwereld. Ik heb gitaar gestudeerd aan het conservatorium in Enschede. Daarna speelde ik in bandjes en runde ik mijn eigen gitaarlespraktijk. Iemand iets leren heb ik altijd leuk gevonden, maar verder was het best ‘struggelen’. De inkomsten waren instabiel waardoor ik altijd zuinig moest leven. Ik woonde in een huurflatje in Apeldoorn en had een grote studieschuld, waardoor ik niks op kon bouwen. Daar was ik klaar mee. Ondertussen was ook Chaira in beeld gekomen.” Chaira: „Ik speel basgitaar en deed mee aan een bandjesproject, waar hij coach was. Daarna zijn we nog eens gaan bijkletsen en nog eens. Uiteindelijk is het snel gegaan en zijn we binnen een jaar getrouwd.” Corné: „Ik houd van zekerheid. En nu we getrouwd zijn, merk ik ook dat ik het fijn vind dat ik kan voorzien in onze vaste lasten. Een beetje ouderwets misschien, maar voor mij voelt dat goed. Dus ik heb me aangemeld voor een IT-traineeship bij de overheid en heb daar sinds een jaar een vaste aanstelling. Toen ik mijn eerste loonstrookje kreeg, dacht ik: wow! Zoveel heb ik als gitaardocent nooit verdiend.” Chaira: „Eerder lukte het vaak niet goed om rond te komen. We waren best creatief geworden met goedkoop op vakantie gaan of een dagje uit, maar verder was er weinig ademruimte. Tot Corné zijn vaste inkomen kreeg en we mazzel hadden met deze sociale huurwoning: een eengezinswoning van 138 vierkante meter in Voorst.” Corné: „We hebben een grote woonkamer, werkkamer, tuin. Het voelt soms nog steeds bizar dat dit allemaal voor ons is.” Chaira: „Met mijn ondernemersavontuur is het gevaar dat er weinig tijd overblijft om met z’n tweetjes door te brengen. Daar hebben we goede gesprekken over gevoerd.” Corné: „Voor ons trouwen hebben we een premarriage course gedaan; dat is in de christelijke wereld vrij gebruikelijk. Daar leer je van alles, onder meer gesprekstechnieken waarbij je aangeeft wat je waardeert aan de ander en wat je soms irritant vindt. Daar zijn al waardevolle inzichten uit gekomen.” Chaira: „De kerk is een belangrijk onderdeel van ons leven. We zitten een evangelische gemeenschap op een reformatorische basis. We spelen in de kerkband en proberen zo vaak mogelijk naar de dienst te gaan.” Corné: „Dat wij geen kinderen willen, wordt in de kerk gewoon geaccepteerd. Het is in de christelijke wereld de norm is dat je trouwt en kinderen krijgt. En tegelijk zijn er genoeg stellen bij ons in de kerk die geen kinderen willen of kunnen krijgen. Dus daar worden we niet gek op aangekeken.” Chaira: „Zelf heb ik wel door een proces moeten gaan. Want in de Bijbel lezen we toch: ga heen en vermenigvuldigt u. Ik heb die wens niet, dus vroeg ik me af: hoe kan ik God dan toch het beste dienen? Uiteindelijk denk ik dat ik met het kattencafé mensen een plek kan bieden om tot zichzelf te komen, en die ik een luisterend oor kan bieden. Daar heb ik nu meer tijd voor dan wanneer we kinderen zouden hebben.” Corné: „Het kattencafé is eigenlijk ons kind.” Chaira: „Zo kan ik toch voldoen aan een opdracht om naar elkaar om te kijken.” Huishouden Chaira en Corné hebben de taken verdeeld op basis van wat de ander het minst stom vindt. Zo doet Chaira de was, de boodschappen en de financiën. Corné kookt en stofzuigt. Huisdieren Een hond, boomer Younah (10), en negen katten, totdat de zeven tijdelijke katten naar het kattencafé verhuizen. Chaira: „Met eten geven, alle kattenbakken verschonen, waterbakken bijvullen etcetera, ben ik iedere dag wel een uur bezig.” Boodschappen en koken Corné maakt maandag een lijstje, dinsdag gaat Chaira naar de Albert Heijn voor weekboodschappen. Zuivel, groente en fruit haalt ze bij biologische supermarkt Odin. „Het liefst zou ik daar alles halen, vanwege het klimaat, maar dat kunnen we niet betalen helaas.” Laatste grote uitgave Een eettafel met zes stoelen die ze op de kop tikten bij de online veiling van de inboedel van een failliete woningzaak in Zutphen. Kosten: 600 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/rIM6vGQIBL9u6VKvtX8t6Li-fxI=/1280x/filters:no_upscale()/s3/static.nrc.nl/wp-content/uploads/2024/10/04113321/data122541568-61e70f.jpg'/>]]></description>
      <guid>https://nrc.nl/nieuws/2024/10/04/ik-zei-voor-de-gein-zou-zon-kattencafe-iets-voor-mij-zijn-a4868183</guid>
      <pubDate>Fri, 4 Oct 2024 07:02:09 +0000</pubDate>
    </item>
    <item>
      <title><![CDATA[‘Aan het eind van elk jaar bespreken we ons leven met elkaar’]]></title>
      <description><![CDATA[<p>Esther: „Toen we een tijdje in New York woonden, was ik zwanger van onze tweede. Ik merkte hoe daar gestimuleerd werd dat vrouwen actief en sportief blijven tijdens de zwangerschap en zich al vóór de bevalling voorbereiden op het herstel. Ik vond dat heel mooi, en zo is de kiem gelegd voor mijn bedrijf Mom in Balance, waar ik zestien jaar geleden mee begonnen ben. Het concept is buiten sporten voor zwangere vrouwen en moeders. We trainen met een weerstandsband, de Pink Band. Het gaat er niet alleen om fit te blijven tijdens je zwangerschap en daarna, maar vooral ook om de mindset: de verbinding met gelijkgestemden, de positieve vibe. We hebben ook een programma voor vrouwen in de menopauze, want juist dan is het ook belangrijk te blijven bewegen. Mom in Balance heeft nu 28 mensen op de loonlijst. Daarnaast werken we met driehonderd trainsters samen. Het is in haast elke stad van Nederland wel mogelijk mee te doen. En ja, het is een vrouwenbolwerk. De enige man in het bedrijf is Rob.” Rob: „Ik heb na mijn studie financiële bedrijfskunde altijd bij banken gewerkt, totdat ik in 2013 besloot mijn baan bij ABN Amro op te zeggen. Ik wilde mijn kennis en kunde liever inzetten voor Esthers bedrijf. Dat heb ik tot 2019 fulltime gedaan, toen was ik een manusje-van-alles. Nu werk ik nog acht uur per week voor het bedrijf. Ik doe vooral de financiële kant.” Esther van Diepen (46) en Rob de Jong (50) wonen sinds anderhalve maand in een dorpje nabij Lissabon met hun twee jongste kinderen, Feline (15) en Florian (14). Hun twee oudste, Julia (19) en Sophie (18), wonen in hun andere huis in Heemstede. Esther is eigenaar van Mom in Balance, waar ook Rob voor werkt, acht uur per week. Ze verdienen samen drie keer modaal. Esther: „Tot augustus woonden we in Heemstede. Maar na onze tijd in New York bleef het buitenland trekken. We hebben ook anderhalf jaar in Singapore gewoond, tussen 2019 en 2021. Dit jaar zijn we verhuisd naar een dorpje in de buurt van Lissabon. We hebben nu ook een vestiging van Mom in Balance in Lissabon. Elke maand ben ik een week in Heemstede, voor mijn bedrijf en om de oudste kinderen Julia (19) en Sophie (18) te zien.” Rob: „Feline (15) en Florian (14) zijn mee verhuisd en gaan nu naar een internationale school. Ze zijn er heel positief over.” Esther: „Ik werk veertig uur per week. Maar wat is werken? Het voelt voor mij niet als werk. Ik vind het leuk en word er blij van. En nee, ik raak niet snel overspannen. Ik kan veel aan. Ik sport veel en let op mijn voeding. Dat is waartoe we onze deelneemsters inspireren en zo leef ik zelf ook. Practice what you preach. We leven graag bewust. Aan het einde van het jaar gaan we ook altijd een weekendje weg om de verschillende aspecten van ons leven met elkaar te bespreken.” Rob: „Dat doen we met een lijst van negen onderwerpen, zoals emotional life, family life, career, finance, love and relationships. Deze methode ontlenen we aan het zelfhulpprogramma Lifebook van Mindvalley.” Esther: „Ik heb tijdens zo’n sessie bijvoorbeeld eens besloten voortaan ’s avonds offline te gaan om meer tijd voor mijn gezin te hebben.” Rob: „En ik merkte dat ik meer aan intellectual life wilde doen, dus ik heb besloten geschiedenis te gaan studeren. Ik volg nu een aantal modules bij Harvard en daarna wil ik een master gaan doen aan de universiteit van Edinburgh. Maar ook onze beslissing naar Portugal te verhuizen komt voort uit zo’n sessie. Toch niet niks, want je splitst het gezin op.” Esther: „Daarom hebben we elke drie maanden een contactmoment, een weekend in Nederland waarbij we met zijn allen bij elkaar zijn. In de zomer gaan we met elkaar op vakantie en met Oud en Nieuw gaan we samen op wintersport.” Rob: „Ik doe twee tot drie keer per week krachttraining en daarnaast hou ik van zwemmen, hardlopen, mountainbiken en padel.” Esther: „Ik sta elke dag om zes uur op en doe dan een ochtendritueel met yoga en meditatie. Daarnaast doe ik aan krachttraining, Mom in Balance-training en wielrennen. En ik heb een journal waar ik ’s ochtends dingen in schrijf, plannen en intenties voor de dag. Ik heb er eentje voor de start van de dag en een andere voor het einde van de dag, waarin ik opschrijf wat ik die dag gedaan heb.” Rob: „Esther is heel gedisciplineerd.” Esther: „Ja, maar dat is stapje voor stapje gegaan. Elke keer voeg je een nieuw element aan je routine toe.” Rob: „Ze koopt bijna elk zelfhulpboek en managementboek dat ze tegenkomt.” Esther: „Atomic Habits vind ik bijvoorbeeld een geweldig boek. Over hoe je goede gewoonten kunt kweken.” Rob: „Ter ontspanning gaan we uit eten of we spreken af met vrienden.” Esther: „Rob houdt mij in balans. Hij zorgt iets meer voor de kinderen en kookt elke dag.” Rob: „Ik vind het leuk om te doen.” Esther: „Binnen Mom in Balance richt ik me nu vooral op internationale groei en women empowerment. Ik wil zoveel mogelijk vrouwen bereiken, wereldwijd. We zijn nu ook begonnen met het initiatief Pink Band Movement in Brazilië, Guatemala en Kenia. Daarvoor heb ik een stichting opgericht. We werken samen met Women Win. We leiden lokale trainers op om jonge moeders uit sloppenwijken te begeleiden via sport. Het zijn meestal tienermoeders, tussen de veertien en twintig jaar oud. Ik ben net in Nairobi geweest en het heeft veel indruk op me gemaakt. Je ziet ze echt…” Rob: „…opbloeien.” Esther: „Ja. Het begint met sport, maar daarna stimuleren we ze ook om iets van hun leven te maken. Studie, werk, eigen bedrijf. Sport is zó belangrijk. Het helpt je om zelfvertrouwen te krijgen en stappen te zetten in je leven.” Opstaan en naar bed Esther staat om 6 uur op en doet dan haar ochtendritueel. Meditatie, yoga, sport, wandelen. Rob heeft meer slaap nodig, dus staat hij op om 7 uur. „Dan doe ik tien minuten yoga, soms meditatie en ik drink een glas water met citroen. Daarna breng ik de kinderen naar school.” Doordeweeks gaan ze vóór 22 uur naar bed. Uit eten Op donderdag gaan Esther en Rob uit eten. Esther: „Dan heb je echt even tijd voor elkaar. De kinderen zijn ook blij. Zij eten die avond taco’s.” Spelletjes Esther: „’s Avonds doen we vaak een spelletje met de kinderen: rummikub, yahtzee, kaarten. Dat is goed voor ze, al duurt het maar een kwartier. Toch een heel andere mindset dan waarmee ze de hele dag op hun smartphone zitten.” Manifesteren Rob: „Ik geloof in manifesteren: duidelijk voor je zien wat je wil, in de hoop dat het realiteit wordt. Zo heb ik veel dingen in mijn leven gekregen waar ik van droomde: deze mooie vrouw, vier kinderen, in het buitenland wonen en werken.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/fxSYetpMljVy0gW6K474yIc7tyY=/1280x/filters:no_upscale()/s3/static.nrc.nl/wp-content/uploads/2024/09/26151005/web-2809ZATeco_Spitsuur1.jpg'/>]]></description>
      <guid>https://nrc.nl/nieuws/2024/09/27/aan-het-eind-van-elk-jaar-bespreken-we-ons-leven-met-elkaar-a4867278</guid>
      <pubDate>Fri, 27 Sep 2024 07:02:10 +0000</pubDate>
    </item>
    <item>
      <title><![CDATA[‘Wij hoeven niet meer op vakantie, we zijn het al’]]></title>
      <description><![CDATA[<p>Caroline: „Tex en ik hebben los van elkaar een avontuurlijk leven geleid. We hebben de halve wereld over gereisd.” Tex: „Ik zat bij de mariniers en ben daarna in de strandtentenwereld beland: in Scheveningen en op Curaçao. Ik bouwde ze op en runde ze. Hard werken, maar ook hard ontspannen.” Caroline: „Ik kom uit het onderwijs. Mijn ouders vonden zekerheid belangrijk, dus leek het hun een goed idee als ik naar de pabo ging – maar in het onderwijs heb ik nooit op mijn plek gezeten. In de zoektocht naar wat het dan wel was, heb ik veel zeezeilreizen gemaakt. Naar Spitsbergen, de Galapagoseilanden, Fiji, Panama, Barbados… iedere keer kwam ik terug in Nederland en dacht: wat dóé ik hier? Ik miste het simpele leven dicht bij de natuur. Tegelijkertijd voelde ik me op reis weer ontheemd, omdat je ver weg bent van vrienden en familie. Veel jaren wist ik het niet, totdat ik de kans kreeg om mijn eigen veerdienst te runnen: tussen Numansdorp en Willemstad. Op die manier kon ik ook een vrij leven hier in Nederland creëren. Dus heb ik mijn huis in Dordrecht verkocht en kocht er de pont voor terug, plus een andere boot waar ik op kon wonen. Ergens toen kwam Tex in beeld. Wij kennen elkaar al van vroeger, toen we bij dezelfde roeivereniging in Dordrecht zaten. Een gemeenschappelijke vriendin bracht ons vijf jaar geleden weer bij elkaar.” Tex: „Toen zijn we op Carolines boot gaan wonen, om zo samen aan een avontuurlijk leventje te bouwen.” Caroline: „De afgelopen jaren hebben we de veerdienst gerund en daarnaast van alles aangepakt: op Tiengemeten een herberg gerund, oude spullen opgeknapt en verkocht onder ons merk Jutter Design, Tex heeft nog op een landgoed allerlei tuinklussen gedaan. Dat is een hectische tijd geweest. Je bent altijd een balans aan het zoeken tussen wat je leuk vindt en waar je geld mee kunt verdienen. Totdat een half jaar geleden het fort op ons pad kwam. Nu voelt het alsof alle puzzelstukken op hun plek zijn gevallen.” Tex: „Wij zijn de beheerders van Fort Buitensluis in Numansdorp. De pont vertrekt hier onderaan de dijk, dus dat is een perfecte combinatie. Het beheer is vrijwilligerswerk en in ruil daarvoor mogen we hier in het seizoen verblijven in een houten chalet op het terrein. Aan het chalet moest wel wat verbouwd worden, maar gelukkig zijn we allebei handig.” Tex: „De wind, het water, de lucht, de geur, zon of regen; het is hier elke dag anders. Leven op deze plek is een soort lifestyle, waarbij werk, wonen en vrije tijd helemaal in elkaar overlopen. Wij hoeven niet meer op vakantie; we zijn het al.” Caroline van Wijngaarden (51) en Tex Hellinga (50) wonen in Numansdorp, Zuid-Holland. Daar beheren ze een fort, Fort Buitensluis, waar ook een camping bij hoort. In de zomermaanden runnen ze hun eigen veerdienst voor fietsers en voetgangers naar Willemstad. Caroline vaart daarnaast één dag in de week op de grote veerpont van Nieuwendijk naar Tiengemeten. Ze verdienen samen één keer modaal. Caroline: „Het geld verdienen we met de veerdienst. Exploitanten van een voet- en fietsveer in Nederland krijgen subsidie van de overheid. Ook mogen we de inkomsten uit de kaartverkoop houden. Daarnaast werk ik nog één dag in de week als zzp-schipper op de veerdienst naar Tiengemeten. Daar kunnen we bij elkaar van rondkomen.” Tex: „Onze eigen pont is een voormalige Duitse sleepboot. Achterop staan de fietsen en aan de zijkant heb je twee banken waar twaalf mensen kunnen zitten. En dan gaan we naar de overkant: van Numansdorp naar Willemstad of andersom. Dat is een stuk van zo’n drie kilometer varen. Dat klinkt misschien saai, maar het is echt een belevenis. Het Hollands Diep is een vrije drukke vaarroute met tankers en binnenschepen – als je daar met je kleine bootje langs vaart, besef je pas echt hoe immens groot die zijn. Als we aanleggen in Willemstad krioelt het in de zomer van de bootjes. Dan is het manoeuvreren en draaien om precies goed uit te komen. De mensen klappen soms als het gelukt is.” Caroline: „‘Dat heb je vaker gedaan!’, zeggen ze dan.” Tex: „Dus nee, het is nooit saai. Dat ligt ook wel aan dit type pont. Als je op een grote pont vaart met woon-werkverkeer – een paar meter naar de overkant en dan terug – is dat een stuk vermoeiender. Bij ons zijn de mensen op vakantie; ze hebben zin in een leuk vaartochtje. We varen dan ook alleen in de zomermaanden, 72 dagen per jaar.” Caroline: „Als Tex vaart, sta ik hier op het fort, dat in het weekend open is. Ik informeer de mensen over de vertrektijden van de pont, ze kunnen een koffietje bij me krijgen en even het fort op lopen. Die combinatie werkt heel goed. Mensen zouden sneller weggaan als ze zien dat het nog een half uur duurt voordat de pont komt.” Tex: „Het fort doen we nu een half jaar. Daar horen best een aantal taken bij. Onderhoud van het gebouw, onderhoud van het groen, de jachthaven en de kleine camping op het terrein.” Caroline: „Ik doe de financiën en de communicatie en Tex wat meer de technische klussen. Het huishouden doen we samen, al denk ik dat Tex iets meer schoonmaakt dan ik.” Tex: „Ik ben iets meer van het ordenen en opruimen, ja.” Caroline: „Hij kookt ook altijd voor me, heel luxe.” Tex: „Aan het eind van de dag fiets ik naar de super. Dan speur ik naar de producten die bijna over de datum gaan – 40, 50 of 70 procent korting, dan wordt het leuk! Vervolgens is het de kunst daar weer wat creatiefs mee te kokkerellen.” Caroline: „Het grappige is: als je zo’n leven kiest als dat van ons, dan ga je je geld anders uitgeven. Het draait niet meer om op reis gaan, of sparen voor mooie spullen. We leven als vanzelf goedkoop en zetten alles opzij wat we niet nodig hebben. Een buffer voor een calamiteit of later ons pensioen.” Tex: „Ik zou niet iets concreets kunnen noemen wat ik nog wil hebben of kopen. Dit leven, ons leven – dat wil ik. Als ik de hele dag achter een bureautje moet zitten, zou ik geloof ik van ellende dood neervallen.” Wonen Tex en Caroline verblijven in het seizoen in een houten chalet op het fort. In de winter zijn ze op hun schip dat in de haven van Dordrecht ligt. Vervoer Hun Nissan Micra wordt ingezet als ‘werkauto’. „Daar kunnen we gewoon lomp dingen ingooien; een krasje meer of minder maakt ook niet meer uit.” Caroline heeft daarnaast een elektrische scooter die ze oplaadt met hun eigen zonnepaneel. Huisdieren Tex: „Er lopen hier genoeg hazen, reetjes en fazanten rond, maar een eigen huisdier hebben we niet.” Sporten Caroline wil iedere dag iets actiefs doen: ze pakt kano, sup of gaat zwemmen of skaten. „Dat moet van mezelf en dat voelt goed.” Tex is meer van een actief dagelijks leven met „klussen, grasmaaien en dat soort dingen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/o3W7Z3aG569ulDXy9qR3xS69wEA=/1280x/filters:no_upscale()/s3/static.nrc.nl/images/gn4/stripped/data121994192-291c0f.jpg'/>]]></description>
      <guid>https://nrc.nl/nieuws/2024/09/20/wij-hoeven-niet-meer-op-vakantie-we-zijn-het-al-a4866594</guid>
      <pubDate>Fri, 20 Sep 2024 07:02:10 +0000</pubDate>
    </item>
    <item>
      <title><![CDATA[‘Voor ons begint de dag vaak al om 4 uur ’s nachts’]]></title>
      <description><![CDATA[<p>Susanne: „Ik ben hier opgegroeid op de boerderij. Mijn ouders teelden appels, peren en kersen – elstar, conference en morel. Morellen, dat zijn typisch zure kersen die je goed kunt inmaken voor in vlaai en sap. Mijn broertje, zusje en ik hebben altijd meegeholpen in het bedrijf, maar mijn ouders zeiden ook: zorg dat je goed bent opgeleid en zoveel mogelijk van de wereld ziet. Zelf had ik ook wel het gevoel dat ik me als vrouw in de agrarische mannenwereld extra moest bewijzen. Dus heb ik gezorgd voor een goede basis met een studie bedrijfseconomie in Nijmegen en financieel recht in Rotterdam.” Lion: „In Nijmegen hebben wij elkaar ontmoet, dat was in 2008. In 2010 zijn we getrouwd en in 2012 zijn we met onze drie maanden oude dochter hiernaartoe verhuisd: het familiebedrijf in Baarlo. In eerste instantie was het niet de bedoeling dat ik een rol zou spelen op de boerderij. Ik heb commerciële en bedrijfseconomie gestudeerd en werkte bij de Rabobank. Al hielp ik Susanne natuurlijk wel eens met klusjes op het bedrijf. Dat vond ik al nooit erg om te doen.” Susanne: „In de winter van 2017 waren mijn zus en ik bezig met een project: we wilden een grote schuur in de buurt ombouwen tot recreatiewoning. We zaten volop in de verbouwing, toen mijn zus in de winter met zwangerschapsverlof ging – terwijl we de eerste boekingen voor april al hadden staan.” Lion: „Toen besloot ik mijn baan op te zeggen en die verbouwing over te nemen. Eerst maakte ik als zelfstandig ondernemer ook nog bedrijfsvideo’s, maar ik kwam er al snel achter dat ik niet allebei die banen half wilde doen. Zo kwam het zwaartepunt steeds meer op de boerderij te liggen. Nu werken we er allebei fulltime.” Susanne: „De fruitteelt is een gekke business. Je hebt met allerlei onzekere factoren te maken waarop je moet anticiperen. Het weer, je personeel, de regelgeving. Dit jaar hebben we bijvoorbeeld veel problemen met onze kersen gehad, omdat de minister opeens besloot dat we het bestrijdingsmiddel tegen de suzuki-vlieg maar één keer in de drie jaar mogen gebruiken. Terwijl die vlieg er natuurlijk gewoon ieder jaar in zit. Daardoor is de oogst dit jaar compleet verloren gegaan. Dus nu zitten we te kijken of we die kersensoort volgend jaar nog wel gaan aanplanten.” Lion: „Regelgeving op zich is niet verkeerd. Alleen is het dan wel fijn om te weten wat de regels voor, zeg, de komende tien jaar zijn. Nu is het: opeens mag dit niet meer, en hebben wij enorme stress en risico’s die we nergens op kunnen verhalen.” Susanne: „Daarom hebben we het bedrijf de afgelopen tien jaar anders ingedeeld. We telen nu zes fruitsoorten in plaats van drie, om de risico’s te spreiden. We zijn er recreatie bij gaan doen: we zijn een vergaderlocatie en ondertussen hebben we drie grote vakantiewoningen die we verhuren. Ook zijn we een camper- en caravanstalling begonnen en hebben we sinds dit jaar een vergunning voor een agrarische kinderopvang. Soms zou je haast denken: waarom kiezen we nog voor de fruitteelt met alle risico’s die erbij horen? Maar die fruitbomen zijn wel de basis van het bedrijf en maken bovendien dat dit de meest magische plek van de wereld is.” Lion: „Alle gasten komen hier aan en zeggen meteen: wauw, wat een plek, en dat fruit dat hier gewoon groeit! Dan zijn ze helemaal in verwondering.” Susanne: „’s Zomers is het druk. Voor ons begint de dag vaak al om 4 uur ’s nachts, als de eerste vrachtwagen komt laden.” Lion: „De taken op de boerderij verdelen we. In deze tijd van het jaar gaat een van ons met het oogstteam het veld in om te kijken of het product goed van het land komt. De ander zorgt dat de kinderen ontbijten en op school komen. Dan is er tot twee uur even een periode van relatieve rust waarin we we ons volledig op het bedrijf focussen. Daarna haal ik de kinderen van school. Eerst deden we dat om en om, maar dat was niet zo’n succes. Belde de school op: uw kind staat nog op het schoolplein. Dachten we allebei dat de ander aan de beurt was! Ha, toen hebben we afgesproken dat ik het altijd doe.” Susanne: „Het spitsuur voor ons is de combinatie van werk, school, sportclubjes en eten. Ik denk wel eens: hoe doen andere ouders dit allemaal? Dat de kinderen op tijd gegeten hebben en dan weer met de juiste spullen bij judo, voetbal of volleybal zijn, terwijl ondertussen het bedrijf ook nog doorgaat – dat is iedere keer toch een hele klus, vind ik.” Lion: „Tussen twee en acht probeer ik vooral stress te vermijden door de belangrijkste taken af te ronden. Alles wat ik daarnaast voor elkaar krijg, is bonus.” Susanne: „Als de kinderen op bed liggen, zijn we druk met het voorbereiden van de volgende dag. Alles moet klaarstaan, zodat het team meteen aan de slag kan. Ook doen we de mail, werken de boekingen bij voor de vakantiehuisjes, of ik heb een vergadering. Ik zit in twee raden van toezicht en in het bestuur van de Limburgse Land- en Tuinbouwbond.” Lion: „Susannes vader werkt volop mee in het bedrijf en haar moeder is gastouder, maar werkt ook voor ons. Vrijdag komen mijn ouders hier oppassen; dat doen ze al sinds de kinderen klein zijn. Dan staan lunch en avondeten klaar, mijn moeder strijkt en mijn vader repareert alles in en om het huis wat kapot is. Dat is echt heerlijk! Ze helpen ons enorm.” Susanne: „Een boerderij is hard werken, maar voor onze kids is het een geweldige plek om op te groeien. We organiseren plukdagen voor het grote publiek, en dan runt onze oudste dochter de boel hier. Ze ontvangt de mensen en legt uit wat ze kunnen doen. Melle, de jongste, heeft dan zijn eigen koffiekraampje en zijn broer Floris staat achter een ijskar die we op Marktplaats hebben gekocht. Staan ze onder één parasol hun spulletjes te verkopen! Dat is toch wel heel schattig allemaal.” Susanne Görtz (42) en Lion Kniest (42) wonen in het Limburgse Baarlo met hun drie kinderen: Julie (13), Floris (10) en Melle (8). Ze runnen de Fruitboerderij waar ze kersen, peren, appels en pruimen telen. Hun fruit gaat grotendeels naar fabrieken die er sap, jam, likeur of iets anders van maken. Daarnaast hebben ze op de boerderij een vergaderlocatie, drie vakantiewoningen en een caravan/camper-stalling. Ze hebben vier vaste medewerkers in dienst en werken verder met seizoenskrachten: scholieren uit de buurt en arbeidsmigranten, voornamelijk uit Polen. Hun gezamenlijke inkomen is twee keer modaal. Wonen Susanne en Lion wonen in een vrijstaand huis op hun eigen erf. Zijn vader heeft geholpen met de verbouwing. Boodschappen Susanne doet de boodschappen. Veel koopt ze in de buurt. „Tomaten en aardbeien van de buren zijn toch het lekkerst.” Huisdieren Labrador Sara en vier kippen. Vervoer Een gezinsauto en een werkbus. Verder hebben ze een mountainbike voor in het veld; daarmee kunnen ze makkelijk over de smalle paden tussen de fruitbomen door fietsen. Sport De kinderen doen aan judo, volleybal en voetbal. Lion is coach en trainer van het team van hun jongste, Melle. De twee jaar daarvoor was hij dat voor het team van Floris. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/FANrANb0fLFLrm5py2jDmwA6ZVI=/1280x/filters:no_upscale()/s3/static.nrc.nl/images/gn4/stripped/data121678939-4c7bb2.jpg'/>]]></description>
      <guid>https://nrc.nl/nieuws/2024/09/13/voor-ons-begint-de-dag-vaak-al-om-4-uur-s-nachts-a4865617</guid>
      <pubDate>Fri, 13 Sep 2024 07:02:10 +0000</pubDate>
    </item>
    <item>
      <title><![CDATA[‘Het zou normaal moeten zijn dat je de rollen eens omdraait’]]></title>
      <description><![CDATA[<p>Jonathan: „Ik heb jarenlang fulltime als chef-kok gewerkt, maar sinds twee jaar ben ik grotendeels huisman. Ik werk nu gemiddeld nog vijf uur per week als chef-kok, op freelancebasis. Ik doe alleen de projecten die ik leuk vind. En met die vijf uur per week verdien ik evengoed nog een modaal salaris.” Milou: „Ik heb een paar bedrijven en werk zestig tot zeventig uur per week. In plaats van tv-kijken ga ik liever werken.” Jonathan: „Ik vind het leuk om wat meer van de kinderen mee te krijgen.” Milou: „Drie kinderen is natuurlijk niet niks. Het is een hoop werk.” Jonathan: „Als kok ben je hele dagen weg, dus zou ik ze niet veel zien als ik nog fulltime zou werken. En het is ook gewoon een luxe dat ik het kan doen omdat Milou goed verdient met haar bedrijven.” Milou: „Ik voel me wel verwend, ook omdat Jonathan heel verzorgend is en heel goed kan koken. Zelfs als hij een lunch maakt, krijg je een gepocheerd ei of zo.” Jonathan: „Is toch niks bijzonders ? Je gooit gewoon een ei in heet water.” Milou: „Hij kan gewoon niet meer normaal koken. Het heeft altijd een speciaal randje. Alleen al hoe het is opgemaakt. En hij gebruik kooktechnieken waarvan ik niet wist dat ze bestonden.” Jonathan: „Tsja, ik ben geen kantinejuf.” Milou: „Ik verdien het meeste met mijn recruitmentbedrijf Cooble. We hebben nu 42 werknemers en helpen bijvoorbeeld het Openbaar Ministerie officieren te vinden, en Jumbo om filiaalmanagers te werven. Meestal werk ik overdag voor Cooble en ’s avonds voor mijn andere bedrijf. Dat organiseert missverkiezingen, waaronder sinds dit jaar Miss Universe Nederland.” Jonathan: „Milou is echt een ondernemer. Ze heeft ook nog een bedrijf in catwalkoutfits en damesschoenen met hakken, bijvoorbeeld. Die zit ik soms in te pakken aan de keukentafel.” Milou Verhoeks (38) was Miss Earth Nederland, heeft nu het recruitmentbedrijf Cooble en organiseert missverkiezingen. Haar vriend Jonathan Daane Bolier (38) is chef-kok, maar nu vooral huisman en thuischef. Ze wonen in Zoetermeer. Dochter Chloé (7), geboren uit Jonathans vorige relatie, is om de week bij het gezin. Hun zoon Lewis is 2 jaar, hun dochter Jolie 6 maanden. Milou en Jonathan houden van wijn en af en toe een diner in een driesterrenrestaurant. Jonathan verdient modaal, Milou driemaal modaal. Milou: „Missverkiezingen zijn nogal veranderd sinds ik in 2007 voor Nederland meedeed aan Miss Universe. Het is niet meer plastic fantastic, maar een viering van de vrouw. Onze winnares voor Miss Universe dit jaar is bijvoorbeeld moeder, wat vroeger niet mocht. Vorig jaar was de Nederlandse deelnemer aan Miss Universe een transvrouw. Het hangt er natuurlijk ook vanaf wie de verkiezing organiseert. De wereldwijde Miss Universe-verkiezing was lange tijd in handen van Donald Trump. De winnares mocht zijn assistente worden. Tegenwoordig is een van de twee bazen van Miss Universe zelf transgender. Verder worden verkiezingen steeds inclusiever qua leeftijd. Voor volgend jaar hebben wij aanmeldingen van 40-plussers. En de nieuwe Miss Zuid-Afrika is doof. Dus het evolueert wel degelijk.” Jonathan: „Ik ben niet de héle tijd met de kinderen bezig. Op maandag komen opa en oma. Op dinsdag en donderdag gaan ze naar de crèche. Woensdag is mijn papadag en vrijdag is het mamadag. Maar Milou is vaak weg voor werk, dus dan wordt het alsnog een papadag.” Milou: „Dat valt wel mee, vind ik! Ik ben er echt wel drie van de vier keer.” Jonathan: „Maar ik weet iets beter hoe alles moet, dus het is dan toch een ‘mampadag’. Meestal ligt de mental load meer bij de moeder, bij ons is dat andersom.” Milou: „Soms klagen mijn vriendinnen bij een etentje over hun mannen, dat ze sommige taken nooit doen, en dan denk ik altijd: oh ja, dat doe ik óók niet.” Jonathan, grappend: „Zij is gewoon de man hier.” Milou: „Het zou normaal moeten zijn dat je eens de rollen omdraait. Maar dat is het niet. Veel vrouwen vragen me: kun je er wel zijn voor je kinderen? Nou, volgens mij wel. Ik werk grotendeels thuis.” Jonathan: „Ze gaf borstvoeding tussen de vergaderingen door.” Milou: „En tijdens de missverkiezingen.” Jonathan: „Veel mannen vinden het knap dat ik dit kan. Maar ik vind het wel lekker. Ik heb me vroeger het schompes gewerkt. Een tijd lang was ik overdag als vertegenwoordiger vanaf ’s ochtends vroeg op pad en daarna stond ik tot ’s avonds laat te koken in de Beukenhof. Maar goed, ik vind werken óók heel leuk, en ik mis het ook af en toe. Misschien ga ik al over een paar jaar, als de kinderen iets groter zijn, weer volop aan de slag. Ik wil graag mijn eigen restaurant openen.” Milou: „Mijn werknemers mogen zoveel vakantie opnemen als ze willen en werken waar ze maar willen, als ze hun resultaten maar halen. Sommigen zitten op Bali, dat vind ik geen probleem. Ik werk zelf ook veel thuis, kan mijn eigen tijd indelen. Als het mooi weer is, ga ik een paar uur in de tuin zitten en dan werk ik ’s avonds extra hard om het in te halen.” Jonathan: „We zijn tegenpolen. Ik zou nooit online op flexibele tijden kunnen werken. Ik heb de energie nodig van een fysieke werkplek, zoals een keuken. En de tijdsdruk die erbij komt.” Milou: „Jonathan maakt de hele dag grappen. Hij is creatief. Soms heeft hij midden in de nacht een idee, voor een nieuw bedrijfje of zo.” Jonathan: „Maar het verschil is: Milou heeft er dezelfde nacht al een domeinnaam bij aangemaakt.” Milou: „We gaan allebei om half twaalf naar bed.” Jonathan: „Ik val meteen in slaap. Milou kijkt eerst nog iets op Netflix, meestal verschrikkelijke series. Over Vikingen, met onthoofdingen en fjordenneukers.” Milou: „Ik zit nu in mijn Vikingenperiode. Maar ik kijk vooral Love Island, Temptation Island of Married At First Sight.” Jonathan: „En dan ook van alle landen. Married At First Sight Uganda...” Milou: „Ik hou van programma’s waarbij ik mijn hersens uit kan zetten.” Jonathan: „Ons recept? Ik doe mijn ding en zij ook. Je moet elkaar wat gunnen.” Milou: „Jonathans humor helpt veel. Want met twee jonge kindjes is het soms best zwaar.” Jonathan: „Maar we hebben een heel mooi leven. We hebben veel geluk.” Milou: „Ik ben megablij met Jonathan.” Jonathan: „Ik ook met jou.” Opstaan Jonathan staat op om 6.30 uur. In de weken dat Chloé er is, brengt hij haar om 7.45 uur met de auto naar school, van Zoetermeer naar Den Haag – twintig minuten samen in de auto.. „Dat is altijd heel gezellig. Je hebt toch andere gesprekken als je even met zijn tweeën bent.” Milou staat om 9.00 uur op. Dan heeft ze meestal al zeker twintig appjes te beantwoorden, wat ze vaak in bed doet. Vanaf 10.00 uur heeft ze afspraken. Om 17.30 uur zet Jonathan zijn culinaire avondeten op tafel. Om 23.30 uur gaan ze slapen. Vakantie Jonathan: „Vorig jaar zijn we vijf keer op vakantie geweest, dit jaar niet. Dat was niet erg, want we hebben net een nieuw huis met een grote tuin, en het was deze zomer vaak mooi weer. Bovendien, vakantie met kleine kinderen is géén vakantie. Je mist alle dingen die je nodig hebt. zoals een cooker. Het is een grote hel!” Designertassen Milou houdt van mooie handtassen. Ze heeft exemplaren van Chanel en Yves Saint Laurent in haar collectie. „Mijn droom is een Hermès Birkin.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/1UOSWeYO3KFDKwr_BOw17EEU9Ro=/1280x/filters:no_upscale()/s3/static.nrc.nl/images/gn4/stripped/data121306259-cd4e93.jpg'/>]]></description>
      <guid>https://nrc.nl/nieuws/2024/09/06/het-zou-normaal-moeten-zijn-dat-je-de-rollen-eens-omdraait-a4864846</guid>
      <pubDate>Fri, 6 Sep 2024 07:02:10 +0000</pubDate>
    </item>
  </channel>
</rss>
