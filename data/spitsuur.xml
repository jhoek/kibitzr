<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Ik wil mezelf geen feminist noemen’]]></title>
      <description><![CDATA[<p>Stefanie: „We hebben elkaar veertien jaar geleden ontmoet met carnaval in Maastricht. Ik was verkleed als circusdirecteur, met snor en al.”  Tetsuro: „En ik als Playboy-bunny. We woonden beiden in Amsterdam, maar waren toen toevallig allebei in Maastricht om carnaval te vieren. Het was in Take Five, mijn favoriete bar in Maastricht. Toen ik in die stad studeerde, heb ik er een tijdje achter de bar gestaan. Stefanie:  „Ik begon met studeren aan de kunstacademie van Maastricht toen Tetsuro al weg was. Take Five werd toen ook mijn stamkroeg. Er kwamen veel creatievelingen.” Tetsuro: „Na die eerste avond zijn we gaan daten en na een tijdje gaan samenwonen in Amsterdam.” Stefanie: „Onze eerste, Yuna, is daar geboren. Ik werkte toen bij het Stedelijk Museum op de afdeling educatie. Mensen vroegen weleens: zou je niet terug willen naar Maastricht? Want ik kom daar vandaan. Dan zei ik altijd, een beetje voor de grap: alleen als ik hoofd educatie bij het Bonnefanten [museum] kan worden. Zes jaar geleden kwam die baan opeens vrij.” Tetsuro: „Ik werkte toen als freelancefotograaf, we woonden op een etage. Het was duidelijk dat we niet in Amsterdam konden blijven als we nog een kind kregen.” Stefanie: „En we hadden niet zo’n zin om ergens in een randgemeente van Amsterdam te gaan zitten.” Tetsuro: „Dus toen zijn we naar Maastricht verhuisd.” Stefanie: „We zeiden: laten we het een jaar proberen. Maar al na een half jaar bleek dit een fantastische keuze. We hebben leuke buren. De kinderen leggen snel contact. De kwaliteit van leven is hier hoog. We wonen in Biesland, in een buurtje waar alle huizen wit geverfd zijn, op zeven minuten fietsen van het Vrijthof.” Tetsuro: „En aan de andere kant sta je meteen in de natuur. Ook handig: Stefanies ouders wonen vlakbij en mijn moeder woont in Brussel, een uurtje rijden. Stefanie: „Maastricht heeft veel cafés en een rijk cultureel leven. En de sfeer is er zachtaardiger en gemoedelijker dan in de Randstad.” Stefanie Metsemakers (36) en Tetsuro Miyazaki (44) wonen in Maastricht. Daar zijn ze naartoe verhuisd vanuit Amsterdam toen Stefanie een baan kreeg  bij het Bonnefanten museum. Ze zijn blij met die stap: Maastricht heeft cultuur én natuur, de kwaliteit van leven is groot en de mensen zijn vriendelijk. Tetsuro doet de boodschappen en kookt, Stefanie ruimt op en doet het regelwerk. Tetsuro (half Belg, half Japanner)  werkt bij een communicatiebureau. Ze hebben twee dochters, Yuna (7) en Miki (4). Tetsuro: „Ik heb niet zozeer heimwee naar Amsterdam. Ik zou toch niet meer drie keer per week in de Paradiso staan. Soms heb ik wel heimwee naar die periode, toen ik tussen de 25 en 35 was. Je hebt al een beetje geld, weinig verantwoordelijkheid en veel vrijheid. Als ik op vrijdagmiddag drie appjes stuurde, zat ik binnen de kortste keren met tien vrienden op het terras. Nu stuur je tien appjes en daagt er misschien één vriend op, als je geluk hebt.” Stefanie: „We hebben het huishouden goed verdeeld. Tetsuro doet de boodschappen en kookt. Ik ruim op en doe het regelwerk. Ik ga over de kleding van de kinderen, ik regel de schoonmaakster, doe de financiën. Drie jaar geleden hebben we een online test gedaan en daar kwam uit dat Tetsuro 53 procent van het huishouden deed.” Tetsuro: „Toen we hem opnieuw deden, kwam eruit dat ik 51 procent deed.” Stefanie: „Bij de opleiding bedrijfskunde die ik naast mijn werk volg, vertelde ik pas nog dat mijn man elke avond kookt. Een man grapte: dus jouw man zit onder de plak! Zulke reacties krijg je wel vaker.” Tetsuro: „Soms zeggen we eerst: één van de twee kookt altijd. Dat vindt niemand gek. En dan zeggen we dat ík diegene ben. Dan pas kijken mensen ervan op.” Stefanie: „Ik houd gewoon niet van koken, zonde van mijn tijd. Het is zoveel werk als je bedenkt hoe snel je het opeet.” Tetsuro: „Ik vind het leuk om te doen. En ik eet graag wat ik zelf maak.” Stefanie: „Soms maakt hij zelf sushi of pizza.” Tetsuro: „Onze kleinste houdt van sushi en friet; dan kan je goed zien dat ze mijn Japanse én Belgische genen heeft.” Stefanie: „Ik kan iedereen aanraden die test te doen. Want vaak zit het toch anders dan je denkt. Bijvoorbeeld: de man denkt dat hij best veel in het huishouden doet, maar dat blijkt tegen te vallen. Of de vrouw doet veel meer dan hij beseft.” Tetsuro: „Het is al leuk om te zien of je die test allebei hetzelfde invult.” Stefanie: „Hoe je het verdeelt, maakt niet uit, vind ik – dat kan ook 60/40 zijn, als je er maar allebei oké mee bent en de één niet veel meer doet dan de ander beseft.” Tetsuro: „Feminist? Nee, ik wil mezelf geen feminist noemen, dat vind ik zo’n label.  Laat anderen maar beoordelen of ik feministisch ben.” Stefanie: „Maar ik ken weinig mannen die zouden verhuizen voor de carrière van hun vrouw.” Tetsuro: „Dat klopt. Daarentegen ken ik wel veel mensen die verhuisd zijn voor een nieuwe baan van de man. Mensen vragen soms: voel je je niet heel erg gekrenkt in je mannelijkheid? Nou, nee.” Stefanie: „Voor mij was het makkelijker te landen in Maastricht omdat ik meteen een leuke baan had.” Tetsuro: „Ik moest wel even schakelen. De mensen zijn erg vriendelijk, maar als ze moeten kiezen tussen mij en een echte Maastrichtse fotograaf, en we zijn allebei even goed, kiezen ze toch die Sjeng, oftewel de Maastrichtenaar. Tegenwoordig werk ik ook als copywriter en conceptontwikkelaar bij een creatief communicatiebureau. Dat heeft meer snelheid en is in sociaal opzicht leuker dan het solitaire leven van een freelance fotograaf, al fotografeer ik nog steeds. Mijn bekendste fotoproject gaat over half-Japans zijn, hafu.  Daarvoor heb ik mensen uit meer dan honderd landen gefotografeerd.”  Stefanie: „Voor dat fotoproject is Tetsuro eens drie weken naar Japan geweest. Toen heeft hij tien maaltijden in de diepvries voor mij en de kinderen achtergelaten. Ja, de ideale man!” Opstaan en naar bed Tetsuro en Stefanie staan om zeven uur op. Om zes uur ’s avonds komen ze thuis. Dan eten ze. Om half acht gaan de kinderen naar bed. Daarna „kijken we iets en lezen nog wat”.  Hij houdt van Murakami, haar laatste boek is De hemel verslinden van Paolo Giordano. Rond elf uur gaat het licht uit.  Laatste grote uitgave In mei gaat het gezin twee weken naar Japan. Stefanie is er al eerder geweest met Tetsuro. Ditmaal gaan haar ouders en zusje ook mee. „Dus dat maakt het bijzonder.” Verdienen  Samen verdienen ze drie keer modaal. Stefanie verdient het meest. Tetsuro heeft daar geen moeite mee: „Het is geen wedstrijd. Ik zou best wat beter willen verdienen, maar niet per se meer dan Stefanie.”  Sport Stefanie gaat elke woensdag naar bootcamp. Tetsuro doet twee keer per week aan kendo, een Japanse vechtkunst. „Het is een soort Japans schermen”, zegt Tetsuro. „Met bamboestokken. Als we winnen juichen we niet, uit respect voor de tegenstander.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/31/ik-wil-mezelf-geen-feminist-noemen-a4161032</guid>
      <pubDate>Fri, 31 Mar 2023 07:02:21 +00:00</pubDate>
    </item>
    <item>
      <title><![CDATA[Kevin en Gerbert-Jan hebben vierduizend vierkante meter grond. 'Hier is meer te doen dan in het appartement in Amsterdam waar we eerder woonden']]></title>
      <description><![CDATA[<p>Gerbert-Jan: „Ik heb een IT-bedrijf. Na zeven jaar zijn we nu met bijna zeshonderd medewerkers. We hebben vestigingen in Amsterdam, Den Bosch, Baarn, Lissabon en Stockholm. Ik schat dat ik zestig à zeventig uur per week werk, maar ik haal er veel energie uit.” Kevin: „Ik ben directeur-eigenaar van het transportbedrijf dat ik van mijn ouders heb overgenomen. Omdat het bedrijf van Gerbert-Jan veel sneller groeit dan het mijne en hij meer plezier heeft in leidinggeven dan ik, heb ik besloten mijn onderneming grotendeels aan anderen over te laten, zodat ik meer thuis kan zijn. Ik doe alles in huis en tuin en help mijn ouders, die hier ook op het erf wonen. Sinds kort woont ook mijn schoonmoeder vlakbij. Ik ga dus altijd mee naar de dokter en zo.” Gerbert-Jan: „Kevins zus en haar partner wonen ook hier op het erf, net als haar zoon en dochter met vriend en kind. Het is een soort dorpje hier.” Kevin: „Vrienden vinden ons soms net de Meilandjes. Maar als familie zien we elkaar echt niet elke dag. Soms kom ik mijn zus maar één keer in de twee weken tegen. Ik vind het heel fijn om dicht bij mijn familie te wonen. Er is altijd iemand om op onze twee honden te passen. En mijn ouders kunnen elke dag hun kleinkinderen en achterkleinkind zien.” Gerbert-Jan: „We zijn allebei heel druk met onze werkzaamheden. Ik denk dat het runnen van het huis en het erf net zo veel tijd vergt als mijn bedrijf.” Kevin: „Meer.” Gerbert-Jan: „Kevin heeft alles geregeld rond de aankoop van onze boerderij, de verbouwing, de inrichting.” Kevin: „Hoeveel uur ik per week maak, weet ik niet, maar het stopt nooit.” Gerbert-Jan: „Jouw lijst aan taken is oneindig.” Kevin: „We hebben vierduizend vierkante meter grond. Ik maai, snoei, regel het onderhoud van de zitmaaier, en dat is dan alleen nog maar het werk buiten.” Gerbert-Jan Valk (43) en Kevin de Loor (39) kennen elkaar vijftien jaar en  zijn inmiddels 12,5 jaar getrouwd. Gerbert-Jan is oprichter en eigenaar van IT-bedrijf Linden-IT. Kevin nam vijf jaar geleden het transportbedrijf van zijn ouders over, maar heeft de leiding grotendeels uit handen gegeven om huis en tuin te kunnen managen. Ze wonen in Noordbeemster, samen met familieleden en twee honden. Ze  hebben samen een inkomen van 3,5 keer modaal. Gerbert-Jan: „Gisteren heb je voegen gevuld en wilgen geknot. Hier is meer te doen dan in het appartement in Amsterdam waar we eerder woonden.” Kevin: „Ik ben een druk mannetje en leg de lat hoog. Het is altijd strak binnen. Een opgeruimd huis betekent voor mij een opgeruimd hoofd.” Kevin: „Een van de dingen waar we al over dromen zolang we elkaar kennen, en dat is nu vijftien jaar, is een vakantiehuis in het buitenland.” Gerbert-Jan: „Vorig jaar heb ik een kantoor geopend in Lissabon en toen we voor het eerst in die stad kwamen, waren we op slag verliefd: strand, stad, cultuur, lekker eten, leuke mensen, het is er allemaal. Toen kwamen we op het idee om daar een appartement te kopen.” Kevin: „Ik ben aan de slag gegaan met een makelaar en heb veel online bezichtigingen gedaan, want het was nog in coronatijd. Als we het wat vonden, gingen we erheen. Lissabon is behapbaar, een dorpse stad. Een soort Amsterdam met zon en heuvels.” Gerbert-Jan: „Elke zes weken zijn we er vier tot vijf dagen. Ik ga daar naar mijn werk, in het weekend zijn we vrij.” Kevin: „En één keer per jaar zijn we er voor een langere vakantie.” Gerbert-Jan: „Het nieuwe, het vele dat nog te ontdekken valt, het gevoel van vrijheid is er heerlijk.” Kevin: „In Nederland zijn heel veel regels. In Lissabon is het 1980: alles mag er nog, zoals roken in de horeca.” Gerbert-Jan: „Als we samen vrij zijn, spelen we golf. Of kijken we series. Of gaan we winkelen. Onze vrije tijd loopt altijd snel vol.” Kevin: „Dat willen we een beetje indammen. Geen vier zakendiners per week, maar ook eens stamppot op de bank.” Gerbert-Jan: „We brengen onze tijd graag samen door, in die zin is Kevin mijn grootste hobby. Ik heb verder niet echt hobby’s, daar heb ik geen tijd voor.” Kevin: „Ja, we zijn graag samen, maakt niet uit waar. We zijn elkaars beste maatjes.” Gerbert-Jan: „Al vanaf dag één in onze relatie doen we zoveel mogelijk samen. Zo kijken we elke week naar Heel Holland Bakt. Mijn privémomentje is eenmaal per zes weken naar de schoonheidsspecialiste, voor Kevin is dat een paar uurtjes kajakken in de Beemster. Wat we ook leuk vinden, is adresjes in de buurt afgaan: langs het bloemenstalletje langs de weg, kaas kopen bij een boerderij. Maar het meeste geld geven we uit aan tickets naar Lissabon, de honden en uit eten gaan.” Kevin: „En aan gadgets, zoals een robotstofzuiger. En ik heb laatst apparaatjes gekocht waarmee de gordijnen automatisch open en dicht kunnen. Het moet hier zo comfortabel mogelijk zijn.” Gerbert-Jan: „Ja, we houden van dingen die het leven makkelijker maken. We hebben dan ook veel geld gestoken in de inrichting.” Kevin: „Daar hebben we een styliste voor in de arm genomen.” Kevin: „Ik zou wel permanent in Lissabon willen wonen. Maar dat kan nu nog niet met onze ouders.” Gerbert-Jan: „Ik zou op den duur meer vrije tijd willen hebben, zodat we meer in het buitenland kunnen zijn. De helft van het jaar, of zo.” Kevin: „Omdat het bedrijf van Gerbert-Jan zo hard groeit, is het moeilijk te voorspellen hoe de toekomst eruitziet. En we hebben ook nauwelijks tijd om daarover na te denken.” Gerbert-Jan: „De stip die we tien jaar geleden op de horizon zetten, is bereikt, maar we hebben nog geen tijd gehad om een nieuwe te bedenken.” Kevin: „Misschien is meer tijd wel die nieuwe stip.” Wonen In een verbouwde stolpboerderij in Noordbeemster. Ook de ouders en zus van Kevin wonen er. Vervoer Kevin en Gerbert-Jan hebben allebei een auto. Huisdieren De jack russels Sky en Dotje, bijnaam Terror Dot. Kevin: „Het zijn net onze kinderen. Ze zijn een grote hobby voor mij.” Hulp in de huishouding Nee. Het feit dat de interieurverzorgster met pensioen ging, was een van de redenen voor Kevin om minder in zijn bedrijf te gaan werken en meer thuis te zijn. Laatste grote uitgave Een appartement in Lissabon. Sparen Nee. Kevin: „Wat we niet hebben, geven we niet uit. Maar ik hou wel van bésparen, door te letten op aanbiedingen in de supermarkt.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/24/vrienden-vinden-ons-soms-net-de-meilandjes-a4160422</guid>
      <pubDate>Fri, 24 Mar 2023 07:02:21 +00:00</pubDate>
    </item>
    <item>
      <title><![CDATA[‘Ik sta er nooit bij stil dat ik nu de kostwinner ben’]]></title>
      <description><![CDATA[<p>Ellen: „We komen allebei uit het westen. Hans is een geboren ‘Leienaar ’ en ik ben een kind van de zee – geboren in Castricum. We woonden samen in Nieuw-Vennep, maar daar waren we op een gegeven moment hélemaal klaar mee. De gejaagdheid, de files, de herrie van Schiphol. We snakten naar rust en meer natuur om ons heen.”  Ellen Marks (59) is voorzitter van het college van bestuur van Aventus, een ROC met vestigingen in Apeldoorn, Zutphen en Deventer. Hans Marks (62) werkte tot acht jaar terug in de financiële dienstverlening. Nu verzorgt hij huis en haard. Vijf jaar geleden publiceerde hij een historische roman over het beleg en ontzet van Leiden. Uit een eerder huwelijk heeft hij twee dochters, 34 en 32 jaar.  Ellen en Hans wonen in een vrijstaand huis in Diepenveen, met hond Sepp (7), een jackrusselterriër. Hun inkomen is drie keer modaal.  Hans: „Ik had destijds een seniorfunctie bij een internationale verzekeringsmakelaar in Rotterdam. Altijd in de auto, altijd targets, targets, targets halen. Nu ik erop terugkijk, was ik eigenlijk een soort werkmachine.” Ellen: „In zijn vrije tijd was Hans al bezig met het schrijven van een boek over het beleg en ontzet van Leiden, maar dat schoot maar niet op. Op een onbewaakt moment aan de keukentafel heb ik toen gezegd: waarom doen we het niet gewoon? We verhuizen naar de andere kant van het land, ik verdien het geld en jij kunt aan je boek werken.” Hans: „Mijn eerste reactie was: dat gaan we niet doen. Nicht im frage. Van jongs af aan heb ik meegekregen dat je na school je eigen brood verdient, dus je gaat niet op andermans zak lopen teren. Geen klaploperij, zeiden we dan. Het vergde anderhalf jaar praten en discussiëren met Ellen voor ik overstag ging.”  Ellen: „Ik heb vanaf het begin gezegd: doe nou maar gewoon waar je hart naar uitgaat. Als ik dat niet op mijn charmante doch dominante wijze had doorgedrukt, was het denk ik niet gebeurd.” Hans: „Toen ik eenmaal het besluit had genomen, was het voor mij vanzelfsprekend dat ik dan ook  voor Ellen en het huishouden ging zorgen. Ik was toch altijd al meer het opgeruimde type van ons twee.” Ellen: „Ik ben nu de kostwinner, maar daar sta ik geen seconde bij stil. Wij doen dit gewoon samen. Dat Hans thuis is, biedt mij ontzettend veel rust en ruimte. Ik hoef niet na te denken over wat we gaan eten, wie de boodschappen doet. Dat is heerlijk.” Hans: „Mij geeft het rust om het allemaal op mijn manier te kunnen doen. Maandag en dinsdag doe ik standaard de grote dingen in huis – wassen draaien, het sanitair een grote beurt, het hele huis afnemen – en dan heb ik de rest van de week vrij om wat meer losse klussen op te pakken. Het boek is ondertussen af; dat is in 2018 verschenen. Nu ben ik bezig met wat losse onderzoeksopzetjes, maar ook met het trapgat verven en tuinmeubels maken. Ik hobbel zo’n beetje de dag door.”  Ellen: „Op mijn werk reageren mensen weleens: jeetje, voel je je niet schuldig tegenover je man? Dan zeg ik: schuldig? Ik werk toch gewoon fulltime? Ja, thuis heb ik een leven als een luis op een zeer hoofd, maar zo hebben wij het nu eenmaal verdeeld. Naar tevredenheid van ons allebei.” Hans: „Toen we net hier in Diepenveen woonden, heb ik me veelvuldig bemoeid met het lokale verenigingsleven. Ik meldde me aan voor de Koningsdagorganisatie, zat bij de ijsbaanvereniging en de rugbyclub. Dat is na mijn ziekte helemaal verdwenen.” Ellen: „Dat Hans hier nog zit, is een medisch wonder.” Hans: „In 2020 kwamen we erachter dat ik een uitgezaaid melanoom had. De kanker zat all over the place.”  Ellen: „De dokters zeiden tegen Hans: we kunnen een experimentele immunotherapie doen, maar als dat niet werkt, ben je binnen twee maanden dood. Het wonder is geweest dat die immuno belachelijk goed aansloeg.”   Hans: „In een paar weken tijd heeft de therapie alle foute cellen opgeruimd. Nu moet ik eens per drie maanden een scanapparaat in ter controle. Dat is altijd weer spannend.” Ellen: „Het heeft wel wat zaken veranderd. Hans maakt zich minder druk om de wereld, de politiek, voetbal. Hoewel: vorige week zaten hond Sepp en ik nog tegen het plafond omdat Go Ahead Eagles had verloren. Nou, werkelijk. Ik was blij dat we vrijstaand wonen, zeg maar.”  Hans: „Neeeee, nu overdrijf je.”  Ellen: „Oké, ik geef toe: vroeger ging je op álles in en zocht je al die prikkels op. Dat is nu wel voorbij.” Hans: „We hebben altijd honden gehad en altijd met Bijbelse namen. De eerste jack russel was Sam, van Samuel. Toen kwam Moos, van Mozes – dat hadden de kinderen gekozen.” Ellen: „Dat zijn de twee dochters uit het eerdere huwelijk van Hans. Wij kregen een relatie toen zij twee en vier jaar oud waren. Dus ze zijn niet van mij, maar ze horen wel bij mij, na al die jaren.”  Hans: „Onze huidige hond heet Sepp, de verkorting van Joseph. Het is een aandachtvragertje hoor. Of een aandachtkrijger, kan ik misschien beter zeggen.” Ellen: „Sepp is een verbindende factor tussen ons. Wij hebben allebei een heel ander leven, dan is het belangrijk om ook dingen samen te hebben. Als we met Sepp op vakantie zijn, zorgt Hans in een restaurant voor een kleedje onder tafel en regel ik een bakje water. En we leren ’m allerlei trucjes. Als ik ‘kusje!’ zeg, dan springt hij op en drukt zijn snuit tegen mijn neus. Heel grappig. Maar Hans en ik volgen ook samen een wijncursus, gaan naar het theater of filmhuis en hebben een culinaire vriendengroep.” Hans: „Van nature houd ik dat soort dingen een beetje af. Ik ben wat meer een eigenheimer. Ook omdat ik op een gegeven moment weleens vermoeid raak van…” Ellen: „Gebabbel.” Hans: „Gebabbel, ja.” Ellen: „Als ik daar wél zin in heb, moet ik leren om  zelf naar vrienden of het theater te gaan. Zo ben ik laatst in mijn eentje naar Paulien Cornelisse geweest. Ook helemaal oké!” Hans: „Tegenwoordig heb ik wat minder behoefte aan dat soort uitjes.” Ellen: „Het heeft er denk ik ook mee te maken dat we ons hier, op deze plek, geworteld voelen. Vroeger gingen we in de zomer standaard drie weken op vakantie. Nu denk ik: waarom? Ik wil gewoon hier lekker in mijn tuin en rond mijn huis zijn. Hier laadt mijn batterij op.”  Opstaan Om half zeven gaat de wekker. Ellen schiet in haar hondenuitlaat-outfit en gaat drie kwartier met Sepp lopen. Hans staat iets later op, zet alvast eten voor de hond klaar en maakt ontbijt.  Vervoer Ellen heeft een auto van de zaak. Hans doet bijna alles met de fiets in het dorp. Hobby’s Tuinieren is een grote hobby van hen allebei. Ellen verzorgt de grote moestuin, Hans is van het siertuingedeelte.  Bedtijd Ellen is naar eigen zeggen een ‘vroegslaper’ en gaat tussen 22.00 en 22.30 uur naar bed. Hans volgt een half uur later.  Laatste grote uitgave Twee hekjes en een nieuwe beukenhaag om de voortuin. Dat kostte een paar duizend euro.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/17/ik-sta-er-nooit-bij-stil-dat-ik-nu-de-kostwinner-ben-a4159845</guid>
      <pubDate>Fri, 17 Mar 2023 07:02:22 +00:00</pubDate>
    </item>
    <item>
      <title><![CDATA[‘Soms reis ik als luxepoes, soms als backpacker’]]></title>
      <description><![CDATA[<p>‘Ik woon in een koopappartement in de Alexanderpolder. Het is hier fijn wonen, groen en rustig. Ik ga vaak een rondje om de Kralingseplas wandelen. En ik fiets in een kwartiertje naar het centrum van Rotterdam. Vorig jaar is mijn vader overleden, dus ik zorg nu een beetje voor mijn moeder. Die woont hier vijf minuten vandaan. Mijn ouders waren 45 jaar samen, dus het is een grote overgang voor haar. Ze is niet ziek, maar heeft extra aandacht nodig. „Ik ben gek op lezen, vooral managementboeken – die recenseer ik ook. Ik ben altijd een beetje nerdy geweest. Ik vind het leuk om te blijven leren en me te ontwikkelen. Ik heb een hele bibliotheek op kleur gesorteerd. „Soms lees ik ook een roman, maar verder vooral boeken waarvan ik wat kan leren voor mijn werk of voor mezelf. Ik wil graag de beste versie van mezelf zijn, elke dag een beetje beter. „Ik werk als consultant voor Noordhoff Academy. Wij adviseren scholen over  professionalisering van het onderwijs. Dat kan bijvoorbeeld gaan om de kwaliteit van de toetsing. Ook hebben we een leerplatform, StudyTube, waar docenten zich online kunnen bijscholen. „Naast mijn fulltimebaan bij Noordhoff werk ik ook als freelance consultant. Ik adviseer bedrijven over bijscholing van medewerkers, of hoe ze een bepaalde business-strategie kunnen uitstippelen. Dat freelancewerk kost me maximaal 15 uur per week, dus in totaal werk ik vaak wel 55 uur per week. Daar heb ik helemaal geen moeite mee, ik heb veel energie.  Consultant Fauzia Mahomed Radja (39) is single en woont in een koophuis in Rotterdam. Ze werkt vaak meer dan vijftig uur per week en verdient twee keer modaal.  Tijdens de pandemie woonde ze een tijdje in Suriname. Fauzia leest graag managementboeken, die ze ook recenseert. Haar recensies verspreidt ze via social media zoals LinkedIn. Fauzia’s grote passie is reizen, ze heeft al zestig landen bezocht.   „Werk en privé combineren gaat heel makkelijk. Het loopt op een organische manier door elkaar heen. Vaak zit ik ’s avonds nog even op de bank te werken met mijn laptop. Dat gaat vanzelf, want ik vind mijn werk leuk!” „Ik ben geïnteresseerd in technologie, kunstmatige intelligentie en big data. Veel mensen zien die ontwikkelingen als gevaar; dat had je ook bij de komst van de tekstverwerker. Maar je kunt het beter omarmen, vind ik, en zeggen: wat kunnen we ermee? Hoe kun je als bedrijf een techontwikkeling inzetten? „Om een simpel voorbeeld te geven: een restaurant kan via datatechnologie precies zien welke gerechten en drankjes het populairst zijn. Zulke data kunnen je helpen om productiever, efficiënter en winstgevender te worden. „Mijn grote passie is reizen, op allerlei manieren. Soms als luxepoes en soms als backpacker. Ik heb ook een alter ego, Dora The Explorer. In mijn dagelijks leven draag ik hakjes en mooie kleding, maar als ik op reis ga, verander ik in Dora The Explorer. Zo noem ik mezelf dan op social media.  „Ik ga altijd vier, vijf weken en heb al zestig landen gezien. Heel graag wil ik nog naar India, waar de roots van mijn voorouders liggen. Ik ben Hindostaans, oftewel Surinaams met Indiase wortels. „Tijdens de pandemie heb ik twee jaar in Suriname  gewoond en gewerkt. Daar ben ik geboren, ons gezin verhuisde in de jaren tachtig naar Nederland. Het was heerlijk daar te zijn tijdens de lockdowns. Ik werkte er als talent &amp; development manager voor een internationale organisatie en had het erg naar mijn zin, maar ik miste Nederland toch wel. Bovendien ligt Suriname best geïsoleerd, wat niet handig is als je zoveel van reizen houdt als ik. Vanuit Nederland gaat reizen juist heel makkelijk. „Tot vier jaar geleden was ik getrouwd. We waren twaalf jaar samen, maar zijn uiteindelijk uit elkaar gegroeid. Gelukkig zijn we nog steeds goede vrienden. Sindsdien heb ik geen langere relatie meer gehad, hooguit dingen van een paar maandjes. Uiteindelijk zou ik wel graag een leuke man willen vinden om lief en leed mee te delen. Samen een kleine wereld bouwen in deze grote wereld.” „Ik vind dat veel mannen spastisch doen over een relatie. Ze willen zich niet binden, uit angst dat ze hun vrijheid verliezen. Dat heeft volgens mij te maken met een ouderwets idee van wat een relatie is. Je hoeft echt niet alles samen te doen. Het gaat erom elkaar vrij te laten en het beste in elkaar naar boven halen. Zo kun je het laten slagen. Ik zie om mij heen veel stellen waarbij beiden nog steeds doen wat ze zelf leuk vinden. „Natuurlijk zijn er ook altijd dingen waarin je allebei anders bent. Maar daar kun je gewoon over praten om een consensus te bereiken. Ik heb bijvoorbeeld niet per se een kinderwens, maar als de man leuk genoeg is, valt erover te praten!” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan Fauzia staat om half zeven op. „Dan drink ik een glas lauwwarm water met citroen. Daarna doe ik een wierookje aan en ga vijftien minuten intenties uitspreken. Vervolgens lees ik de krant, NRC, digitaal. En dan ga ik aan het werk. Twee dagen per week werk ik bij Noordhoff in Utrecht, op andere dagen bezoek ik klanten of werk ik thuis.”  Sporten Sporten doet Fauzia ’s avonds na de werkdag: yoga, fitness en sinds kort ook krav maga, een Israëlische vechtsport. Ontspanning  Fauzia heeft veel energie en werkt hard. Om te ontspannen gaat ze graag uit eten, naar film of theater. Of ze bezoekt een klassiek concert. „En soms doe ik een stilteretraite om op te laden.” Naar bed „Ik ben wel een hamstertje”, zegt Fauzia, „ik ga tussen tien en half elf naar bed.” Laatste grote uitgave  Fauzia heeft recent haar huis laten stuken. 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/10/soms-reis-ik-als-luxepoes-soms-als-backpacker-a4159155</guid>
      <pubDate>Fri, 10 Mar 2023 07:02:22 +00:00</pubDate>
    </item>
    <item>
      <title><![CDATA[‘Van nature  zijn we gewoon  harde werkers’]]></title>
      <description><![CDATA[<p>Maria: „Rik en ik hebben best een druk leven. Ik werk veertig uur per week bij een belastingadvieskantoor, daarnaast hebben we een zoon van 14 en een dochter van 16, die dit jaar eindexamen doet. Het hele gezin is actief bij BV Hoofddorp, de basketbalvereniging. Rik als penningmeester, ik als wedstrijdsecretaris, coach en trainer en de kinderen als spelers. Alles bij elkaar redelijk intensief.” Rik: „Ik heb een eigen bedrijf, Finsulate, een innovatieve scale-up waarmee  ik producten ontwikkel om de algengroei op alles wat in het water ligt tegen te gaan. Zonder gif, dat is het innovatieve. Als er algen aan een schip groeien, wordt het oppervlak ruwer, neemt de weerstand bij het varen toe en dat kost snelheid en brandstof.” Maria: „Op mijn werk hebben we net de jaarafsluiting achter de rug. Daarna volgt altijd een heel drukke periode met alle rapportages.”  Rik: „Ook in het weekend ben ik vaak met mijn bedrijf bezig. Ik schat dat ik er zo’n zestig uur per week aan besteed. Dat is niet erg, want mijn werk is ook mijn hobby. Ik heb een missie, ik wil de wereld een stukje mooier maken, vrij van giftige verf. Ik voel me uitvinder en ben door het Europees Octrooibureau in 2019 uitgeroepen tot Uitvinder van het Jaar. Dat voelt toch een beetje als Europees Voetballer van het Jaar, haha.” Maria: „Toch hebben we een goede balans tussen werk en privé. En zo niet, dan proberen we een dag vrij te nemen. We zijn daarin redelijk flexibel, omdat ik deels vanuit huis werk en Rik eigen baas is.” Rik: „Ik ben veel onderweg, naar bijvoorbeeld klanten en onderzoeksbureaus. Ik ben blij als ik eens een dag op kantoor zit. Ik werk veel met flexibele werkkrachten, zodat ik mij zelf kan bezighouden met innovatie.” Maria: „Ik zou het ergens best fijn vinden om wat meer vrij te hebben, maar het is nu nog te druk op mijn werk om minder te gaan werken. Voor mijn gevoel is het ook nog te vroeg, hoewel mijn directe collega’s allebei parttime werken.” Rik (50) en Maria Breur  (47) wonen met hun dochter (16) en zoon (14) in Hoofddorp. Rik studeerde materiaalkunde in Delft en daarnaast chemische technologie, Maria studeerde financieel management in Amsterdam.  Rik heeft een eigen bedrijf dat de aangroei van onder andere algen en mosselen op boten op duurzame wijze tegengaat.  Maria werkt als manager financiële analyse bij een belastingadvieskantoor. Samen verdienen ze drie tot vier keer modaal.  Rik: „Ik denk dat wij het staartje zijn van een generatie waarin fulltime werken heel normaal was. Jongere collega’s werken veel makkelijker parttime. Ik zou niet per se minder willen werken, al heb ik wel het gevoel dat ik veel naast elkaar doe. Maar het is ook lastig om dingen te laten vallen. Je wilt dat én het bedrijf én de basketbalvereniging goed draaien.” Maria: „Van nature zijn we gewoon harde werkers. En ik vind mijn werk erg leuk, dat maakt een stap terugzetten misschien ook lastig.” Maria: „Rik en ik hebben elkaar in 1999 ontmoet bij basketbal. Hij was voor zijn werk bij TNO naar Den Helder verhuisd, waar ik woonde. Een collega van Rik was voorzitter van de basketbalclub. Zo is het gekomen.” Rik: „Ik ben vervolgens bij Corus, nu Tata Steel, gaan werken. Daarnaast begon ik een eigen bedrijf in antifouling,  tegengaan van de aangroei van algen, wier en zeepokken. Na een goede start is dat bijna zeven jaar geleden failliet gegaan. Er was een opdracht die niet lekker liep en een investeerder trok zich toen terug. Ik heb een doorstart gemaakt. Het was een vervelende periode, maar het gaf ook rust, zo’n nieuwe start.  Ik ben na het faillissement kleiner begonnen en heb veel zelf gedaan.  Inmiddels is de groei echt ingezet en werk ik vooral voor de pleziervaart. De grote scheepvaart wordt nu ook langzaamaan duurzamer en we doen daar dus ook steeds meer.” Maria: „Mijn werk bestaat voornamelijk uit analyses maken, rapporten opstellen en presentaties voor het bestuur voorbereiden. Ik vind cijfers gewoon leuk.” Rik: „Om boten te inspecteren duik ik weleens, al is dat eigenlijk meer snorkelen, zo ondiep. Mijn zoon heeft nu ook zijn duikbrevet en in de vakantie gaan we weleens een dag duiken. Toen ik Uitvinder van het Jaar werd, werd in het bijbehorende filmpje verteld dat een zeeëgel die ik tijdens het duiken zag me op het idee bracht hoe je aangroei van algen kunt tegengaan op een schip. Maar dat is maar een deel van het idee. Het is vooral een leuk verhaal.” Maria: „In onze vrije tijd spreken we regelmatig af met vrienden om te koken en te eten. En we gaan regelmatig naar een basketbalwedstrijd kijken, van de kinderen en neefjes en nichtjes.” Rik: „Of we gaan uit eten, samen of met de kinderen.” Maria: „Die kunnen echt genieten van goed eten.” Rik: „Ze houden bijvoorbeeld van lamsvlees. Dan vertellen we er wel bij dat ze dus een jong schaapje eten.” Maria: „Al willen ze soms ook drie dagen pizza. Maar het is gezellig dat ze met ons mee willen eten als we uitgebreid koken.” Rik: „Dan beginnen we om vijf uur met een borrel en zitten om elf uur nog aan tafel.” Maria: „Vaak voeren we dan goede gesprekken, wat het erg leuk en gezellig maakt. Maar dat hangt ook van hun (puber)bui af.” Rik: „We proberen hen duurzaam op te voeden: niet te lang douchen, deuren dichtdoen. Onze dochter heeft weleens meegedaan aan een klimaatstaking.” Maria: „Ze zijn duurzaam als het hun uitkomt, daar zijn het pubers voor.” Rik: „Toekomstplannen hebben we niet echt, we leven redelijk bij de dag. Je moet elke dag dood kunnen gaan en nergens spijt van hebben, dat is onze levenshouding.” Wonen Het gezin Breur woont in een twee-onder-een-kap in een autoluwe wijk in Hoofddorp. Vervoer Maria heeft een gezinsauto, Rik een leasebusje van zijn bedrijf. Als het kan, fietsen of lopen ze. Sparen Maria heeft spaarpotjes voor de kinderen, de vakanties, onverwachte uitgaven etc. „Maar ik spaar niet voor een heel specifiek doel.” Hulp Om de week komt de schoonmaakhulp. Vakantie Elk jaar gaat het gezin op wintersport. Ook in de zomer gaan ze weg. Indonesië is favoriet, want daar is Maria’s moeder geboren. Dit jaar bezoeken ze het land voor het eerst met z’n vieren, vooral omdat hun zoon zijn roots wil ontdekken.  Laatste grote uitgave Een nieuwe keuken. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/03/van-nature-zijn-we-gewoon-harde-werkers-a4158599</guid>
      <pubDate>Fri, 3 Mar 2023 07:02:22 +00:00</pubDate>
    </item>
    <item>
      <title><![CDATA[‘Wekenlang hebben we geen daglicht gezien’]]></title>
      <description><![CDATA[<p>Pleun: „We komen allebei uit Noord-Limburg: ik uit Meerlo en Roel uit Swolgen. We hebben elkaar daar ontmoet op de lokale kermis.”   Roel: „Ja, in zo’n feesttent met muziek. Het was allemaal niet zo serieus totdat Pleun op haar achttiende voor een jaar naar Australië ging en ik haar achterna reisde.” Pleun: „Dat was even spannend, opeens de hele tijd bij elkaar,  maar het ging goed. Het reizen bleek een gezamenlijke passie te zijn. Dus toen we na Australië weer terugkwamen, hebben we drie, vier maanden fulltime in een fabriek gewerkt om te sparen voor een nieuwe reis naar Zuidoost-Azië.” Roel: „Wekenlang hebben we geen daglicht gezien omdat we alle avonddiensten meepakten.”  Pleun: „Na die reis ging ik studeren in Nijmegen en huurden we samen een kamer aan het Kronenburgerpark. Voor het werk zijn we later in Gouda beland en sinds zeven jaar wonen we hier in Rheden. De polder is mooi, maar we misten de bossen te veel. Hier maak je de seizoenen veel duidelijker mee en hardlopen door het bos is toch het lekkerste wat er is.”  Roel: „We wonen hier met onze drie kinderen van nu 11, 9 en 6. Ik vind het heerlijk dat ze nu wat ouder zijn. Ze maken zelf hun ontbijt, dus ik kan weer lekker hardlopen ’s ochtends. Je hoeft ze niet meer de hele tijd bezig te houden.”  Pleun: „Nou, ik heb van de week op woensdagmiddag nog dertig potjes Uno met ze gespeeld. Maar het klopt: ze zijn veel zelfstandiger en komen thuis met hun eigen verhalen. Dat vind ik leuk om te merken.”  Roel: „Het puberen is hier ook een actueel onderwerp. Als Pleun en ik elkaar een kus geven, slaan ze hun handen voor de ogen en roepen: ‘Iew! Iew!’” Pleun: „Ik schijn ook te dansen in de keuken als ik in de pan sta te roeren. Daar heb ik nooit klachten over gehad, totdat de oudste een vriendje te spelen had en riep: má-ma!”  Roel van Dijk (48) werkt als directeur van stichting Steenbreek, die zich inzet voor minder tegels en meer groen in de tuin.  Pleun van Arensbergen (42) is docent bij de bachelor en master International Development Management aan de Hogeschool Van Hall Larenstein in Velp.  Pleun en Roel hebben drie kinderen: Mees (11), Simon (9) en Roos (6), en wonen in Rheden in een twee-onder-een-kap uit 1932. Samen verdienen ze drie keer modaal.  Roel: „Aan tafel merk je ook dat de porties groter moeten zijn. Vroeger bestelden we in een restaurant drie keer het kindermenu, nu eten ze gewoon een hele maaltijd.” Pleun: „We proberen iedereen aan tafel het woord te geven en ze te leren ook interesse te tonen in een ander. Dus dan doe ik een voorzetje: en… ? Tegenwoordig vullen ze dan al semi-vermoeid aan: ‘hoe was jouw dag, mama?’” Roel: „Ik werk vijf dagen in de week, Pleun vier dagen, maar dat worden er vanaf volgende maand vierenhalf.” Pleun: „Die vrije woensdagochtend was ik negen van de tien keer toch al aan het werk. Dan kun je er net zo goed voor betaald worden.” Roel: „Ik werk nu acht jaar voor stichting Steenbreek, waarvan de laatste drie jaar als directeur. De stichting is een initiatief van een aantal ecologen en oud-hoogleraren die zich druk maakten over de verstening van de tuinen in Nederland. Veel mensen kiezen voor tegels omdat ze denken dat een tuin veel werk is. Wij laten zien dat het wel meevalt en dat een tuin vooral veel positieve effecten heeft: voor de biodiversiteit, maar ook op een warme zomerdag. Dan is het fijner om onder een boom te zitten dan op een stoeptegel. Die boodschap lijkt ondertussen bij de overheid wel geland, maar voor tuineigenaren blijft het soms nog een uitdaging. Daar werken we hard aan.”   Pleun: „Ik werk als docent op een hogeschool in Velp, waar ik verschillende vakken geef bij de studie Internationaal Ontwikkelingsmanagement en daarnaast eigen onderzoek doe. Ik was lang op weg om een carrière op te bouwen in de wetenschapswereld: ik heb een PhD en een postdoc gedaan aan de Radboud Universiteit in Nijmegen. Maar ik heb toch geconcludeerd dat ik dat niet ambieer. Die competitie en scoringsdrift in de wetenschap passen niet bij mij. Ik heb liever dat mijn onderzoek echt wat oplevert. Daarom vind ik nu bij de Hogeschool, waar het onderzoek veel meer praktijkgericht is, meer voldoening.”  Roel: „In het huishouden hebben we de taken evenwichtig verdeeld. Al denk ik dat ik iets meer kook.” Pleun: „Mm, ik denk eigenlijk dat ik iets meer kook. Maar het zal niet veel van elkaar verschillen.”  Pleun: „We nemen ons altijd voor om zondagavond onze werkagenda’s door te nemen, maar in de praktijk gebeurt dat nooit. We appen gedurende de dag zelf over wie kookt of de kinderen ophaalt.”  Roel: „De oudste heeft tegenwoordig een sleutel en komt zelf naar huis. De andere twee gaan twee tot drie dagen in de week naar de BSO. Omdat ik veel thuiswerk, haal ik ze vaak aan het eind van middag op.” Pleun: „Na het eten kijken we met z’n allen naar het Jeugdjournaal en daarna gaat de jongste naar bed. De jongens kijken daarna tegenwoordig vaak Lingo of First Dates. In de zomer lopen wij dan een grote ronde door het bos, maar vaak klappen we ook nog even de laptops open – ik zal het maar eerlijk zeggen.” Roel: „Éven nog de mail bijwerken. Dat werkt gewoon lekker ’s avonds.” Pleun: „Ik zit ’s avonds mijn lessen voor te bereiden, maar probeer wel echt om 22.00 te stoppen. Anders slaap ik slecht.” Roel: „We hebben allebei een ander type baan, maar het gaat wel allebei over groen en participatie.”  Pleun: „Laatst, toen Roel vertelde dat Steenbreek een onderzoek wilde laten uitvoeren en dacht aan de Wageningen Universiteit, zei ik: waarom niet de Hogeschool? Nu wordt het waarschijnlijk een samenwerking.” Roel: „Zoiets bespreken we dan als we samen een kop koffie drinken op het bankje voor ons huis. Werk en privé lopen best in elkaar over, maar niet op een onprettige manier.” Opstaan Om 07.00 uur. De kinderen staan allemaal zelf op en dekken de ontbijttafel. Roel gaat drie tot vier keer in de week ’s ochtends hardlopen.  Boodschappen  Op zaterdag gaat Roel naar de markt voor groente, fruit, kaas en bloemen. De rest van de weekboodschappen halen ze op vrijdag bij de supermarkt.  Vervoer Pleun kan met de fiets naar haar werk. Roel gaat met hun auto ongeveer één keer in de week naar kantoor in Amersfoort. De auto gebruiken ze verder in de weekenden voor uitjes met de kinderen.  Hobby’s Pleun en Roel houden allebei van hardlopen. Roel traint momenteel voor een halve marathon. Verder heeft hij één keer in de week meditatiecursus. Pleun gaat twee tot drie keer in de week tennissen.  Bedtijd Om 22.30. Eerst lezen ze wat en om 23.00 uur gaat het licht uit.   In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/24/wekenlang-hebben-we-geen-daglicht-gezien-a4158066</guid>
      <pubDate>Fri, 24 Feb 2023 07:02:23 +00:00</pubDate>
    </item>
    <item>
      <title><![CDATA[‘We dansen met de hele familie in de woonkamer’]]></title>
      <description><![CDATA[<p>Jochem: „Ik organiseer al twintig jaar grote oud-en-nieuwfeesten in Amsterdam. En tien jaar geleden heb ik een humanistische sociëteit opgericht, TenClub. Die is gevestigd in een historisch pand in art-decostijl aan de Nes, in het centrum van Amsterdam. We hebben interesse in alle aspecten van ‘het levenstheater’: hoe is het om mens te zijn? Daar hoort alles bij: lichaam, seksualiteit, dromen, emoties,  ideeën over de wereld. Al die dingen onderzoeken we. En we gebruiken de kunsten om die programma’s vorm te geven. Dus onze leden kunnen een avond organiseren rondom een bepaald thema, en die wordt dan altijd opgeluisterd door muzikanten, dansers en dichters.”   Merel:  „Ik kwam in het voorjaar van 2015 bij Jochem solliciteren. Hij zocht toen een marketing- en salesmanager voor TenClub. We hadden afgesproken in de tuin van zijn huis in Baambrugge. We raakten niet meer uitgepraat, het was een oneindig gesprek. We waren allebei een beetje zoekende en vonden maatjes in elkaar. Er was geen romance in het begin.”  Jochem:  „Maar er was wel een eindeloze stroom energie die heen en weer ging: dingen willen onderzoeken, samen reflecteren. Ik vind het heel fijn als je zo’n connectie hebt, want je komt al genoeg shit tegen in een relatie. En dan groei je ook het hardst.” Merel:  „We zijn ontzettend verliefd geworden, al hadden we allebei al een relatie, maar daar gingen maanden overheen. We gingen dan wel eens met mijn en zijn kinderen naar de bioscoop. Ik heb daar heel dierbare herinneringen aan, omdat dat heel voorzichtig en zorgvuldig ging. Onze kinderen konden ontzettend goed met elkaar overweg. En mijn ex Bas reageerde heel goed.”     Foto’s David Galjaard Merel (45) en Jochem (51) Janssen runnen de humanistische sociëteit TenClub in Amsterdam en wonen in Baambrugge in een tot landhuis verbouwde boerenstal met een groot erf. Ze hebben een tweede huis in Lissabon en zijn een ecoresort aan het ontwikkelen in Pedralva, aan de Zuid-Atlantische kust van Portugal.  Merel en Jochem hebben samen vijf kinderen uit vier relaties.  Jochem: „Mijn ex Alwien vond het heel pittig. We woonden ook samen in Baambrugge. Dan moet een van de twee dat huis overnemen. Ik was waarschijnlijk meer in de positie om dat te doen, maar zoiets is niet makkelijk. Ik denk dat het vak uit elkaar gaan nog wel beter onderwezen kan worden op school.” Merel:   „We hebben nu een samengesteld gezin met vijf kinderen. Twee van Jochem, Julie (17) en Luka  (12), twee van mij, Olivia (16) en Kick (10), en één samen, Hercules (bijna 2). Het gaat heel goed. We hebben een appgroep met alle ouders. En Herculesje is ook welkom bij alle ouders. De oudsten kunnen het goed met elkaar vinden, de middelsten ook.” Jochem:  „We hebben geweldige familievakanties. Tijdens corona waren we in Afrika. We gaan nu naar Florence en Venetië, dat is fantastisch. Gewoon met die hele clan. Dan gaan we op avontuurreis en dan zijn we echt een team.” Merel:  „Het zijn wijze kinderen, vind ik.” Jochem:  „Wij zijn avonturiers en we leven vanuit onderzoek en verlangens, dingen maken, creëren. En dat zit ook in die kinderen, dat vind ik wel leuk. En dat nakomertje Hercules is een cadeautje voor iedereen.”  Merel:  „Ik heb dus drie kinderen van drie verschillende mannen. Onlangs stonden die alle drie naast elkaar op een feestje: Ed, mijn eerste man, Bas, mijn tweede, en Jochem. Toen vroeg iemand: hoe zit het nou? Ineens stond iedereen te luisteren. Toen wees Ed naar zichzelf en zei ‘goud’, toen naar Bas, ‘zilver’ en toen naar Jochem, ‘brons’. De hele zaal lag dubbel.”  Jochem:  „Wij zijn ook wel een Pippi Langkous-familie. Ik bedoel, ons huis staat vol met oude spullen, we rijden in oldtimers, kleine Fiatjes, een beetje excentriek. We reizen veel, we zijn veel in Portugal te vinden. Ik ben daar een ecoresort aan het opzetten in het zuiden: een soort botanische tuin in de natuur, aan de kust. Een plek waar je retreats kunt organiseren en dat soort dingen.” Merel: „Ons privéleven loopt naadloos over in werk. Zo lag ik eens in bad een verhaal te lezen over de jonge Hugh Hefner, oprichter van Playboy. Dat is toen een thema geworden van een oud-en-nieuwfeest.” Jochem:  „De jonge Hugh Hefner was heel progressief, hij publiceerde in 1965 een groot interview met Martin Luther King in Playboy en had een nachtclub. Daar kwam Aretha Franklin zingen. Bij hem hoefde ze niet via de achterdeur. Misschien was de latere Hefner wel een vieze oude man, dat kan. Maar ik denk dat iedereen fouten maakt of zwakten heeft. Dat betekent nog niet dat de hele mens niet deugt.”  Merel:  „Die filosofie van TenClub is zó groot, Jochem ademt en leeft ’m dag en nacht. Als we niet samen zouden werken, zou ik Jochem nooit zien.”  Jochem: „Ik heb tien oldtimers. Sommige hebben geen gordels op de achterbank. Onze kinderen hebben vriendjes en vriendinnetjes die van hun ouders niet met ons mee in de auto mogen, om die reden.” Merel:  „Wij hebben een andere filosofie. Er kan altijd wat gebeuren, je kunt je niet tegen alle risico’s indekken. Onze kinderen zijn heel wijs omdat we ze veel vrijheid geven. Ons huis is een oude boerenstal, mooi verbouwd, met een groot erf. Heel gezellig en rommelig. Soms staan we met z’n allen op zaterdagmiddag te dansen. Laatst kwam een vriend langs en die zag ons dansen en zei: ik was helemaal vergeten dat je gewoon thuis muziek op kan zetten en kan gaan dansen!”   Vervoer Jochem heeft tien oldtimers, „sommige zonder gordels”.  Lissabon Ze hebben een tweede huis in de Portugese hoofdstad. „Wij zijn dol op Lissabon”,  zegt Jochem. „Dat aangeharkte van Nederland, dat kennen ze daar niet. Tot  twee uur ’s nachts mag je daar doen wat je wil: eten, drinken, muziek maken, dansen.” Verlaten panden Merel en Jochem delen een fascinatie voor verlaten panden. Soms komen ze er een tegen als ze op reis zijn. „Dan kunnen we daar uren zitten dromen”, aldus Merel. Naar bed Jochem: „Als ik in Baambrugge ben, sta ik om half acht op om de kinderen naar school te brengen. Als ik in Portugal ben, sta ik later op.”   Merel: „ Als het kan, staan we later op. Gisteravond zaten we tot half twee met vrienden te borrelen. Wij zijn goeie slapers. Onze jongste, Hercules, gelukkig ook, dus die is niet vroeg wakker.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/17/we-dansen-met-de-hele-familie-in-de-woonkamer-a4157455</guid>
      <pubDate>Fri, 17 Feb 2023 07:02:23 +00:00</pubDate>
    </item>
    <item>
      <title><![CDATA[‘We zijn geen types om niks  te doen’]]></title>
      <description><![CDATA[<p>Joris: „Ik ben mijn loopbaan begonnen als bakker. Ik heb acht jaar gewerkt in die branche, in Nederland, maar ook in Mexico en de VS. Van simpele koekjes tot complexe bruidstaarten. Maar het was keihard werken op lastige tijdstippen. Als bijbaan gaf ik gitaarles. Ik heb toen even overwogen het onderwijs in te gaan. Maar toen er op een dag een lesauto voor ons reed, zei Marijke: ‘Is dát niets voor jou?’ Zo ben ik rij-instructeur geworden bij de ANWB. En dat doe ik nog steeds.” Joris van Leeuwen (36) werkte acht jaar als bakker, maar is nu rij-instructeur. Ook speelt hij in een band, schrijft hij thrillers en runt hij Cutting Edge Studio, een ‘one-stop-shop’ voor auteurs die boeken in eigen beheer uitgeven.  Marijke van Leeuwen-van Driel (32) volgde een opleiding tot opticien en heeft een eigen winkel in Woerden. Zij doet ook ontwerp- en pr-werk voor hun uitgeversdienstenbedrijf. Daarnaast volgt ze een fotografieopleiding.   Joris en Marijke wonen in Moordrecht en verdienen circa twee keer modaal. Marijke: „Ik ben opticien en heb met een zakenpartner een eigen winkel. Dat is een meer dan fulltime baan, doordat ik regelmatig overwerk en we te weinig medewerkers kunnen vinden. Verder doe ik een opleiding aan de Fotovakschool. Het heeft, met al die lenzen, raakvlakken met de oogmeetkunde. Ik volg die opleiding omdat ik op termijn wel iets anders wil dan de winkel. Ik ben nu aan het ontdekken wat ik leuk vind.” Joris: „Naast mijn werk schrijf ik thrillers. Ik heb altijd veel gelezen en hield als kind al van griezelboeken. Van mijn achtste tot mijn tiende jaar heb ik op Madeira gewoond, waar mijn vader een duikschool had. Mijn oma stuurde dan elke drie maanden boeken op, die  verslond ik. Na een week had ik ze allemaal uit en dan moest ik weer drie maanden wachten op de volgende zending. Toen ben ik zelf korte verhalen gaan schrijven. Maar het schrijven werd pas serieus tijdens mijn studie.” Marijke: „Ik lees eigenlijk geen thrillers, ik hou meer van fantasy. Dus ik heb maar weinig boeken van Joris gelezen.” Joris: „Sinds vier jaar geef ik de vertalingen van mijn boeken zelf uit en daar bleek heel wat bij te komen kijken: ik moest langs een vormgever, een ontwerper, een pr-bureau. Dat was frustrerend en toen hebben Marijke en ik Cutting Edge Studio opgezet, een bedrijf dat dat allemaal  in huis heeft.” Marijke: „Het bedrijf is flink gegroeid, want klanten vroegen om steeds meer diensten. Er werken nu 35 mensen, vooral in het buitenland, omdat het gros van de klanten Engelstalig is. Zelf ontwerp ik weleens omslagen en maak ik promotiemateriaal.” Joris: „Ja, het is inmiddels een volwassen bedrijf. Daarom werk ik nu drie dagen als rij-instructeur en ben ik de rest van de week bezig met schrijven en mijn bedrijf. Ik vind gewoon veel dingen leuk en bijna alles levert geld op. Zo speel ik gitaar in een bluesrockband en ook daar verdien ik iets mee. Binnenkort ga ik saxofoon spelen.” Marijke: „Ik vind ook veel dingen leuk, maar moet niet te veel doen, want thuis wil ik ontspannen.” Marijke: „Een poosje geleden hebben we wel besloten wat meer tijd samen door te brengen. Daarom heb ik Joris op Valentijnsdag een fotolijst met twaalf vakjes gegeven, met daarin leuke uitjes. Elke maand mag hij een vakje openmaken.” Joris: „We hebben al een dagje geracet op Zandvoort.” Marijke: „En gepicknickt in een park.” Joris: „En een cursus boogschieten gevolgd.” Marijke: „En een weekendje Groningen gedaan.” Joris: „We willen echt alles uit het leven halen en steeds nieuwe dingen doen. Het geld dat we verdienen, geven we uit aan leuke dingen.” Marijke: „En aan het aflossen van de hypotheek.” Joris: „Ja, over vijf tot zeven jaar moet die grotendeels afgelost zijn, een beetje afhankelijk van de inkomsten uit Marijkes winkel.” Marijke: „Dan gaan we kijken of een tweede huis haalbaar is, in een warm buitenland, dat we ook gaan verhuren.” Joris: „En zonder hypotheek kunnen we misschien ook wat minder gaan werken. Maar we zijn geen types om niks te doen. Als ik een uur Netflix kijk, hoor ik toch een stemmetje in mijn hoofd dat ik iets nuttigs moet gaan doen.” Joris: „We proberen twee keer per jaar met vakantie te gaan.” Marijke: „Vorig jaar hebben we een cruise gemaakt in het Caraïbisch gebied. Verder geven we geld uit aan boeken, want we houden allebei van lezen. En Joris vindt dat ik veel geld uitgeef aan kleding en verzorgingsproducten.” Joris: „Elke maand zetten we geld opzij.” Marijke: „Voor mijn arbeidsongeschiktheidsverzekering, voor vakanties en om een buffer te hebben.” Joris: „We waren van plan om te gaan beleggen in aandelen, maar nu de economie omslaat, wachten we maar even. We vinden het een beetje te spannend op dit moment.” Marijke: „Dan kunnen we wel meer aflossen en toewerken naar dat tweede huis.” Joris: „Toen ik studeerde, heb ik een bucketlist gemaakt. Ik wilde vóór mijn 25ste zoveel mogelijk doen. En dat doen we nog steeds.” Marijke: „We zitten in een bevoorrechte situatie, deels doordat we bewust niet aan kinderen begonnen zijn.” Joris: „We wilden altijd wel kinderen, maar we kwamen erachter dat ons leven daar helemaal niet op was ingericht, omdat we zoveel werken en zoveel hobby’s hebben.” Marijke: „Ik zag mét kinderen een nog veel drukker leven voor me dan we nu al hebben. Ik achtte de kans heel groot dat ik dan overspannen zou worden.” Joris: „Aan het eind van mijn leven wil ik alles gedaan hebben wat ik wilde. We zijn ons er heel erg van bewust dat we in de gelukkige positie verkeren dat dat kan. Mijn vader overleed op zijn 49ste en dat was wel het moment dat ik -besefte dat het leven snel voorbij kan zijn.” Wonen Joris en Marijke wonen in een rijtjeshuis in Moordrecht. „De rust van een dorp past wel bij ons. De drukte zoeken we wel op in de stad.” Vervoer Ze gaan beiden met de auto naar hun werk. Joris heeft ook een motor. Laatste grote uitgave Een cruise door het Caraïbisch gebied. Huisdieren Twee katten, en vissen in een klein aquarium. Bedtijd Joris gaat rond tien uur naar bed, Marijke tussen elf en half twaalf. Als ze ’s avonds thuis zijn, kijken ze vaak een serie of houden een spelletjesavond. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/10/we-zijn-geen-types-om-niks-te-doen-a4156796</guid>
      <pubDate>Fri, 10 Feb 2023 07:02:23 +00:00</pubDate>
    </item>
    <item>
      <title><![CDATA[‘We zijn allebei van:  hup, ervoor gaan’]]></title>
      <description><![CDATA[<p>Burak: „Vier jaar geleden zochten we naar een goede kinderopvanglocatie voor onze oudste dochter. Dat bleek lastig. Alle goede locaties in Den Haag zaten bomvol en hadden lange wachtlijsten. Bij de opvanglocaties die nog wel ruimte hadden, lieten de hygiëne en inrichting te wensen over.” Selma Oruç (38) studeerde rechten en werkt drie dagen per week als compliance manager bij een advocatenkantoor.  Burak Duman (38) volgde de opleiding Midden-Oostenstudies en is gespecialiseerd in Turkse politieke geschiedenis. Hij werkt parttime als tolk, voornamelijk voor het UWV.   Daarnaast runnen ze samen hun eigen kinderdagverblijf Schatrijk in de Haagse Moerwijk. Burak en Selma wonen in een twee-onder-een-kapwoning in Wateringse Veld met hun twee dochters (4 en 2 jaar). Hun gezamenlijk inkomen is 2,5 keer modaal.  Selma: „Een belangrijk punt vonden we de slaapruimtes. Bij de meeste kinderopvangcentra zien de bedjes eruit als kooien: stapelbedden met spijlen ervoor. Dat vond ik zo erg om te zien. Ik wilde mijn kind daar niet achter laten slapen.”  Burak: „We zeggen dat niet om die andere locaties zwart te maken. Wij wilden het alleen anders.” Selma: „Zelf hebben we toen als oplossing een oppas aan huis genomen, maar dan missen de kinderen het weer om samen te leren spelen; dus dat is ook niet ideaal. Uiteindelijk las ik een artikel over een advocatenstel in Amsterdam dat een eigen opvang had opgezet. Toen zei ik: hey honey, is dat niet ook iets voor ons?”  Burak: „Ik was meteen enthousiast. Ik zag hoe we hierin echt onze krachten konden bundelen. Ik heb eerder met kinderen gewerkt bij een thuiszorginstantie, Selma heeft de juridische en ondernemersachtergrond.”   Selma: „Ik kom inderdaad uit een echte ondernemersfamilie. Mijn vader had een telecomzaak, mijn zus heeft een succesvolle kledingzaak. Ik had altijd al de wens om ook zelf ooit iets op te zetten.” Burak: „Een pand vinden bleek uiteindelijk het moeilijkste. Na een half jaar zoeken zonder resultaat heb ik weleens gedacht: komt dit wel goed? Uiteindelijk kregen we hulp van de gemeente Den Haag, die ons in contact bracht met woningcorporatie Vestia. Zij droegen ons huidige pand in Moerwijk aan. Het is vijfhonderd vierkante meter met een tuin erbij. Uiteindelijk kunnen we er zeker zo’n 60, 70 kinderen opvangen. We zijn nu per 1 februari begonnen met een groep van tien.”  Selma: „We vinden biologisch en duurzaam heel belangrijk. We hebben al een samenwerking met een boer die melk levert waar we zelf yoghurt van gaan maken en fruit voor homemade jam. We hebben bio based bestek en bordjes en willen uiteindelijk van de tuin één grote moestuin maken. Ook zijn er losse bedden voor de peuters en ledikantjes voor de babygroep. Dit gunnen we onze eigen kinderen, maar ook die van een ander. Moerwijk staat bekend als een gekleurde wijk met gemiddeld een lagere sociale klasse. Dus dan zeg ik: laten we bij de roots beginnen en die kinderen een goede start geven.”  Burak: „Voor dit project hebben we een jaar lang alle weekenden en avonden opgegeven, terwijl we daarnaast nog allebei meer dan fulltime werkten. Maar nu de verbouwing is afgerond, we groen licht hebben van de onderwijsinspectie en in het Landelijk Register Kinderopvang staan, kunnen we het wat rustiger aan doen.”   Selma: „Gelukkig hebben we allebei veel energie. Soort zoek soort, zeggen ze toch weleens? We zijn allebei van: hup, ervoor gaan.” Burak: „We hebben geen saai leven. Je kunt altijd in loondienst blijven en voor een ander werken, maar dat vind ik te makkelijk. Dit leven past beter bij ons.”  Selma: „We hebben elkaar op een heel grappige manier leren kennen. Vertel jij maar.” Burak: „Ik studeerde in Leiden en Selma volgde daar eenzelfde keuzevak. Ik wilde laten zien dat ik iemand was met kennis, dus vertelde ik over de geschiedenis van Turkije, het ontstaan van de islam – dat is mijn expertise.”   Selma: „Hij mailde me wat artikelen en begon daar juridische vragen over te stellen. Dat vond ik wel leuk en interessant.”  Burak: „En nu zijn we vijf jaar getrouwd en hebben we twee kinderen.”  Selma: „We hebben het er vaak over: wat als Burak dat mailtje niet had gestuurd? Dan was alles toch heel anders gelopen. Het was voorbestemd, denk ik. Nu wonen we aan een woonerf in Wateringse Veld, waar ik ook ben opgegroeid. Dat is tussen Den Haag en Wateringen in. Lekker rustig.”  Burak: „Het huishouden hebben we gelijk verdeeld. Vaak zeg ik tegen Selma: ga jij maar naar je moeder toe met de kids, dan heb ik het huis vrij om het schoon te maken. De vloeren stofzuigen, dweilen en daarna nog met een stoomreiniger. Het moet voor mij pico bello zijn.”  Selma: „Ik ben mijn schoonmoeder heel dankbaar. Zij heeft alle drie haar zoons geleerd te koken en hoe ze het huishouden moeten doen.”  Burak: „De kinderen zijn qua karakter een afspiegeling van ons. De oudste lijkt op mij: rustig en meegaand. De jongste is net als mama: pittig en emotioneel. Al zit de jongste nu wel echt in een dramaqueen-fase.”  Selma: „Het is alleen maar nee, nee, nee. Maar verder zijn het schatjes, hoor; het zijn geen moeilijke kinderen.”  Burak: „Wel is het echt een druk jaar geweest. Gelukkig hebben we een goede oppas, dus we kunnen ook weleens met z’n tweeën op pad. Een avondje naar de film, of een dagje naar de Efteling.” Selma: „We hebben allebei wat met pretparken: de Efteling, Disney, Universal Studio’s. Dat voelt als een lekkere chocoladereep tussendoor.” Burak: „Ik kijk er ook naar uit weer eens op vakantie te gaan met de kids, naar Turkije, of Maleisië.” Selma: „Ik blijf drie dagen werken als compliance manager bij een advocatenkantoor en zal vooral op de achtergrond het zakelijke deel doen; Burak is op de locatie aanwezig voor het dagelijks reilen en zeilen.” Burak: „Toen ik nog door de lege ruimtes liep, hoorde ik mijn eigen stem galmen. Dat hoort natuurlijk niet op een kinderdagverblijf. Maar vanaf nu raakt het pand gevuld met stemmen van vrolijke, spelende kinderen.”  Opstaan Om 7.30 uur. Ze hoeven niet zo vroeg op te staan, want ze hebben een oppas aan huis die voor de kinderen zorgt. Huishoudelijke hulp Niet structureel. Als ze weinig tijd hebben, roepen ze weleens een schoonmaakhulp in. Dat gebeurt ongeveer  een keer in de drie weken.  Boodschappen In het weekend doen ze samen de weekboodschappen. Ze letten erg op gezonde en biologische producten. Eén dag in de week is het cheat day en halen ze friet en snacks. Hobby’s Burak houdt van gamen. Selma wil, na een drukke periode, het bootcampen of kickboksen weer oppakken. Bedtijd Tussen 23.00 en 00.00 uur.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/03/we-zijn-allebei-van-hup-ervoor-gaan-a4156149</guid>
      <pubDate>Fri, 3 Feb 2023 07:02:24 +00:00</pubDate>
    </item>
    <item>
      <title><![CDATA[‘De liefde is bij ons pas later gekomen’]]></title>
      <description><![CDATA[<p>Gary : „Savina kookt superlekker. Italiaans. We houden van uitgebreide dinner parties met vrienden en onze dochter Allegra (21) en zoon Amedeo (24).”  Savina: „Dan spreken we Nederlands, Engels, Italiaans en Hebreeuws door elkaar.” Gary: „En soms nog Frans en Spaans. Het is bij ons thuis een toren van Babel.” Savina: „Vroeger aten we bijna elke dag pasta, nu minder. Maar ik kan me geen leven zonder pasta voorstellen. Twee keer per week geef ik ’s avonds balletles. Dan kookt Gary – meestal iets lichts, zoals een salade. Dat eet ik graag als het al laat is.”  Gary: „Ik ben geboren in een kibboets. Na anderhalf jaar ben ik met mijn ouders naar Canada en later naar Californië verhuisd. Toen ik negentien was, nam een vriendinnetje me mee naar balletles. Ik bleek talent te hebben. Niet lang daarna stapte ik over van de universiteit naar de balletacademie.” Savina: „Ik ben veel vroeger begonnen, in mijn geboortestreek nabij Venetië. Ik heb gedanst bij gezelschappen in Frankrijk, Israël, Italië en Nederland.” Gary: „Savina was écht een topdanseres. Ik ben te laat begonnen met balletdansen. Maar ik had wel een turnachtergrond.” Savina: „Toch nog bijzonder dat je professioneel balletdanser geworden bent bij Batsheva en Scapino.” Gary: „Dans is jezelf uitdagen, luisteren naar een coach, elkaar ontmoeten, jezelf tonen op toneel, je lichaam leren beheersen. Ik vind het belangrijk dat de jeugd zulke dingen blijft doen in plaats van passief achter een scherm te zitten.” Voormalig balletdansers Gary Feingold (66) en Savina Marasi (62) wonen in Amsterdam (Oud-West). Savina geeft balletles en werkt in de hospitality. Gary is directeur van drie culturele stichtingen en eigenaar van leescafé Belcampo in De Hallen.   Ze eten veel pasta en houden van familiediners in Italiaanse stijl met hun dochter Allegra (21) en zoon Amedeo (24).  Savina: „Daarom hebben we de danscompetitie AmsterDans opgericht. Elk jaar doen daar kinderen en jongeren uit de hele wereld aan mee.” Gary: „Mijn missie is: artiesten, creatievelingen ondersteunen. In 1996 heb ik de Henny Jurriëns Stichting opgericht, nu een van de belangrijkste trainingscentra voor dansers in Europa. Elke zomer zijn er dansers uit vijftig landen.” Savina: „Voor mij was de transitie moeilijk, toen ik moest stoppen met dansen. Je moet jezelf opnieuw uitvinden. Ik heb gewerkt als secretaresse, als tolk. Nu geef ik balletles en soms werk ik als receptionist bij een hotel.” Gary: „Voor mij ging het makkelijker. Ik bakte al muffins toen ik nog danste, als bijbaan, in Tel Aviv. Later heb ik mijn eigen zaakje op de Prinsengracht geopend, Gary’s Muffins, later Gary’s Deli. Al snel had ik zeven zaken. Ik was de eerste in Nederland die zulke dingen bakte: muffins, brownies, carrot cakes. En later ook bagels. Ik vond het leuk eigen baas te zijn; als danser moest je altijd doen wat de choreograaf in zijn hoofd had.” Savina: „We hadden elkaar al eens ontmoet in Israël, op een feestje voor dansers. En toen, vijftien jaar later, kwam ik Gary weer tegen in Amsterdam.” Gary: „Ik was aan het werk in een van mijn zaken, in de Jodenbreestraat. Savina kwam een muffin eten.” Savina: „We waren niet smoorverliefd, maar we hadden wel veel gemeen, zoals onze liefde voor dans. We waren een goede match. Gary was 41, ik 37. En we waren er allebei aan toe een gezin te stichten. We hadden al gauw een gezin, zonder elkaar echt goed te kennen. Maar het werkte prima.” Gary: „We zijn getrouwd in Italië, door een liberale rabbijn die we hadden ingevlogen. De liefde is later gekomen. Ons geheim? Pasta! Nee, grapje. We zijn een goed team. En we geloven in elkaar.” Savina: „Veel van onze vrienden zijn uit elkaar. Wij zien het als een prestatie dat we nog samen zijn.” Gary: „We hebben ook uitdagingen. Ik ben opgegroeid in Californië. Dat is een heel ontspannen cultuur, dus ik ben tamelijk laid-back. Savina stamt uit een Zuid-Europese cultuur, vol emotie.” Savina: „Je moet elkaar accepteren zoals je bent.” Gary: „Er zijn altijd dingen bij de ander waar je minder van houdt. Het is een package. En je moet de hele package zo nemen als die is.” Savina: „Je moet flexibel zijn, je aanpassen. Gary is een echte workaholic, bijvoorbeeld.” Gary: „Ik ben nu directeur van drie culturele stichtingen en eigenaar van een leescafé. We organiseren honderd evenementen per jaar. Dus ik ben altijd bezig. Met de fondsenaanvraag, de kaartverkoop.” Savina: „Ik probeer daar grenzen aan te stellen. Daarom maken we nu ook tijd voor avonden met vrienden. En we hebben onlangs een huis in Italië gekocht. In Salento, helemaal in de hak. Daar willen we vaak gaan zijn.” Gary: „Ik voel me Joods qua cultuur, maar niet qua geloof. Ik organiseer optredens als Jewish Jazz, maar ook evenementen met Marokkaanse en Arabische muziek. In 2007 heb ik Dancing on the Edge Festival opgericht, vooral om dans uit het Midden-Oosten een podium te geven en om de dialoog tussen Israël en Palestina op gang te krijgen. Maar dat heb ik snel losgelaten. Dan ben je bezig met politiek in plaats van cultuur.” Savina: „Je hebt ook een koor voor joden en moslims opgericht.” Gary: „Ja, Selam Shalom. Ze zingen in het Turks, Arabisch en Hebreeuws. En daar zie je wél dat die dialoog er is. Als mensen elkaar persoonlijk leren kennen, kijken ze automatisch voorbij de stereotypen. Ik geloof in het verbindend vermogen van kunst.” Opstaan Gary staat op om 7 uur, Savina om 9 uur. „Ik ben een avondmens, Gary is een ochtendmens.” Gary: „Ik ruim dan de keuken en de woonkamer op. En zet koffie klaar voor Savina.” Naar bed Savina: „Na het eten duiken we op de bank en kijken we series, films of documentaires. Dan hebben we ook echt een cosy moment waarbij we van elkaar genieten. Na het eten wordt er ook echt niet gewerkt. Geen laptops, niks.” Gary gaat om half 12 naar bed, Savina om half 1.  Gary’s muffins Gary introduceerde de muffin en bagel in Nederland. „Ooit had ik zeven zaken”, zegt hij. „Die heb ik in de loop der jaren allemaal verkocht. Op één na, in de Kinkerstaat – en ook die heb ik uiteindelijk moeten verkopen, omdat ik geen coronasteun kreeg. En ja, ik had misschien een heel muffin-imperium kunnen hebben, maar ik ben meer pionier dan zakenman. Heb ik een leuk project in mijn hoofd, dan moet het koste wat kost gebeuren. Meestal lukt ’t, maar niet altijd. Soms ga je onderuit.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/01/27/de-liefde-is-bij-ons-pas-later-gekomen-a4155575</guid>
      <pubDate>Fri, 27 Jan 2023 07:02:24 +00:00</pubDate>
    </item>
  </channel>
</rss>
