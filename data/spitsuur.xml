<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[
		Met poelierskraam Kukeleku staan Chiel en Iris op de markt: ‘Daar leer je dat hard werken loont’
	]]></title>
      <description><![CDATA[<p>Chiel: „Mijn oom van vaderskant stond altijd op de markt met zijn poelierswagen. Zelf heb ik een opleiding tot automonteur gevolgd, maar het bedrijf waar ik werkte, ging failliet. Dus vroeg mijn oom: waarom kom je niet bij mij werken op de markt? Dat heb ik gedaan en dat is de beste keus van mijn leven geweest. Ik krijg zoveel energie van iedere dag die blije klanten voor mijn neus! Ze zeggen wel eens dat mensen besmet raken met het marktvirus – nou, dat is bij mij gebeurd, geloof ik.” Chiel (32) en Iris Verkerk (29) staan vijf dagen in de week op de markt met hun poelierskraam Kukeleku. Op vrijdag en zaterdag runt Iris daarnaast haar eigen kraam met koffie en belegde broodjes. Ze zijn te vinden op markten in Oegstgeest, Rotterdam Ommoord, Scheveningen, Amstelveen en Amersfoort. Chiel en Iris hebben twee dochters, Noah (6) en Anna (4), en wonen in een koophuis in Zegveld, vlak bij Woerden. Hun gezamenlijk inkomen is ruim één keer modaal. Daarvoor maken ze allebei werkweken van zo’n tachtig à negentig uur. Iris: „Chiel en ik zijn nu bijna acht jaar getrouwd en ik zei altijd: ik ga die markt niet op. Mij veel te koud. Ik werkte al sinds mijn zestiende bij Lidl en had het daar goed naar mijn zin. Ik was opgeklommen tot assistent-bedrijfsleider bij een filiaal in Alphen aan den Rijn en had vorig jaar zelfs een aanbod voor een functie op het hoofdkantoor. Dat gesprek was op vrijdagmiddag, die vrijdagavond kregen we het bericht dat Chiels oom was overleden.” Chiel: „Helemaal onverwacht. Uit het niks.” Iris: „Ik heb toen die functie op het hoofdkantoor maar even laten wachten en sprong bij op de markt bij Chiel, terwijl ik in de middagen en avonden nog in de supermarkt werkte. Met ook nog twee kleine kindjes erbij was dat niet vol te houden. Dus hebben we ons afgevraagd: wat gaan we doen? Ik wilde natuurlijk dat Chiel zijn bedrijf voort kon zetten, maar Lidl was intussen een tweede thuis voor me geworden.” Chiel: „Personeel van buiten aannemen voor op de markt is een drama; de jeugd wil niet meer hard werken. Als je zegt dat ze op zaterdag om zes uur ’s ochtends moeten beginnen, zeggen ze: ammehoela, ik ga wel wat anders doen.” Iris: „Ik heb er goed over na moeten denken, maar uiteindelijk toch besloten om voor de markt te gaan. Het is Chiel zijn lust en zijn leven.” Chiel: „We werken zes dagen in de week van ’s ochtends vier tot ’s avonds acht, maar toch zou ik nooit op een kantoor willen werken. Altijd maar diezelfde vier muren om je heen. Hier heb ik iedere dag weer vier andere muren om van te genieten.” Chiel: „Op werkdagen gaat om kwart voor vier mijn wekker en tien minuten later ben ik weg. In de loods in Woerden waar onze wagen staat, laad ik de verse handel in en ben dan rond half zes op de markt. Die tijd heb ik echt nodig om de toonbank vol te snijden, de kipfilets op de schalen te leggen, de kippen in de grill te hangen. Om acht uur videobel ik nog even met de kinderen: of ze lekker hebben geslapen en goed hun best gaan doen op school. Daarna ben ik klaar voor de eerste klanten.” Iris: „Ik ben ook zes dagen met het bedrijf bezig, maar mijn week ziet er net wat anders uit. Op maandag maken Chiel en ik samen de kar schoon en vullen we alles aan. Op dinsdag en woensdag sta ik op met de kinderen en doe alle administratie of ga naar de groothandel als zij op school zitten. Op donderdag, vrijdag en zaterdag sta ik zelf ook op de markt; deels bij Chiel in de kraam en deels met mijn eigen koffie- en broodjeskraam. De kinderen brengen we dan ’s avonds al naar opa en oma, zodat wij de volgende dag vroeg weg kunnen. De voorschoolse opvang is om half 4 ’s ochtends natuurlijk nog niet open.” Economieredacteuren nemen je mee in de discussies die zij op de redactie voeren over actuele ontwikkelingen Chiel: „Na een marktdag rijd ik door de file naar huis en ben rond zeven uur, half acht thuis. Net op tijd om nog even het bedritueel met de kinderen te doen.” Iris: „Dat vinden we heel belangrijk. Ook al liggen ze dan in bed bij mijn moeder of die van Chiel, dat momentje pik je dan toch nog even mee.” Chiel: „Ja, wij leven op de oma’s, zeggen we weleens. Daar zijn we mee gezegend.” Chiel: „Mensen onderschatten het marktleven. Die denken dat ik om acht uur ’s ochtends aan kom rijden, die klep opengooi en alles dan netjes klaarligt.” Iris: „Soms heerst er een beeld dat het simpel werk is; dat je beter kunt studeren en een kantoorbaan kunt zoeken. Maar voor dit werk heb je ook veel kennis nodig. In de kerstperiode hebben we dertig soorten wild in de toonbank liggen; Chiel weet precies welk stukje van een hert of haas is.” Chiel: „Ik zou zeggen dat het allesbehalve simpel werk is. Ook sociaal. Ik merk het op als een oud dametje opeens alleen voor de kraam staat terwijl ze normaal altijd met haar man komt. Blijkt hij overleden en wil ze effe haar verhaal kwijt. Ja, je bent soms een halve psychiater, hoor.” Iris: „Zondag is onze heilige vrije dag. Dan is er tijd voor het gezinnetje.” Chiel: „Ik zie de kinderen niet zoveel als ik zou willen. Daar kun je over blijven balen, maar daar heb je niet zoveel aan.” Iris: „Nou, jij vindt het wel eens lastig dat de meisjes thuis altijd om mama vragen en weinig om papa.” Chiel: „Ja, daarom hebben we bewust dat videobellen en het bedritueel erin gebracht. En anders is het nog tien jaar wachten, hè? Dan kunnen ze meehelpen in de kraam. Nee, ze mogen later doen wat ze willen hoor, maar als bijbaantje meedraaien op de markt hoort bij de opvoeding, vind ik. Op de markt leer je dat hard werken loont. Wij kunnen toch een leuk leven leiden door wat we verdienen met ons bedrijf: mooie vakanties, mooie auto.” Iris: „Maar qua werk-privébalans zou een beetje meer rust wel fijn zijn.” Chiel: „Vroeger ging ik nog wel eens naar de zonnebank ter ontspanning, maar daar gun ik mezelf niet meer de tijd voor.” Iris: „Ziek zijn bestaat niet voor Chiel.” Chiel: „Het gaat gewoon altijd door. Behalve tussen Kerst en Oud en Nieuw, en tijdens twee weken zomervakantie.” Iris: „Dan is het lekker opladen en qualitytime met de kinderen.” Iris: „Het fijne is wel dat de markt sinds corona enorm in de lift zit. Tijdens de lockdown was de markt de enige plek waar je geen mondkapje op hoefde. Die mensen zijn gebleven.” Chiel: „Als mensen tegenwoordig vlees willen eten, willen ze wel goed vlees. Ze komen voor kwaliteit. Wat dat betreft, zie ik de handel zonnig in voor de toekomst.” Opstaan en naar bed Op marktdagen tussen 03.15 en 03.45 uur. Als ze ’s avonds rond 19.30 uur de kinderen op bed hebben gelegd, gaat Chiel meteen ook zelf slapen. Iris volgt meestal wat later. Huisdieren Hond Ollie, een kruising tussen een Engelse en een Amerikaanse staffordshire. Sport Iris: „Wij sporten op het werk. Op een werkdag loop je gemiddeld tussen de zeventienduizend en twintigduizend stappen. En met die kratten kip van tien kilo is het meteen ook een krachttraining.” Laatste grote uitgave Voor allebei een nieuwe winterjas van het merk Wellensteyn. Die kostten zo’n 400 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/rW7_pDOVO93hY81wl4zgev9LNQU=/1280x/filters:no_upscale()/s3/static.nrc.nl/wp-content/uploads/2024/03/08153446/web-0903ZATeco_Spitsuur1.jpg'/>]]></description>
      <guid>https://nrc.nl/nieuws/2024/03/08/op-de-markt-leer-je-dat-hard-werken-loont-a4192504</guid>
      <pubDate>Fri, 8 Mar 2024 07:02:04 +00:00</pubDate>
    </item>
    <item>
      <title><![CDATA[
		‘We wilden ons land opbouwen. Dat is niet gelukt’
	]]></title>
      <description><![CDATA[<p>Sameh: „In 2014 ben ik mijn land ontvlucht, naar Libanon. Ik was al een keer gearresteerd bij een betoging, bovendien moest ik het leger in. Ik wilde geen mensen vermoorden, maar als ik niet in dienst ging, zou mijn eigen leven gevaar lopen.” Rahaf: „Ik ben een jaar later gevlucht nadat ik twee keer om politieke redenen was gearresteerd en de rechter het dreigement uitte: driemaal is scheepsrecht. Ik werd ook regelmatig gevolgd op straat. Toen heb ik al mijn spullen verkocht en weggegeven en ben ik naar mijn moeder vertrokken, die in Egypte woont met haar tweede echtgenoot.” Sameh: „We hadden toen nog helemaal niet de intentie om naar Europa te gaan. Maar in Libanon werkte ik in de pesticide-industrie en woonde ik onder slechte omstandigheden in een Palestijns vluchtelingenkamp. Toen ben ik per vliegtuig naar Turkije gegaan, in een bootje naar Griekenland en vandaar kwam ik in Nederland terecht.” Rahaf: „Ik mocht in 2015 naar Nederland.” Sameh: „De eerste plaats waar ik terechtkwam, was Rotterdam. Ik had geen papieren en zocht een politiebureau. Maar niemand die ik de weg vroeg, kon me zeggen waar het politiebureau was. Toen wist ik: ik ben in een veilig land. Ik dacht dat ik op het politiebureau meteen opgesloten zou worden, maar in plaats daarvan vroegen ze of ik wat wilde drinken en kreeg ik geld om naar Ter Apel te reizen. Dat was echt een cultuurschok!” Rahaf: „In Syrië ben ik afgestudeerd als elektrotechnisch ingenieur, net als Sameh. Alleen had hij nog net zijn scriptie niet af toen hij moest vluchten. In Nederland heb ik een master gedaan aan de UvA in systeem- en netwerkengineering. Vier uur per dag per openbaar vervoer tussen Amsterdam en Wieringerwerf, waar we een huis hadden gekregen. Nu werk ik als systeembeheerder bij ProRail.” Sameh Youssef (38) en Rahaf Mousa (34) komen uit Syrië en vluchtten zo’n tien jaar geleden naar Nederland. Ze studeerden beiden elektrotechniek. Rahaf werkt bij ProRail, Sameh bij de NS. Samen verdienen ze drie keer modaal. Sameh: „Ik werk als elektro-ingenieur bij de NS, aan de modernisering van treinen. Ik heb mijn studie afgemaakt aan Saxion Hogeschool in Enschede, omdat daar de enige Engelstalige opleiding tot elektro-ingenieur was. Maar de afstand tussen Wieringerwerf en Twente was te groot. Daarom heb ik een jaar bij verschillende vrienden in de Achterhoek gewoond. Ik kreeg in die tijd een depressie: ik noem het zelf een post-revolutiesyndroom. We droomden van een nieuw Syrië, wilden helpen met de opbouw van ons land. Maar dat is niet gelukt. Hier in Nederland kwam de verwerking van die teleurstelling.” Rahaf: „We zijn die eerste jaren erg druk geweest met opbouwen van een nieuw leven. De taal leren, mensen leren kennen, onze studies afmaken.” Sameh: „Toen ik in december vorig jaar een vaste baan kreeg, had ik het gevoel dat we die fase hadden afgerond.” Rahaf: „We zijn inmiddels goed ingeburgerd. We maken deel uit van een gemeenschap die New Neighbours heet: die bestaat uit Nederlanders en nieuwkomers, niet alleen vluchtelingen. We komen in actie als dat nodig is. We hebben bijvoorbeeld geld ingezameld voor de aardbeving in Turkije en Syrië, we voeren actie tegen de onderdrukking in Iran en nu voor Gaza. En we hebben een wandelgroep met de New Neighbours.” Sameh: „Vanaf maart gaan we elke zaterdagochtend een Palestijns ontbijt organiseren om geld op te halen voor Gaza.” Rahaf: „Ik ben ook betrokken bij Living Library, een evenement waarbij iemand het gesprek aangaat met een ‘levend boek’. Dat is een persoon die regelmatig te maken heeft met vooroordelen. Je kunt praten met bijvoorbeeld een transgender persoon, een ex-gedetineerde of iemand met autisme. Mijn boek heeft de titel Vluchteling. Alles mag besproken worden, als het maar respectvol gebeurt.” Sameh: „Ja, we hebben het lekker druk.” Rahaf: „Geld geven we uit aan huur en eten. En circa 15 procent van ons inkomen sturen we naar familie in Syrië. We hebben allebei zakgeld: voor de sportschool, voor abonnementen, om koffie te drinken buiten de deur.” Sameh: „En we geven geld aan goede doelen, zoals Vluchtelingenwerk, omdat zij ons hebben geholpen. En aan Artsen zonder Grenzen en Metakids.” Rahaf: „Spaargeld hebben we niet, omdat ik pas zes jaar werk en Sameh nog maar drie jaar.” Sameh: „Verder sparen we ongeveer 20 procent van ons inkomen om een huis te kunnen kopen. We wonen nu in een socialehuurwoning, maar daar verdienen we eigenlijk te veel voor, dat vinden we niet prettig.” Rahaf: „Liefst een huis met een tuin. We willen graag kinderen, maar als die er niet komen, is het ook goed.” Sameh: „Maar nu we een stabiel leven hebben, is het een logische stap.” Rahaf: „We willen graag een huis waar onze ouders kunnen komen logeren. Veel familie woont in het buitenland.” Sameh: „We voelen ons verantwoordelijk voor onze ouders.” Rahaf: „Of we ooit terug zouden gaan naar een nieuw Syrië? Het lijkt me heel zwaar om weer helemaal opnieuw te moeten beginnen. Maar we zouden wel een bijdrage willen leveren, een bedrijfje opzetten of zoiets.” Sameh: „Niet alleen Syrië is ons thuis, dat geldt ook voor Nederland. Al vanaf het eerste moment dat ik hier ben. Ik wil het goede voor Nederland, we houden van dit land. Omdat onze basisrechten hier worden gerespecteerd.” Rahaf: „En omdat we hier vrij en veilig zijn. Ja, we zijn gelukkig hier.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Rahaf en Sameh wonen in een socialehuurappartement in Utrecht en zoeken een koophuis. Vervoer Door hun werk kunnen beiden gratis met de trein reizen. Een auto hebben ze niet. „Die hebben we niet nodig in de stad en het is ook niet duurzaam.” Vakantie In vakanties bezoeken ze meestal familie: Rahafs moeder en zus wonen in Egypte, haar vader in Bulgarije. Samehs vader woont in Syrië; hem hebben ze onlangs voor het eerst in tien jaar gezien in Jordanië. Sameh en Rahaf gaan ook wel eens een lang weekend weg in België, Duitsland of Nederland. Sameh: „Ik ken Nederland heel goed. Als vluchteling en daarna heb ik gewoond in Ter Apel, Veenhuizen, Wageningen, Rotterdam, Budel, Gilze, Arnhem, St. Annaparochie, Hoevelaken, Wieringerwerf, Borculo, Doetinchem en Zelhem.” Laatste grote uitgave De reis naar Jordanië, voor henzelf en Samehs vader.</p>
<img src='https://images.nrc.nl/tCO4EzmxmOMUXItQnNdcYRqnay0=/1280x/filters:no_upscale()/s3/static.nrc.nl/wp-content/uploads/2024/03/01164403/data112215966-02ed03.jpg'/>]]></description>
      <guid>https://nrc.nl/nieuws/2024/03/01/we-wilden-ons-land-opbouwen-dat-is-niet-gelukt-a4191799</guid>
      <pubDate>Fri, 1 Mar 2024 07:02:04 +00:00</pubDate>
    </item>
    <item>
      <title><![CDATA[
		‘Mijn mentor zei dat ik iets makkelijkers moest kiezen’
	]]></title>
      <description><![CDATA[<p>Najib: „Ik wist al jong dat ik medisch professional wilde worden, maar toen ik dat op het vmbo aan mijn mentor vertelde, zei zij dat ik iets makkelijkers moest kiezen. Dat inspireerde mij om hard te werken en zo tóch mijn doel te bereiken. Na de laboratoriumschool heb ik een bachelor in biomedisch laboratoriumonderzoek gedaan met de specialisatie klinische chemie en hematologie. Daar kwam ik in aanraking met het vak van cardiovasculair perfusionist. Dát werd mijn droom en die is uitgekomen: als perfusionist zorg ik ervoor dat bij operaties de bloedcirculatie en de hart- en longfunctie worden overgenomen door apparatuur. Mijn werkzaamheden liggen op het gebied van hartchirurgie, oncologie, orgaandonatie en de intensive care. Ik werk bijvoorbeeld voor Covid-patiënten op de IC, wier longen of hart niets meer doen. Ik ben partner in een maatschap die werkt in ziekenhuizen in heel Nederland. Mijn vaste werklocaties zijn Zwolle en Breda, maar ik werk ook elders. Daarom woon ik heel centraal, in Utrecht. Najib ben Ayad (35) werkte zich via diverse paramedische opleidingen op tot cardiovasculair perfusionist. Hij is partner in een maatschap en werkt in verschillende ziekenhuizen. Daarnaast is hij oprichter van de Qalb Foundation, die gratis hartoperaties verricht in Marokko. Hij woont in Utrecht en verdient drie tot vier keer modaal. „Ik werk zo’n 60 tot 70 uur per werk, maar 100 uur komt ook voor. Het is heel onregelmatig werk. Ik kan bijvoorbeeld worden opgeroepen voor een spoedoperatie. Of als er een tweede operatieteam nodig is, ook al heb ik geen dienst. Mijn telefoon staat dus altijd aan. Als ik dienst heb, slaap ik meestal in het ziekenhuis. Eén keer per maand heb ik weekenddienst en per week heb ik ongeveer twee bereikbaarheidsdiensten. Ik kan dus nooit inschatten hoelang mijn werkweek zal duren. Maar dat hoort erbij, het maakt het werk dynamisch. Ik geef ook klinische trainingen in binnen- en buitenland. Vorig jaar nog, over een nieuwe generatie hart-longmachines aan vakgenoten in Turkije.” „Mijn ouders komen uit Marokko, zelf ben ik geboren in Enschede, waar mijn vader werkte in de textielindustrie. We zijn als gezin vaak in Marokko geweest en daar ontstond drie jaar geleden een nieuwe droom: de hart-longzorg die we in Nederland kunnen aanbieden naar Marokko brengen. Die is daar veel minder ontwikkeld dan hier en niet toegankelijk voor armen. Ik heb daarvoor de stichting Qalb Foundation opgericht. Die ondersteunt een team van twaalf tot vijftien artsen, paramedici en verpleegkundigen, dat in wisselende samenstellingen twee tot drie maal per jaar afreist naar Marokko om gratis operaties uit te voeren. Meestal duurt een missie zes tot acht dagen, waarin we twee tot drie openhartoperaties per dag uitvoeren. „Het is nog veel harder werken dan hier. De dankbaarheid van de patiënten geeft ons de motivatie om het zware werk uit te voeren. De zorg wordt betaald via donaties aan de stichting, we krijgen materiaal vanuit de industrie en ook Nederlandse ziekenhuizen bieden spullen aan. „Mijn omgeving zegt vaak ‘denk aan je rust’, maar ik krijg veel energie van mijn werk. Ik vind het mooi om een cruciaal onderdeel te zijn van een openhartoperatie en ik wil iets doen voor mensen die alleen maar kunnen dromen van zo’n ingreep. Ik ontspan door elke dag te sporten en ook bij mijn dierbaren kom ik tot rust. Verder heb ik zeven weken vakantie per jaar. Dan reis ik graag, ik heb al dertig landen bezocht. Het kennismaken met nieuwe culturen verbreedt mijn kijk op het leven. Maar ik zit dan wel het liefst in een hotel met een sportschool en een hamam, want net als thuis wil ik tijdens mijn vakantie aan fitness doen. Maar in Jordanië heb ik ook in een tent in de woestijn geslapen, hoor. „Vroeger gingen we als gezin zes weken naar Marokko en één week daarvan kampeerden we op het strand. Een tentje, een kampvuurtje, vis grillen, dat zijn mijn mooiste jeugdherinneringen. Zelfs de reis ernaartoe, in een primitief busje, was leuk en gezellig. Jezelf wassen in het toilet van een tankstation en overnachten in een slaapzak naast de auto. Die sobere kant heb ik ook nog steeds… Mijn favoriete bestemming is nu Dubai: het is er rustig, veilig, je kunt er halal eten en je kunt even naar de moskee. Het geloof biedt me ook rust. Ik zie elke dag hoe eindig het leven is. Mijn levensmotto is: wat laat jij achter op aarde? „Geld geef ik uit aan de sportschool, aan reizen en aan het verwennen van mijn ouders. Als zij op reis willen, boek ik meteen iets voor ze. Istanbul bijvoorbeeld. Mijn moeder kijkt graag naar Turkse series en vindt het leuk om plekken uit zo’n serie te bezoeken. Vorig jaar heb ik met hen per auto de reis van Marokko naar Nederland gemaakt met tussenstops in Bordeaux en Parijs. Mooi hotel, lekker eten, allemaal dingen die we ons vroeger niet konden veroorloven, omdat ze snel naar Marokko wilden en omdat er geen geld voor was, met zeven kinderen. Mijn vader is naar Nederland gekomen om ons betere kansen te geven. Daarom heb ik alle kansen die ik heb gekregen benut. Het maakt me verdrietig dat nogal wat Marokkaanse jongeren die kansen niet grijpen. Maar ik ben ook trots op de velen die dit wel doen. „Ik ben nu alleen, maar ik wil dolgraag een gezinsleven. En ik wil iets teruggeven aan het land van mijn ouders door de Qalb Foundation te laten uitgroeien tot een grote organisatie die veel mensen kan helpen. Maar mijn toekomst ligt in Nederland: als ik in Marokko ben, snak ik na drie weken naar een broodje pindakaas en naar Albert Heijn.” Wonen Een loft in Utrecht. Vervoer Najib heeft een auto. Naar de sportschool en om boodschappen te doen, neemt hij de fiets. Sport Najib sport elke dag om fit te blijven: fitness en kickboksen. Vaak met vrienden die professioneel kickboksen: „De beste trainers die ik me kan wensen.” Hulp Elke week komt de schoonmaakster. „Ik werk te veel om het huis zelf bij te kunnen houden.” Sparen „Ik ben ondernemer en geef 2,5 procent van mijn inkomen aan de Qalb Foundation, volgens de voorschriften van de islam.” Laatste grote uitgave De loft in Utrecht. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/QZaASAX6z0Ub5Fxv4pGOHt_G7QA=/1280x/filters:no_upscale()/s3/static.nrc.nl/images/gn4/stripped/data111955256-a52e29.jpg'/>]]></description>
      <guid>https://nrc.nl/nieuws/2024/02/23/mijn-mentor-zei-dat-ik-iets-makkelijkers-moest-kiezen-a4191084</guid>
      <pubDate>Fri, 23 Feb 2024 07:02:05 +00:00</pubDate>
    </item>
    <item>
      <title><![CDATA[
		‘Ik denk niet vaak: had ik maar meer vrije dagen’
	]]></title>
      <description><![CDATA[<p>Jesse: „Ik heb twee soorten vrienden: een groep die ook in de media werkt en eenzelfde leven leidt als wij. En een groep met een heel ander leven: zij wonen op kamers en leven volop het studentenleven. Zij zijn soms wel een beetje onder de indruk van ons, met ons koophuis en twee auto’s voor de deur.” Jelle: „Maar ze staan er ook niet echt van te kijken, denk ik. Wij waren allebei op jonge leeftijd al ambitieus. We wisten wat we wilden en zijn daar vol voor gegaan. Toen we allebei al een tijdje werkten, vonden we het fijn om wat meer zekerheid te hebben. Na een zoektocht van twee jaar hebben we hier in Warnsveld een huis kunnen kopen.” Jesse: „Nu hebben we inderdaad het huisje-boompje-beestje-verhaal redelijk compleet. We beseffen wel dat het anders is dan bij de gemiddelde 25-jarige. Dat we nu al een huis konden kopen, is niet vanzelfsprekend natuurlijk.” Jelle: „Het is wel lekker, een eigen huis.” Jesse: „En we rijden net zo goed naar de andere kant van Amsterdam als we toch een keer op stap willen. We kunnen die beide levens best combineren.” Jesse Sprikkelman (24) en Jelle Seubring (26) leerden elkaar bijna tien jaar geleden kennen bij de lokale radio-omroep van Zutphen. Nu werken ze allebei voor de landelijke radio: Jesse bij BNNVARA en Jelle bij de NOS. Daarnaast is Jelle werkzaam als docent op ROC Rijn IJssel in Arnhem. Ook runnen ze hun eigen mediabedrijf voor radioprogramma’s en podcasts. Ze kochten twee jaar geleden een hoekhuis in Warnsveld, vlakbij Zutphen, waar ze wonen met hun hond Manuel. Hun gezamenlijk inkomen is 2,5 keer modaal. Jesse: „Onze roosters zijn totaal verschillend en we doen allebei veel werkklussen door elkaar. Ik zal het proberen een beetje overzichtelijk uit te leggen. Te beginnen bij maandag: dat is onze heilige vrije dag.” Jelle: „Die hebben we ingelast toen we erachter kwamen dat we echt alle dagen van de week werkten. Nu Jesse sinds drie jaar ieder weekend werkt, is maandag onze vrije dag geworden. Met de telefoons op stil en de laptops dicht. Dat hebben we ook moeten leren, want de rest van de wereld is natuurlijk op maandag wél aan het werk. Ondertussen weet iedereen dat we dan niet bereikbaar zijn.” Jesse: „Dinsdagochtend gaan we samen ontbijten bij Bakker Bart in Zutphen; dat is een traditie geworden. Als we de croissantjes op hebben, begint de werkweek.” Jelle: „Ik ben voor drie dagen in de week in dienst bij een mbo-school in Arnhem. Daar geef ik les bij de opleiding tot mediaredactiemedewerker. Daarnaast werk ik als freelancer één of twee dagen bij de radio-programma’s Nieuws en Co en Met het oog op morgen. Vaak heb ik nog op zaterdag een nachtdienst, waarbij ik het NOS-nieuws lees op alle zenders. Dan begin ik om 23.00 uur en ben om 06.30 uur klaar.” Jesse: „Ik heb vroeger ook in de nacht radio gemaakt, maar ik kan slecht tegen die wisselende tijden. Jelle heeft daar veel minder last van.” Jelle: „Tja, ik weet ook niet hoe ik het doe. Ik slaap altijd als een blok.” Jesse: „Mijn week bestaat uit eerst een blok van drie dagen werken voor ons eigen audiobedrijf, waarmee we podcasts maken en radioprogramma’s. Het weekend is voor BNNVARA, dan maak ik samen met Jeroen van Inkel het programma Rinkeldekinkel op NPO Radio 2. Ik zei altijd: ik ga nóóit ’s ochtends in het weekend radio maken. Maar nu heb ik al drie jaar geen weekend meer, haha. Dat zegt wel wat over hoe gezellig het is met Jeroen. Al vanaf het begin klikte het enorm tussen ons. Het betekent wel dat ik de afgelopen drie jaar iedere vrijdag en zaterdag om 20.00 uur naar bed ben gegaan. Gelukkig komt daar nu verandering in, want met Rinkeldekinkel zijn we verhuisd naar een later tijdslot. Dus staat straks de wekker drie uur later. Heerlijk!” Jelle: „Het is toch altijd de magie van de radio die ons drijft en die we sterk voelen. Dat kan ook een valkuil zijn. We snappen elkaars passie voor het werk zó goed, dat je het altijd kunt begrijpen als iemand nog éven een jingeltje wil laten horen of toch die ene nachtdienstklus aanneemt.” Jesse: „Soms denk ik er weleens over hoe het zou zijn om je weekend vrij te hebben. Nu mis ik namelijk toch best regelmatig verjaardagen of stapavondjes.” Jelle: „Maar dat lijkt me ook weer saai. Ik denk niet vaak: had ik maar meer vrije dagen. En het heeft ook voordelen: als we op onze vrije maandag naar de dierentuin willen bijvoorbeeld, is het heerlijk rustig!” Jesse: „In huis hebben we de taken goed verdeeld. Of eerlijk gezegd: voor een groot deel uitbesteed aan een schoonmaakster.” Jelle: „Dat klinkt wel luxe, voor onze leeftijd. Al doen we ook wel dingen zelf, hoor. De keuken is bijvoorbeeld mijn domein.” Jesse: „Mijn vader houdt ook enorm van koken. Die twee battelen tegen elkaar wie het lekkerst of mooist heeft gekookt.” Jelle: „Dan maak ik een enorme tapasplank van een meter bijvoorbeeld. Jesses vader is meer van de Aziatische hoek. Zijn ouders wonen een dorp verderop en we gaan iedere donderdag met elkaar eten en spelletjes spelen. Anderen zullen misschien denken: iedere week naar je schoonouders, wil je dat? Maar het is altijd supergezellig.” Jesse: „Het voelt bijna meer als vrienden dan ouders. Het is fijn dat ze zo dichtbij wonen.” Jelle: „Wij komen hier allebei uit de buurt en we hebben niet overwogen om dichter bij Hilversum te gaan wonen.” Jesse: „Die autorit van Hilversum naar huis is ook een fijne manier om even dat rare, opgeklopte mediawereldje achter je te laten. Zodra ik op de A1 bij Deventer over de IJssel rijd, denk ik: hèhè, weer thuis.” Jelle: „In nieuwsberichten zetten mijn NOS-collega’s bij plaatsnamen vaak expliciet erbij dat het in de Achterhoek is, of in Limburg. Daarom let ik er extra op om óók bij een dorp als Velserbroek te vermelden dat het Noord-Holland is. Ik ben er wel trots op daarmee een ambassadeur van de niet-Randstad te zijn.” Boodschappen Jesse en Jelle hebben een gezamenlijk lijstje in de AH app en tegenwoordig ook de Aldi app. „Het was ons goede voornemen om minder geld uit te geven aan de boodschappen.” Ook rijden ze eens in de zoveel tijd naar Duitsland om goedkoop frisdrank en sterke drank in te slaan. Vervoer Een bedrijfsbus en een privéauto. Jelle: „We rijden veel. Met de bedrijfsbus alleen al vorig jaar 50.000 kilometer.” Huisdieren Geadopteerde straathond Manuel uit Portugal en vier kippen in de tuin. Laatste grote uitgave Een weekendje Berlijn. „We gaan liever vaak kort even weg dan één keer lang.” Inclusief verblijf en treintickets kostte het weekendje zo’n 1.500 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/GfRdDVl212DSaiAKzK64E26RPWc=/1280x/filters:no_upscale()/s3/static.nrc.nl/images/gn4/stripped/data111642145-80039d.jpg'/>]]></description>
      <guid>https://nrc.nl/nieuws/2024/02/16/ik-denk-niet-vaak-had-ik-maar-meer-vrije-dagen-a4190408</guid>
      <pubDate>Fri, 16 Feb 2024 07:02:05 +00:00</pubDate>
    </item>
    <item>
      <title><![CDATA[
		‘Leuk om te zien hoe de baby’s op elkaar reageren’
	]]></title>
      <description><![CDATA[<p>Amy: „We hebben elkaar negen jaar geleden ontmoet. We gaven toen allebei examencursussen in Leiden.” Luuk: „Dus we hielpen middelbare scholieren zich voor te bereiden op hun eindexamen. Ik studeerde natuurkunde in Delft.” Amy: „En ik Frans in Amsterdam.” Luuk: „Niet lang daarna ben ik naar Oxford verhuisd om te promoveren in de theoretische natuurkunde.” Amy: „Toen hadden we even een langeafstandsrelatie.” Luuk: „Dat ik naar Oxford ging, heeft geholpen de zaken te versnellen. Toen moesten we echt beslissen of we elkaar leuk genoeg vonden.” Amy: „En dat was zo, dus toen ben ik ook naar Oxford verhuisd. Daar hebben we een paar jaar gewoond, tot 2019. Ik heb er een master Engelse literatuur gedaan.” Luuk: „We vinden het daar fijn. Je zit snel in de natuur en die is wilder dan in Nederland. Het is minder aangeharkt.” Amy: „Na zijn promotie kon Luuk met een collega mee naar Kopenhagen voor vervolgonderzoek.” Luuk: „Maar dat heb ik niet gedaan. In de natuurkunde is het gebruikelijk dat je elke paar jaar op een andere universiteit in een ander land werkt. Maar ik wilde Amy daar niet in meeslepen. Wat moest zij dan elke keer gaan doen?” Amy: „Dus toen zijn we naar Nederland teruggegaan.” Luuk: „Ik heb een baan gevonden bij het Centraal Planbureau in Den Haag. Dat is vooral bekend van het doorrekenen van verkiezingsprogramma’s, wat gaat over de komende vier jaar. Maar er is ook een afdeling van het CPB die een of twee generaties vooruitkijkt. Daar werk ik.” Amy: „Ik werk bij de Universiteit Utrecht, waar ik wetenschappers ondersteun bij subsidieaanvragen. Ik ga vooral over financiële en procesmatige aspecten, en kijk ook of het onderzoeksplan duidelijk geformuleerd is.” Luuk: „De afgelopen twee jaar zijn niet makkelijk geweest.” Amy: „Ik was twee jaar geleden zwanger van een tweeling.” Luuk: „Die is na 24 weken geboren en direct na de geboorte overleden.” Amy: „Niet zo lang daarna ben ik opnieuw zwanger geworden, wéér van een tweeling. Puck en Kaat zijn na 32 weken geboren. Toen hebben ze nog vier weken in het ziekenhuis gelegen, waarvan tien dagen in de couveuse.” Luuk: „Je kunt je voorstellen dat een tweede tweelingzwangerschap spannend was.” Amy: „Zeker omdat Puck en Kaat een ‘mono-monotweeling’ zijn en een vruchtzak deelden, wat heel zeldzaam is en niet zonder risico’s.” Luuk: „Ze zijn nu elf maanden.” Amy: „Een tweeling is natuurlijk anders dan één baby, ook gewoon omdat het meer werk is. Dus je wilt de ander niet met de tweeling achterlaten. Vorige week is Luuk naar het Concertgebouw geweest en ik ga volgende week ook wat leuks doen op een avond. Maar in principe zijn we liever allebei thuis, zodat de ander er niet alleen voor staat.” Luuk Metselaar (31) en Amy Metselaar-Groeneveld (29) wonen in de Utrechtse nieuwbouwwijk Leidsche Rijn met hun tweeling Puck en Kaat (11 maanden). Luuk promoveerde in de theoretische natuurkunde en werkt bij het CPB, Amy studeerde Frans en Engels en werkt bij de Universiteit Utrecht. Samen verdienen ze 3,5 keer modaal. Luuk: „Het is leuk om te zien hoe de baby’s op elkaar reageren. Als er eentje bij je zit, dan wil de ander ook bij je zitten.” Amy: „We hebben ook boeken gelezen over meerlingen. Dus we zijn inmiddels bekend met begrippen als het tweelingescalatiesyndroom. Dat de een iets stouts doet en de ander er nog eens overheen gaat, of dat ze elkaar in huil- en driftbuien versterken.” Luuk: „Puck en Kaat lijken een iets ander karakter te hebben. Puck is wat ondernemender, Kaat wat afwachtender.” Amy: „Puck kruipt ook al, Kaat tijgert nog.” Luuk: „In principe werken we allebei fulltime, maar ik heb momenteel een dag ouderschapsverlof en Amy twee dagen. In de praktijk werk ik nu dus vier dagen en Amy drie.” Amy: „Samen hebben we dus drie dagen per week ouderschapsverlof. Op de andere twee dagen komen opa en oma oppassen. Afwisselend mijn ouders en die van Luuk.” Luuk: „En we werken allebei twee dagen thuis.” Amy: „Thuiswerken is fijn maar het heeft ook nadelen. Dan zit ik boven te werken en hoor ik de kinderen beneden huilen. Dat is niet altijd makkelijk.” Luuk: „Ik ga vaak hardlopen in mijn lunchpauze, ook als ik op mijn werk ben in Den Haag. Dagelijks loop ik tussen de 8 en 25 kilometer. Je zou het een verslaving kunnen noemen. Het leukste vind ik crosscountry-hardlopen, wat ze in Engeland veel doen. Je loopt op onverharde wegen, bijvoorbeeld door het bos.” Amy (lachend): „Veel modder!” Luuk: „Je loopt heuvels op en af. Het is veel afwisselender dan normaal hardlopen.” Amy: „Ik loop ook hard maar minder fanatiek dan Luuk: tot acht kilometer, twee keer per week.” Luuk: „In juni gaan we op vakantie naar Zuid-Engeland. Canterbury en Brighton.” Amy: „We gaan tweeënhalve week. Dan huren we een auto en verblijven we in huisjes.” Luuk: „We zouden eigenlijk wel weer in Engeland willen wonen.” Amy: „Maar de barrière wordt hoger naarmate je meer gesetteld bent. Een andere droom is ooit een vakantiehuisje in Engeland te hebben, als we het kunnen betalen.” Luuk: „Het liefst in het Lake District in Noord-Engeland, een streek met veel meren en heuvels. Het is een van de natste plekken van Engeland. Aan de Ierse zee.” Amy: „Je kunt er heerlijk wandelen. Wij houden daar meer van dan van een strandvakantie in Spanje.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan en naar bed Het gezin staat om 06.45 uur op. Puck en Kaat krijgen de fles, Luuk en Amy ontbijten. Om 18.00 uur legt Amy de tweeling in bed en gaat Luuk koken. Tegen 23.00 uur liggen ze in bed. Luuk leest vaak nog wat voordat het licht uitgaat. Koken Luuk kookt elke avond. Amy: „Ik heb sinds de bevalling geen pan aangeraakt.” Luuk: „Koken is een soort hobby van me. Ik maak van alles. Nu eens pasta met kikkererwten, snijbonen en vegetarische ’nduja, pikante worst. Dan weer gesmoorde prei met een gepocheerd ei.” Vervoer Amy: „Dat we geen auto hebben is een keuze, voor het milieu. We houden ook niet van autorijden. Op vakantie huren we soms een auto.” Boekenwurmen ’s Avonds lezen Luuk en Amy meestal een boek. Amy leest vooral Engelstalige fictie, van Shakespeare tot jeugdboeken. En ze is lid van een boekenclub. Ook Luuk leest voornamelijk fictie.</p>
<img src='https://images.nrc.nl/PR3ri4tmyIa4BMAiYPF_3_NYdWs=/1280x/filters:no_upscale()/s3/static.nrc.nl/images/gn4/stripped/data111264335-ca4210.jpg'/>]]></description>
      <guid>https://nrc.nl/nieuws/2024/02/09/leuk-om-te-zien-hoe-de-babys-op-elkaar-reageren-a4189694</guid>
      <pubDate>Fri, 9 Feb 2024 07:02:05 +00:00</pubDate>
    </item>
    <item>
      <title><![CDATA[
		‘We denken  nog niet aan  ons pensioen’
	]]></title>
      <description><![CDATA[<p>Casper: „Sinds zes jaar zijn we terug uit de VS, waar we tien jaar vlak bij Seattle hebben gewoond wegens mijn baan bij Microsoft.” Madeline: „Hij kwam al met het plan om ooit naar het buitenland te gaan toen we elkaar net kenden.” Casper: „We zijn uiteindelijk gegaan toen we drie kinderen hadden.” Madeline: „Ik had wel anderhalf jaar nodig om me aan te passen aan dat nieuwe leven: ik kon daar niet werken en was plots fulltime moeder. In Nederland zou ik nooit zijn gestopt met mijn baan.” Casper: „Het idee was om drie tot vijf jaar in de VS te blijven, maar het werden er dus tien. We hadden een goed leven daar.” Madeline: „De kinderen groeiden daar op, werden verliefd en dan realiseer je je op een dag: ‘O jee, die willen niet meer terug als we nog langer blijven. Terwijl we toch graag wilden dat ze Nederlands onderwijs zouden krijgen. Twee van de drie kinderen hebben nu, na zes jaar in Nederland, nog dagelijks contact met vrienden in Amerika.” Casper: „Toch zijn ze blij dat ze nu hier wonen. Ze kijken nog kritischer naar de VS dan wij, bovendien zien ze dat het hier veel makkelijker is om je vrienden te bezoeken, je pakt gewoon de fiets. Maar misschien gaan ze ooit wel terug, want hun Engels is zeker zo goed als hun Nederlands.” Madeline: „Ook wij vinden het weer fijn om in Nederland te zijn, waar zoveel dingen automatisch goed geregeld zijn. Wat je hier bijvoorbeeld aan zorgverzekering betaalt per jaar, betaal je daar per maand.” Casper: „En hier is de kloof tussen arm en rijk minder groot dan in de Verenigde Staten.” Madeline: „Maar als we in de VS zijn, geeft dat toch weer een thuisgevoel.” Casper: „Ja, het is een voorrecht om die periode te hebben meegemaakt.” Madeline (52) en Casper van Schothorst (57) wonen in een historisch pand in Nieuwersluis. Madeline studeerde International Business, had een bedrijf in interieurinrichting en werkt nu bij Eyevestor, het bedrijf van haar broer. Casper studeerde geschiedenis, werkte bij Shell en Microsoft, helpt start-ups en doet promotie-onderzoek. Ze hebben twee studerende zoons (22 en 21) en een dochter (17) die eindexamen doet. Ze verdienen vier keer modaal. Madeline: „Ik heb International Business gedaan en heb vervolgens drie jaar gewerkt in Parijs en Londen. Terug in Nederland ontmoette ik Casper en werkte ik ruim twaalf jaar bij DubbelM. Dat bedrijf richtte kantoren, hotels en huizen in en is mede-opgericht door mijn moeder. Ongeveer een jaar voordat we naar de VS gingen, is het bedrijf verkocht, waardoor we de mogelijkheid hadden om deze stap te zetten. „Na onze terugkeer ben ik aan de slag gegaan als relatiebeheerder bij het bedrijf van mijn broer, Eyevestor, een platform waar middelgrote en kleine bedrijven aandelen kunnen uitgeven en stakeholders betrekken. Dan hoeven ze niet naar de bank voor een lening. Ik kwam hem een week helpen, maar zit er inmiddels vijf jaar.” Casper: „Ik heb geschiedenis gestudeerd en verdeel sinds we terug zijn uit de VS mijn werkweek tussen de begeleiding van start-ups en scale-ups, zoals Eyevestor, en een promotieonderzoek aan de Utrechtse universiteit. Ik doe onderzoek naar de samenwerking tussen softwarebedrijven. Ik werk veel met studenten en dat vind ik erg leuk. Die hebben allerlei ideeën en ambities, zijn optimistisch en zoeken naar oplossingen. Daar voel ik me goed bij.” Madeline: „Ik ben alle dagen beschikbaar voor het bedrijf, maar probeer de vrijdag wel voor privédingen te reserveren.” Casper: „Ik werk circa veertig uur per week, maar steek vaak meer tijd in mijn onderzoek, omdat het zo interessant is. Ik sta altijd op met een lijst van dingen in mijn hoofd die ik die dag wil doen. Onlangs ben ik met mijn broer begonnen met het ombouwen van [Land Rover] Defenders tot elektrische auto’s onder de naam e-Originals. We gaan testen of hier een markt voor is. De eerste wordt binnenkort gekeurd.” Madeline: „Onze dieselboot heeft ook een elektromotor gekregen, die is nu een stuk stiller. We wonen bij de Vecht en soms gaan we per boot pizza halen. Casper sleutelt en bouwt graag. Al voordat we kinderen hadden, heeft hij een spoorbaantje aangelegd voor een treintje dat met Kerst borden van de eettafel naar de keuken brengt. Daar had hij zelfs een brug voor gebouwd.” Casper: „Ik schilder graag, maar besteed er te weinig tijd aan.” Madeline: „We vinden het gewoon leuk om zelf dingen te maken. Bij mijn afscheid van DubbelM kreeg ik een naaimachine. Toen vond ik dat een belediging, maar nu heb ik er lol in. Ik heb bijvoorbeeld pyjama’s in rendiervorm gemaakt voor de hele familie en een stoel bekleed met oude spijkerbroeken.” Casper: „Geld geven we uit aan de boot en aan ons huis.” Madeline: „Als we iets kopen, is het van goede kwaliteit. In de VS hadden we soms wel moeite met het gebrek aan duurzaam denken. Al die grote auto’s… We proberen zelf duurzaam te leven…” Casper: „…maar we kunnen meer doen.” Madeline: „We geven ook geld uit aan vakanties. We bedenken altijd te laat wat we willen en dan is boeken duurder.” Casper: „We skiën graag en we gaan elk jaar naar het familiehuis van Madeline in Portugal. In de herfstvakantie maken we vaak een stedenreis. En toen we terug waren uit de VS hebben we met de kinderen veel in Europa gereisd om hun dit werelddeel te laten zien. Voor dit jaar staat wellicht Azië op de planning.” Madeline: „Aan ons pensioen denken we voorlopig nog niet.” Casper: „We hebben nog veel energie om lekker door te gaan. We willen graag betrokken blijven bij het denkwerk over nieuwe ontwikkelingen en daar kun je lang mee doorgaan. We kijken met plezier uit naar wat komen gaat.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Een historisch pand in Nieuwersluis Vervoer Madeline en Casper hebben twee auto’s, waarvan één elektrische. Casper gaat bij mooi weer op de fiets naar de universiteit in Utrecht. Sport Madeline roeit en tennist, Casper fietst. Golfen en skiën doen ze samen. Sparen Ze sparen voor hun pensioen, want tien jaar in de VS betekent een gat in de opbouw van de AOW en het pensioen. Laatste grote uitgave De verbouwing van de veranda. „We dachten dat het een project van drie weken zou worden, maar het werden drie maanden.” Huisdier Een zwarte labrador</p>
<img src='https://images.nrc.nl/pCI6V8I_pe2NjvocaXlsYpWbUKo=/1280x/filters:no_upscale()/s3/static.nrc.nl/images/gn4/stripped/data110993974-89a43e.jpg'/>]]></description>
      <guid>https://nrc.nl/nieuws/2024/02/02/we-denken-nog-niet-aan-ons-pensioen-a4188980</guid>
      <pubDate>Fri, 2 Feb 2024 07:02:06 +00:00</pubDate>
    </item>
    <item>
      <title><![CDATA[
		‘Als je voltijds werkt, mis je veel van de kinderen’
	]]></title>
      <description><![CDATA[<p>Vincent: „Ik denk dat het rond het begin van de coronatijd was dat ik besefte: ik wil het anders doen. Ik wilde Sarita de ruimte geven met haar bedrijf en er meer zijn voor het gezin. Kinderen worden snel groot; als je voltijds werkt, mis je veel. Je zit op je werk, komt thuis, bent moe. Dan ga je liever op de bank hangen dan met de kinderen bezig. Dat wilde ik niet meer.” Sarita: „We hebben een bewuste keuze gemaakt om het anders in te richten. Financieel had dat wel wat gevolgen, maar we zijn niet zo van de luxe. We hoeven niet ver op vakantie en ik hoef geen merkkleding voor de kinderen te kopen.” Vincent: „Het was nog wel een tijdje zoeken naar een passende parttime baan, maar uiteindelijk vond ik een functie als IT-coördinator bij het UMC Utrecht. Dat is voor drie dagen in de week. Wanneer en hoe ik die dagen werk, op kantoor of thuis, mag ik zelf weten. Dat bevalt heel goed. En op deze manier het gezinsleven meemaken is echt een nieuwe ervaring. Al die gedragsfasen waar een kind doorheen gaat! Door het leeftijdsverschil hebben we er nu één in de peuterpuberteit en de ander in de tienerpuberteit. Het ene moment kunnen ze goed met elkaar overweg en dan hebben ze weer vreselijke ruzie.” Sarita: „In mijn werk is inclusiviteit en veiligheid heel belangrijk. Die waarden leven wij thuis ook na. Ik vind het belangrijk dat er altijd één ouder thuis is voor de kinderen, als een veilige basis. Ze zijn nooit alleen thuis. Ja, één keer een half uurtje, toen kon het echt niet anders. Maar in principe betrekken we ze overal bij.” Sarita Bajnath (45) en Vincent Maij (50) zijn achttien jaar samen en hebben twee zoons: Máx (11) en Samuël (6). Vincent heeft nog twee oudere kinderen uit een eerder huwelijk. Sarita heeft een bedrijf in coaching en training op het gebied van inclusiviteit, Vincent werkt drie dagen in de week als IT-coördinator bij het UMC Utrecht. Ze wonen in een koophuis in Amsterdam-Zuidoost. Hun gezamenlijke inkomen wisselt door het eigen bedrijf van Sarita. Gemiddeld komen ze uit op één tot twee keer modaal. Vincent: „Als Sarita bijvoorbeeld een presentatie geeft in Arnhem, gaan we met z’n allen mee. Dan ga ik tijdens de presentatie met de jongens naar een speeltuin en rijden we samen terug. Soms pakken we een hotelletje erbij, dan is het echt een uitje.” Sarita: „Mijn werk is niet wat je doet tussen negen en vijf, het is een way of life. Het is met wie je omgaat, hoe je je kinderen opvoedt, alles. Dus als er een panel op tv is met alleen mannen, zeg ik: goh, waarom zou er geen vrouw bij zitten? Of ik wijs ze op de ribbellijn op de stoep voor blinde personen. Het zit ook in activiteiten die we als gezin doen. Is er bijvoorbeeld een vluchtelingengezin in nood, dan zamelen we met z’n allen kleding of eten in hier in de buurt.” Vincent: „In mijn eerdere gezinssituatie, met twee kinderen die nu al dik in de twintig zijn, was er geen ruimte om dit soort activiteiten te doen naast werk. Dat we het nu veel meer samen kunnen oppakken, vind ik heel fijn.” Sarita: „Mijn werk zit in de hoek van privileges en inclusie. Ik geef trainingen en ben ook vaak mediator of moderator, bijvoorbeeld bij de gemeente Amsterdam. Ik doe ook veel in de wereld van kinderboeken: ik ben jurylid bij de Gouden Griffels en had lang een eigen boekentalkshow op AT5.” Vincent: „Coaching, doe je ook nog.” Sarita: „Ja sorry, het is heel veel. Oorspronkelijk heb ik geneeskunde gestudeerd. Maar ik kwam tijdens mijn studie in aanraking met het geven van trainingen, ook al op het gebied van inclusie. Dat onderwerp werd naar mijn mening vaak of té soft of té hard aangepakt. Dan was het of gezellig met elkaar boerenkoolstamppot en nasi goreng eten, of juist heel serieus en zwaar racisme bespreken, zonder handelingsperspectief. Terwijl ik juist dát het belangrijkste vind. Veel mensen willen niet discrimineren, maar zijn zich er niet van bewust of weten niet wat ze dan wel moeten doen. Daar heb ik me in gespecialiseerd en dat liep vanaf het begin eigenlijk heel goed.” Vincent: „Je kunt wel zeggen dat Sarita aan de basis stond van het inclusie- en diversiteitsdenken in Nederland.” Sarita: „Nou, dat is wel een beetje te veel eer. Ik sta op de schouders van reuzen.” Vincent: „Ja, tuurlijk waren er eerder al mensen mee aan de gang, maar dat die diversiteitsbeweging zo op gang is gekomen de laatste jaren, daar ben jij wel belangrijk in geweest.” Sarita: „Nou ja, oké… ik ben al wel heel lang met het onderwerp bezig, ja.” Vincent: „Op een niet-werkdag sta ik rond een uur of zeven op en maak de kinderen wakker. De oudste begint nu een tiener te worden. Die is ’s ochtends niet uit bed te branden! Intussen smeer ik beneden de boterhammen, maak de broodtrommels klaar en breng ze naar school. Daarna doe ik wat nodig is in huis: schoonmaken, boodschappen of de administratie. Als ik een werkdag heb en naar Utrecht moet, neemt Sarita het over.” Sarita: „We gaan ook wel eens overdag op date, als we allebei een vrije ochtend hebben. Dan gaan we wandelen en koffiedrinken in de buurt, of lekker op de bank een film of serie kijken met snackjes erbij. Heel gezellig.” Vincent: „We hebben weinig familie dichtbij en onze vaste oppas is met zwangerschapsverlof, dus ’s avonds op date wordt lastig. We zijn vooral op onszelf aangewezen.” Sarita: „Met een jong gezin schiet je al snel in de regelstand. Maar ik vind het belangrijk om de tijd voor elkaar te nemen. Elkaar echt bewust te zien, te erkennen. Daarom is bij ons thuis de regel dat de kinderen na school niet meteen achter een scherm mogen. Ze moeten van mij eerst even rustig landen. Ga maar eens zitten op de bank en zien waar je bent, je hamster begroeten, bedenken of je nog huiswerk moet maken. Daarna mag je op de Nintendo.” Vincent: „Zoals bij alle kinderen wordt dat niet met uitgesproken enthousiasme ontvangen.” Sarita: „Maar jouw oudste zoon, die hier ook een tijd heeft gewoond, zei laatst dat hij ons altijd ‘streng maar rechtvaardig’ vond. Als we streng waren, klopte het.” Vincent: „Dan heb je het toch redelijk goed gedaan als ouders, denk ik dan.” Boodschappen &amp; koken Fifty-fifty verdeeld. Ze bestellen één keer per week ‘grote boodschappen’. Kleine dingen die alsnog nodig zijn, halen ze bij de supermarkt dichtbij. Huisdieren Een hamster, Streepje. Vervoer Ze hebben een elektrische auto waarmee Vincent naar zijn werk rijdt in Utrecht. Sarita reist veel met het openbaar vervoer. De metrohalte is om de hoek. Sport Ze zwemmen en wandelen af en toe. Verder lukt het nu niet om er meer tijd voor vrij te maken. Bedtijd Verschilt heel erg, zegt Sarita. „Gister gingen we bijna tegelijk met de kinderen naar bed. Andere avonden wordt het tien of elf uur.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/-WoUwQaN2A_UNn6xUNqdat-eLtc=/1280x/filters:no_upscale()/s3/static.nrc.nl/images/gn4/stripped/data110619360-f21467.jpg'/>]]></description>
      <guid>https://nrc.nl/nieuws/2024/01/26/als-je-voltijds-werkt-mis-je-veel-van-de-kinderen-a4188261</guid>
      <pubDate>Fri, 26 Jan 2024 07:02:06 +00:00</pubDate>
    </item>
    <item>
      <title><![CDATA[
		‘Het is echt heerlijk om ouder te zijn’
	]]></title>
      <description><![CDATA[<p>Margaret Rijkelijkhuizen: „Ik woon in een tuinhuis in de buurt van Haarlem. Ik ben er driekwart van het jaar, want ik zit ook vaak in de Verenigde Staten, waar mijn kinderen en kleinkinderen wonen. „Het is hier een paradijs. Ik vind het fijn om in de natuur te wonen, ik geniet van de rust. Maar het is wel een soort luxe kamperen, met septic tank en butagas. Mijn gasfles is nu bijvoorbeeld bijna leeg. Het is een beetje alternatief. „Ik leef van mijn AOW en that’s it, ongeveer 15.000 euro per jaar. Maar dat is genoeg. Ik ben 77 en ik hoef niks. Aan eten geef ik ook heel weinig uit. Ik koop uien, knoflook en wat groente. Dat is alles wat ik eet, ik ben vegetariër. Ik vind het fantastisch om te zien hoe je met bijna niks kunt leven. „Ik had eigenlijk operazangeres willen zijn. Die droom is niet uitgekomen, maar ik zing wel veel. Dat doe ik vooral in scratches, koren die voor één concert worden samengesteld. Dat past goed bij mij, omdat ik vaak in het buitenland ben. „Op mijn 23ste ging ik op vakantie naar de VS. Daar ben ik uiteindelijk 26 jaar gebleven. Ik ben er getrouwd en heb er vijf kinderen gekregen. Toen ik 44 was, ben ik gaan studeren. Ik heb toen een master gedaan in methodiek van tweedetaal-onderwijs. „Vervolgens heb ik taal- en computercursussen gegeven aan bedrijven, zowel in de VS als na mijn terugkeer in Nederland in 1995. Daarnaast geef ik al dertig jaar taalles aan vluchtelingen, als vrijwilliger. „Op dit moment besteed ik bijna al mijn tijd aan een liefdadigheidsproject voor jezidi’s. Van september tot december was ik in een vluchtelingenkamp in Noord-Irak om Engelse les te geven aan jezidi-meisjes. Vanuit Nederland ga ik nu door met mijn project en in april wil ik weer naar Irak. „In april vorig jaar was ik bij een vertoning van Daughters of the Sun in de Filmschuur in Haarlem. Die documentaire over negen jezidi-meisjes maakte grote indruk op me. De jezidi’s wonen van oudsher in en rondom het Sinjargebergte in Iraaks Koerdistan. Ze hebben hun eigen cultuur, taal, religie. In 2014 was er een grote genocide op jezidi’s door Islamitische Staat. Veel mannen werden gedood, meisjes werden meegenomen als seksslavinnen. Margaret Rijkelijkhuizen (77) woont in Vijfhuizen, nabij Haarlem, in een tuinhuis. Ze noemt het een „paradijs”, waar ze geniet van de natuur en de rust. In september ging ze voor drie maanden naar een vluchtelingenkamp in Noord-Irak om Engelse les te geven aan jezidi-meisjes, die jarenlang gevangen zaten als seksslavinnen van IS’ers. Thuis in Vijfhuizen brengt Margaret vaak soep rond bij alleenstaanden. Ze zingt klassiek repertoire en volgt een cursus zilversmid. Haar inkomen is 15.000 euro per jaar. „Sinds de val van het IS-kalifaat in 2016 zitten veel van deze meisjes in vluchtelingenkampen rondom de Iraaks-Koerdische stad Duhok, al zijn er ook nog drieduizend meisjes spoorloos. „Na afloop van die documentaire sprak ik met een paar van de jonge vrouwen die erin voorkwamen. Ik vroeg: wat is jullie grootste uitdaging nu? We kunnen niet studeren, zeiden ze. Toen heb ik binnen vijf minuten een plan bedacht. Ik dacht: ik wil ze drie dingen leren, Engels, computer skills en muziek. En dat ga ik zelf doen. Ik heb de achtergrond, de expertise, de tijd, de gezondheid. „Ik wilde echt voor minstens een jaar gaan. Wat ik van de grond wilde tillen, was dat er in alle veertien kampen nabij Duhok vijf keer per week Engelse les zou worden gegeven, voor langere tijd. Toen heb ik samen met een paar andere mensen een particuliere organisatie opgericht, de ngo Yazidi@School. „In september vertrok ik voor drie maanden. Ik woonde in het kamp zelf, in een container. Een gordijn was er niet. Toen hebben ze op mijn verzoek een lap stof voor het raam gespijkerd. „Mijn plan was na de Kerst nog een half jaar te gaan. Maar ik ondervond veel tegenwerking van de plaatselijke stichting die verantwoordelijk is voor alle kampen. Het schoot helemaal niet op. Na een maand hadden ze nog geen lokaal geregeld waarin ik les kon geven. De voorzitter van onze ngo zei eind september al: kom terug. Ik ben toch tot december gebleven, om het maximale te doen wat mogelijk was. „Het viel niet mee, maar ik heb nooit gedacht: waar ben ik aan begonnen? Ik dacht juist: wie ben ik om te durven mekkeren? Deze mensen hebben zoveel meegemaakt! „Uiteindelijk heb ik nog best veel goeds kunnen doen. Vanaf midden november heb ik les kunnen geven in mijn slaapkamer. Ik deed wat ik kon. Ook hebben we via een actie vijfhonderd blokfluiten en zestig mondharmonica’s in het kamp bezorgd. Een collega-docente heeft die in een koffer meegebracht. En zij heeft blokfluitles gegeven. Ik heb kleding, boeken en een printer weggegeven en geld in enveloppen voor de allerarmsten. „Sinds mijn terugkeer ben ik nog steeds druk in de weer voor de jezidi’s, onder meer met inzamelacties voor oude smartphones en tablets en Engelstalige boekjes en spelletjes. Verder ben ik op zoek naar docenten die online Engels kunnen geven en probeer ik een grotere organisatie te overtuigen om Engelse lessen aan te bieden in de kampen. Ik begeleid jonge jezidi-vluchtelingen vanuit een soort moederrol. Ik spoor ze aan en adviseer ze, bijvoorbeeld als ze in Nederland willen studeren. En op dit moment ben ik druk bezig met het promoten van de aankomende Yazidi Genocide Survivors Conference op 26 januari in Amsterdam. „Ik ben gewoon een oudere vrouw die haar hart volgt. Het is echt heerlijk om ouder te zijn. Ik heb veel minder onzekerheden dan toen ik jonger was. Het lijf doet wel wat krakkemikkig. Als ik wakker word, moet het even opwarmen... maar de geest is jong, het hart is jong.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan „Ik sta op met het daglicht”, zegt Margaret. „In de zomer om half zeven, in de winter om negen uur. ’s Winters leef ik als een kluizenaar. Dan is het koud en nat en kun je niet buiten zitten. In de zomer gaan de tuindeuren open. Iedereen is dan welkom. Vaak hebben we uitgebreide lunches hier in de tuin.” Lage maandlasten Margaret leeft van weinig geld. Ze woont in een tuinhuis en rijdt in een 24 jaar oude auto. Ook geeft ze weinig uit aan kleding en voedsel – ze eet voornamelijk groente. „Mijn vaste lasten bedragen 500 euro per maand.” Poezen en een boek In de zomer heeft Margaret het druk met het bijhouden van de tuin. „Ik leef dan tussen de bloemen, bijen en vlinders. Daar word ik blij van. Ik vind het heerlijk om alleen te zijn met mijn poezen en een boek. Ik heb geen behoefte aan een partner. Wat moet ik daarmee?”</p>
<img src='https://images.nrc.nl/Ql2H2DWAX8ZVZLwA6-nhgmXnhiE=/1280x/filters:no_upscale()/s3/static.nrc.nl/images/gn4/stripped/data110416476-01518b.jpg'/>]]></description>
      <guid>https://nrc.nl/nieuws/2024/01/19/het-is-echt-heerlijk-om-ouder-te-zijn-a4187559</guid>
      <pubDate>Fri, 19 Jan 2024 07:02:06 +00:00</pubDate>
    </item>
    <item>
      <title><![CDATA[
		Al jaren met pensioen, maar zo voelt het niet: ‘Als het leven zo doorgaat: heel graag!’
	]]></title>
      <description><![CDATA[<p>Marjet: „We zijn allebei al jaren met pensioen, maar zo voelt het niet. Ik ben als roze 50+-ambassadeur actief voor een landelijke organisatie die aandacht vraagt voor LHBTIQ+-ouderen. Toen ik nog werkte als geestelijk verzorger in de thuiszorg en in zorgcentra, kwam ik nooit een openlijke ‘regenboogoudere’ tegen. Dat klopt natuurlijk niet als volgens schattingen één op de vijftien ouderen LHBTIQ+ is. Veel regenboogouderen gaan de kast weer in als ze zorgafhankelijk worden. Dat wilde ik na mijn pensioen aan de orde stellen.” Ineke: „Marjet enthousiasmeert mensen, maar er kwam wel erg veel op haar neer. Toen ben ik ook ambassadeur geworden. Samen met anderen hebben we een symposium georganiseerd. Er zijn nu ontmoetingsmiddagen hier in Oldambt, en Winschoten heeft een regenboogzebrapad gekregen.” Marjet: „Oldambt heeft nu een levendige regenbooggemeenschap voor jong en oud. Ik richt mij vooral op LHBTIQ+-ouderen en heb een liedjes- en verhalenprogramma gemaakt om samen met de Groningse zanger Klaas Spekken en pianist Tony Hoyting de situatie van regenboogouderen bespreekbaar te maken. Hiermee willen we zorginstellingen interesseren om LHBTIQ+-vriendelijkheid te integreren in hun zorgverlening.” Ineke: „Ik ga altijd mee en sta dan achter de informatietafel. We zijn in Zaandam geweest, in Deventer, Haarlem, Alkmaar, Nijmegen, maar meestal blijven we in Groningen en Drenthe. Samen geven we gastlessen aan zorgmedewerkers.” Marjet: „En we leveren een bijdrage aan symposia in het hele land.” Ineke: „Marjet heeft er een dagtaak aan. Ze bereidt veel voor, is heel perfectionistisch. Laatst vroeg ik: wanneer gaan we weer op vakantie, dan zie ik je weer eens, haha. Ze zit wel drie dagen per week achter de pc om contacten te leggen met zorgcentra en gemeenten. Zelf steek ik er één dag per week in.” Marjet: „Maar ik werk niet alleen voor regenboogouderen, hoor. Ik ben ook actief in de Stichting Landschap Oldambt, die zich inzet voor het behoud van het open landschap hier. Dat wordt bedreigd door windmolens en megastallen. Ik heb zelfs mijn lidmaatschap van GroenLinks opgezegd omdat die partij van Groningen een energieprovincie wilde maken. Nu stem ik PvdA, hahaha!” Ineke Konijn (72) en Marjet Bos (72) kennen elkaar sinds 2013 en wonen in het buurtschap Lutje Loug, in de Groningse gemeente Oldambt. Beiden zijn met pensioen en actief als roze 50+-ambassadeur. Ineke heeft twee kinderen uit een eerdere relatie. Samen hebben ze een inkomen uit pensioen en AOW van bijna anderhalf keer modaal. Marjet: „Ik heb sociologie gestudeerd in Groningen en later humanistiek in Utrecht. Ik ben lang beleidsmedewerker geweest op de ministeries van CRM [Cultuur, Recreatie en Maatschappelijk Werk], later VWS [Volksgezondheid, Welzijn en Sport], en Sociale Zaken. Maar het gaf te weinig voldoening. Had je een paar jaar aan beleid gewerkt, viel het kabinet, kwam er een andere bewindspersoon, weg beleid! Daar in Den Haag wilde ik niet mijn pensioen halen. Ik liep gewoon tegen een burn-out aan. Daarna heb ik bijna twintig jaar met plezier als geestelijk verzorger in de ouderenzorg gewerkt.” Ineke: „Ik heb fysiotherapie gedaan en daarin een aantal jaar gewerkt, maar dat was het niet voor mij. Daarom ben ik de opleiding tot ergotherapeut gaan volgen en werkte daarna eerst in een psychiatrische instelling, daarna in het bedrijfsleven en uiteindelijk had ik een eigen praktijk, in Zeist. Toen ik in 2013 Marjet tegenkwam, heb ik die praktijk verhuisd naar Groningen. In de tussentijd behaalde ik mijn meesterteken in edelsmeden.” Marjet: „Ik was erg aan mijn pensioen toe, ook omdat ik mijn draai had gevonden in de LHBTIQ+-wereld. Ik had vanaf mijn achttiende gewerkt, toen begon ik als student-assistent.” Ineke: „Ik wilde eigenlijk pas op mijn zeventigste stoppen, maar ik had geen zin in het elektronisch patiëntendossier. Daarvoor moest je als zelfstandig therapeut een heel nieuw systeem op de computer zetten. Ik ben dus gestopt toen ik bijna 68 was. Regelmatig trek ik me terug in mijn knutselhok in de gastenbadkamer om te edelsmeden. Heerlijk, dan ben ik in een andere wereld. Ik heb onze ringen gemaakt, van goud en oud ijzer.” Marjet: „En ik houd van vogels kijken, vanuit de keuken.” Marjet: „Onze taakverdeling in het huishouden is simpel: eenmaal per twee weken komt de schoonmaker, regelmatig een tuinman, Ineke doet de rest.” Ineke: „Ik kook, doe de boodschappen, naai en strijk en doe de klussen.” Marjet: „Maar ik laat ’s ochtends wel de hond uit, want Ineke slaapt graag uit. Ik loop minder sinds ik ruim een jaar geleden mijn knie heb gebroken. Eigenlijk heb ik een nieuwe nodig.” Ineke: „Maar we willen naar het Guggenheimmuseum in Bilbao met al die prachtige trappen, dus ik stimuleer Marjet wel om te lopen.” Marjet: „We gaan vaak naar Spanje en Portugal met vakantie. We hadden een oude kampeerbus, maar die stond steeds vaker bij de garage. Toen hebben we bijna al ons spaargeld in een nieuwe gestoken.” Ineke: „Om die uit te proberen, hebben we afgelopen zomer een rondje Jutland gedaan. Afgelopen winter waren we ‘energievluchtelingen’: toen zijn we zes weken naar Spanje en Portugal geweest.” Marjet: „Maar daar viel de verwarming van de bus uit en moesten we ’s morgens ijsbloemen van de ruiten krabben.” Ineke: „We geven weinig geld uit aan uit eten gaan. Ik kook graag, ook voor groepen. Laatst nog voor 22 mensen. We maken deel uit van verschillende vriendengroepjes die bij elkaar eten, zoals ‘de stamppotten’…” Marjet: „Voorlopig wonen we hier goed op het Groningse platteland. We hebben goede buren en we blijven nog even bezig met ons vrijwilligerswerk. Als het leven zo doorgaat: heel graag!” Wonen In een vrijstaand huis in Oldambt, met vrij uitzicht over het Groningse platteland. Vervoer Twee auto’s: de kampeerbus en een kleine auto van veertien jaar oud. Ineke: „Ik hou van fietsen, maar hier met die lange, rechte wegen en veel wind is dat niet zo leuk.” Huisdier Hond Joep, een uit Roemenië geadopteerde straathond. Sparen „We hebben een buffer. We zijn geen big spenders.” Beiden dragen naar inkomen bij aan het huishouden. Laatste grote uitgave De kampeerbus. Bedtijd Meestal om 23.30 uur. Marjet is een ochtendmens, Ineke een avondmens, „maar we hebben ons naar elkaar gevoegd”. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/8TOsA6m1z3jO2B2x0-qtD54gW18=/1280x/filters:no_upscale()/s3/static.nrc.nl/images/gn4/stripped/data109993572-642d06.jpg'/>]]></description>
      <guid>https://nrc.nl/nieuws/2024/01/12/al-jaren-met-pensioen-maar-zo-voelt-het-niet-als-het-leven-zo-doorgaat-heel-graag-a4186825</guid>
      <pubDate>Fri, 12 Jan 2024 07:02:07 +00:00</pubDate>
    </item>
    <item>
      <title><![CDATA[
		 ‘We hebben elkaar altijd iets leuks te vertellen’
	]]></title>
      <description><![CDATA[<p>Marise: „De dag begint hier als Donna wakker wordt, meestal rond zeven uur. Dan komt ze bij ons in bed liggen en gaat Martijn naar beneden om een flesje voor haar te halen en koffie voor ons. Eenmaal terug in bed hebben we dan een uurtje quality time met z’n drietjes – een vast ritueel ondertussen. Als we het wel eens overslaan, mis ik het echt.” Martijn: „Daarna brengt een van ons Donna naar de opvang, of Marises ouders zijn er. Zij komen om de week op woensdagavond vanuit Zwolle om op te passen.” Marise: „Ze blijven slapen en zijn dan de hele donderdag met Donna. Voordat ze weer terugrijden, eten we ’s avonds met z’n allen, vaak pizza. Ja, heel fijn is dat.” Martijn: „Op de andere dagen kookt Marise na een werkdag meestal iets voor Donna en kook ik daarna nog apart voor ons tweetjes. Ik houd erg van koken, recepten van Ottolenghi bijvoorbeeld, maar al die kruiden en pepers zijn niet zo handig met een kind.” Marise: „Als Donna dan op bed ligt, kunnen wij rustig eten met z’n tweetjes en nemen we de dag door. We hebben heel ander werk, dus we hebben altijd leuke verhalen te vertellen aan elkaar.” Martijn: „Ik werk bij een architectenbureau, maar wilde vroeger altijd psychiater worden. Dat klinkt als totaal iets anders, maar zo zie ik dat toch niet. Ik wilde psychiater worden omdat ik mensen beter wilde maken, maar ik bleek daar zelf te emotioneel voor te zijn. Al die zware verhalen, dat zou ik niet goed los kunnen laten. Dus dacht ik: dan wil ik gebouwen maken waar mensen beter van worden. Die instelling zit helemaal in het dna van het bureau waar ik nu partner ben, dus ik zit daar goed op mijn plek.” Marise: „Ja, jij vindt je werk écht leuk. Dat vind ik altijd mooi om te zien.” Martijn: „De architectuurwereld is vrij competitief. Je moet hard werken, creatief kunnen zijn en dan ook nog vergaderen en mailen tussendoor. In minder dan vijf dagen kan dat eigenlijk niet, al zou ik het ook niet willen.” Marise: „Ik werk nu drie om vier dagen en heb wel geprobeerd Martijn zover te krijgen dat hij ook wat minder ging werken. Vier dagen is voor ouders nu gewoon de norm, toch? Maar het was moeilijk onderhandelen op dit punt. En tegelijkertijd stelde het mij wel in staat om langer met verlof te gaan na de geboorte van Donna. Het is wel rustig dat er een steady basis is.” Martijn: „Het eerste jaar met Donna is best intens geweest.” Marise: „Ik had een lange nasleep van de bevalling door bloedverlies. Ook Donna had een pittige start, waardoor we de eerste week nog in het ziekenhuis moesten blijven. Eenmaal thuis sliep ze lang niet goed door en kwamen we ook nog terecht bij een opvang waar het niet goed geregeld was.” Martijn: „In die periode zelf zit je in een soort bubbel. Je weet niet beter en gaat gewoon door. Pas nu het wat rustiger is en je terug kunt kijken, dringt het door: o, dat was eigenlijk best een heftige tijd.” Marise: „Maar het was tegelijkertijd ook een mooie periode, zo met z’n drietjes. En het helpt dat Donna altijd vrolijk is.” Martijn: „Ja, ze is echt een héél vrolijk kind.” Marise: „Nu Donna bijna anderhalf is, is het leven een stuk rustiger. Ze gaat naar een fijne opvang hier om de hoek, het slapen gaat beter en we kunnen ’s avonds weer eens op date.” Martijn van Gameren (35) is partner bij Paul de Ruiter Architects in Amsterdam. Marise Edelijn (34) werkt als orthopedagoog en IMH-specialist bij het Jeugdteam in de gemeente Zaanstad. Samen verdienen ze drie keer modaal. Ze hebben een dochtertje Donna, van een jaar en vier maanden oud. Met zijn drieën wonen ze sinds vier jaar in de Amsterdamse Plantagebuurt, in een koophuis dat ooit een groentewinkel was. Ze kennen elkaar van de middelbare school in Zwolle en zijn al negentien jaar samen. Martijn: „Wat al die tijd gelukkig goed is gegaan, is dat we als ouders echt een team zijn. We kennen elkaar al megalang. Jij was vijftien en ik zestien toen we verkering kregen.” Marise: „Dus als de ander moe is, of ziek, zie je al aan iemands ogen: volgens mij gaat het even niet.” Martijn: „Daarbij is Marise expert op het gebied van kinderen van nul tot zes. Zij kan soms signalen bij Donna oppikken, waarvan ik denk: wauw! Dat had ik er echt niet uitgehaald.” Marise: „Ik ben orthopedagoog en IMH-specialist, dat staat voor Infant Mental Health. Ik werk bij het Jeugdteam in Zaandam en mijn expertise daar is diagnostiek en behandeling vanuit de ggz. Zelf moeder worden heeft mijn blik op het vak wel veranderd. En zat me soms ook wel in de weg in mijn eigen handelen. Als ik Donna bijvoorbeeld ’s nachts niet stil kreeg, kon ik me wel wanhopig voelen: waarom lukt het me niet? Wat doe ik verkeerd? Maar het scheelt dat Donna zich goed ontwikkelt en een sociaal, gevoelig en gezellig meisje is. Dat maakt me dan weer heel blij.” Martijn: „Je weet er gewoon veel van af, dat is superfijn. Als Donna ’s nachts lag te huilen en ik me bezorgd afvroeg of ze niet te veel prikkels overdag had gehad, kon Marise rustig zeggen: dat is gewoon even een ontlading. Ze moet even herstellen van alle opgestapelde stress en daarna kan ze weer ontspannen. Ik volg wat dat betreft Marise en vertrouw helemaal op haar kennis en kunde. En daar ben ik oké mee. Ja hoor, ik heb niet het gevoel dat ik met 1-0 achtersta of zoiets.” Marise: „Voorlopig blijven we nog wel even hier in Amsterdam wonen. De stad heeft zoveel te bieden! Kroegjes, theaters en speeltuintjes in de buurt en natuurlijk Artis; iedere vrije dag gaan we er wel even naartoe. Al heb ik ook altijd een soort romantische droom gehad om in een boerderij te wonen met veel groen eromheen en de natuur dichtbij. Die droom heb ik nog steeds.” Martijn: „Natuurlijk zou ik als architect ooit nog eens mijn eigen huis willen ontwerpen, maar het lijkt me ook heel ingewikkeld. Voor klanten kan ik beter scherpe afwegingen maken tussen prijs, wensen en vierkante meters dan voor mezelf. Dus op kantoor grap ik wel eens: áls ik nog eens zelf wil gaan bouwen, huur dan acteurs in die precies mijn wensen hebben. En dat het dan als een soort Bananasplit-actie toch een huis voor mezelf blijkt te zijn.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Boodschappen Marise: „Toch wel dagelijks, helaas. Ik zou graag iemand zijn die weekboodschappen doet, maar dat krijgen we niet voor elkaar.” Martijn: ,,Als we er ’s avonds achter komen dat we geen bananen of brood meer hebben, bestel ik het via Gorillaz.” Huishoudelijke hulp Om de week komt iemand hun huis schoonmaken. Vervoer Auto en fiets. Martijn moet voor werk naar projecten in het hele land, daarvoor is de auto handig. Marise gaat met de elektrische fiets naar haar werk in Zaandam. Huisdieren Martijn zou later graag een hond willen, maar Marise is geen fan. Nu komt de teckel van zijn moeder vaak logeren. Laatste grote uitgave Een opklapbed voor in de logeerkamer van 1.200 euro, waardoor ze de ruimte ook kunnen gebruiken om de was te drogen bijvoorbeeld.</p>
<img src='https://images.nrc.nl/zLaGFr_FU2dKMT7Th04yEERjWHg=/1280x/filters:no_upscale()/s3/static.nrc.nl/images/gn4/stripped/data109770316-c4c4ac.jpg'/>]]></description>
      <guid>https://nrc.nl/nieuws/2024/01/05/we-hebben-elkaar-altijd-iets-leuks-te-vertellen-a4186133</guid>
      <pubDate>Fri, 5 Jan 2024 07:02:07 +00:00</pubDate>
    </item>
  </channel>
</rss>
