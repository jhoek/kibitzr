<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Het blijft puzzelen, ieder weekend weer’]]></title>
      <description><![CDATA[<p>Diana: „Wij komen allebei uit een schippersgezin. Mijn opa en oma voeren al, net als mijn ouders. Toch dacht ik als tiener: ik ga nóóit varen. Ik zag hoe hard mijn ouders werkten, ten koste van hun sociale leven. Je kunt niet zomaar even bij vrienden op bezoek of op stap. Terwijl je dat als puber natuurlijk graag wil.” Huib: „Totdat je verliefd werd!” Diana: „Totdat ik verliefd werd, inderdaad. Huib kende ik van het schippersinternaat, al hadden we toen nog geen verkering. We hielden contact toen hij na school ging varen op het schip van zijn vader. Toen begon mijn schippersbloed toch te stromen. Dus ben ik opgestapt en nu zit ik er nog steeds.” Huib: „Varen zit er bij mij ook van jongs af aan al in. Als mijn ouders vroeger ’s nachts moesten laden in de Europoort, stond ik als jochie in mijn pyjama achter het raam geplakt om te kijken. Nog steeds word ik blij als we de haven van Rotterdam of Amsterdam in varen en die levendigheid daar voelen. Het geeft een gevoel van vrijheid.” Diana: „Wij hebben ondertussen een eigen schip van 105 meter lang en 10,5 meter breed waarmee we droge lading vervoeren. We zijn aangesloten bij coöperatie NPRC die het werk voor ons verzorgt. Via hen varen we nu al tweeënhalf jaar zout voor de chemie-industrie van Hengelo naar Leverkusen, net onder Keulen.” Huib: „Vroeger zaten we in de vrije vaart. Dat is het leukste wat er is! De ene dag zit je in Frankrijk, dan weer in Duitsland of Nederland. Maar met een vast traject kun je een veel betere planning maken met drie pubers. Het geeft ons meer rust.” Diana Sakko (43) en Huib Schot (45) zijn binnenvaartschippers. Ze vervoeren met hun eigen schip het hele jaar door zout op een vast traject tussen Hengelo en Leverkusen. Hun drie kinderen – twee zoons van 16 en 14 en een dochter van 11 – zitten doordeweeks op een schippersinternaat in Zwijndrecht. Ze hebben ook nog een stenen huis in Hendrik-Ido-Ambacht. Diana en Huib hebben een bv en bepalen zelf de hoogte van hun loon. Momenteel keren ze zichzelf twee keer modaal uit. Diana: „Onze kinderen van 11, 14 en 16 zitten op een internaat. Dat klinkt voor veel mensen streng en ouderwets; ik zou het dan ook liever een gezinshuis noemen. Het is een fijne, liefdevolle omgeving waar de begeleiding zorgt voor alles wat je als ouder ook zou doen: vragen hoe de schooldag was, zorgen dat ze hun huiswerk maken, ze leren fietsen. Huib en ik hebben er heel goede herinneringen aan.” Huib: „Toch was het begin ook lastig. Tot ze zes jaar oud zijn, heb je ze alle dagen bij je aan boord.” Diana: „Je zit eerst zo dicht op je kind, je ziet ieder stapje in de ontwikkeling, en dan moet je het opeens uit handen geven. Dat doet even pijn in je hart. Door de communicatiemogelijkheden kunnen we gelukkig heel betrokken zijn. We bellen iedere dag, ik ben continu in contact met de begeleiders. En als er echt iets aan de hand is, spring ik in de auto.” Huib: „Onze dochter had, toen ze een jaar of zeven was, een akkefietje op school waarbij ze werd uitgescholden. Daar was ze enorm verdrietig om. Toen hebben we bij de eerstvolgende sluis de auto van boord getakeld en is Diana ernaartoe gereden. Ik moet dan aan boord blijven, want het schip moet altijd blijven varen. Ja, dat is wel lastig. Je probeert het goed te doen, maar je blijft toch op afstand.” Diana: „Toch hebben we niet over onze kinderwens getwijfeld met dit beroep. Nee, geen moment. Internaten zijn gewoon goed. Als kind leer je omgaan met andere kinderen en begeleiders, ook degenen die je niet zo aardig vindt. Je leert de afstandsbediening delen, dat je de afwas moet doen, dat je afspraken nakomt. Ik vind het een enorm goede leerschool voor het leven.” Diana: „Onze weken zien er in de basis steeds hetzelfde uit. We varen volcontinu, zeven dagen in de week, 365 dagen per jaar. Alleen ’s nachts liggen we voor anker om te slapen. Op vrijdagmiddag ga ik van het schip af en rijd ik met de auto naar het internaat in Zwijndrecht om de kinderen op te halen. Vervolgens blijf ik met de kinderen één nacht in ons stenen huis in Hendrik-Ido-Ambacht en rijd daarna terug naar het schip, waar we het weekend met elkaar doorbrengen. Zondagavond rijd ik ze dan weer naar het internaat.” Huib: „Ik vaar altijd en Diana rijdt. Het kan ook andersom, maar daar worden we allebei niet gelukkig van.” Diana: „Het is misschien een beetje stereotiep, maar als moeder weet je toch het beste welke spullen er mee moeten, welke afspraken er staan, wat je aan boodschappen mee moet nemen. Dit werkt voor iedereen het prettigst.” Twee keer per week stuurt de economieredactie een nieuwsbrief met daarin hun analyses over actuele ontwikkelingen Huib: „Effectief zijn we in het weekend anderhalve dag met elkaar. Dat is veel moeite doen voor weinig tijd, maar het is wel qualitytime. Op het schip zijn geen vriendjes, is geen afleiding – we zijn echt met elkaar.” Diana: „De kinderen zijn hier graag. Het schip staat voor rust: het is hun ouderlijk huis.” Huib: „Mensen zijn soms verbaasd over hoe we hier wonen; die denken bij een schip aan iets ouds van hout met een oliekachel op het dek. Maar we hebben hier gewoon alles wat een normaal huis ook heeft. Een grote woonkamer, vier slaapkamers, een hoekbank, kookeiland, ligbad, vloerverwarming.” Diana: „Voor afspraken aan de wal – tandarts, familiebezoek, een afspraak bij de accountant, onderhoudsklussen aan ons stenen huis – werken we met aflossers. Dat zijn oud-schippers die ons schip varen als wij er niet zijn.” Huib: „Dat gaat om zo’n tachtig, negentig dagen per jaar. Al blijft het lastig wanneer je ze inzet. Zakelijk kost zo’n aflossing geld. Maar privé gezien wil je vrienden en familie zien en leuke dingen meemaken.” Diana: „Je wil ook eens langs de lijn op het voetbalveld staan, of een keer wél op de ouderavond komen.” Huib: „Mijn ouders deden dat niet. Die zijn één keer op mijn middelbare school geweest, voor mijn diploma-uitreiking. Daar heb ik begrip voor hoor; ze hebben hun best gedaan. Maar tegenwoordig wil je een ander soort ouder zijn. Meer betrokken.” Diana: „Dat kan gelukkig ook goed, met de aflossers en auto’s aan boord. Maar het blijft puzzelen, ieder weekend weer.” Opstaan Huib staat om 4.45 uur op, zodat hij om 5.00 uur kan gaan varen. Diana lost hem om 7.00 uur af. Boodschappen Diana doet maandagochtend met de auto boodschappen als ze na een weekend terugrijdt naar het schip. Afhankelijk van de locatie kan ze goed inslaan. „In Duitsland koop ik bijvoorbeeld goedkoop shampoo en tandpasta.” Huisdieren Op het moment niet. Eerder hebben ze vissen, een hamster en een konijn gehad. Bedtijd Diana en Huib varen meestal tot een uur of tien ’s avonds. Daarna gaan ze naar bed. Laatste grote uitgave De aanstaande vakantie van vijftien dagen naar de Amalfikust in Italië. Dat kost bij elkaar ruim 9.000 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/2Qs_ijMBJ0quX3ltslHoTk1cQ9E=/1280x/filters:no_upscale()/s3/static.nrc.nl/wp-content/uploads/2024/08/02142541/data119478740-6ea022.jpg'/>]]></description>
      <guid>https://nrc.nl/nieuws/2024/08/02/het-blijft-puzzelen-ieder-weekend-weer-a4861573</guid>
      <pubDate>Fri, 2 Aug 2024 07:02:20 +00:00</pubDate>
    </item>
    <item>
      <title><![CDATA[‘Ik ben blij dat ik geen man heb die aan mijn kop zeurt’]]></title>
      <description><![CDATA[<p>Jessy: „Ik heb altijd al een kind willen adopteren, hoewel ik niet onvruchtbaar ben, voor zover ik weet. Ik wilde adopteren vanuit een bepaald bewustzijn: dat er voor heel veel kinderen niet goed gezorgd kan worden. Dus waarom dan nog zelf een kind op de wereld zetten? Ik moet er trouwens niet aan denken zwanger te zijn. Maar ik dacht altijd dat je niet kon adopteren als single. Totdat ik hoorde dat het wél kon. Toen ben ik meteen begonnen met de procedure. En zo heb ik uiteindelijk Rosie geadopteerd die toen drieënhalve maand oud was, in 2012. Ik woonde toen in Kaapstad. „Na mijn studie aan de hotelschool heb ik als twintiger stages gedaan in hotels in Miami en de Dominicaanse Republiek. Daarna heb ik in Nederland drie jaar lang verschillende banen gehad, ook buiten de toeristische sector. En in 2003, toen ik 31 was, ben ik naar Kaapstad gegaan voor een project, een hotelopening. Dat zou vijf maanden duren. Maar die vijf maanden werden zestien jaar. Ik vond het er veel te leuk om weg te gaan! Ik ging werken als reisbegeleider, heb mijn gidsendiploma gehaald en mijn eigen reisorganisatie opgezet. „Het blijft natuurlijk een gecompliceerd land, Zuid-Afrika. Er is te weinig reflectie geweest bij witte mensen op wat ze al die jaren gedaan hebben en hoe verwoestend dat is geweest. Daar komt bij dat de apartheid met de politieke afschaffing ervan niet afgelopen is. Zwarten en witten leven nog steeds heel gescheiden, gaan naar verschillende scholen, de economische ongelijkheid is nog altijd groot en er is nog steeds racisme. Dat is een van de redenen dat ik Rosie verder in Nederland wilde laten opgroeien.” Jessy: „Tijdens een zomervakantie van vijf weken in Nederland, in 2018, heb ik besloten naar Nederland terug te verhuizen. Hier kunnen kinderen zelf naar school fietsen, ze hebben meer vrijheid als tiener. Ze kunnen een bijbaantje nemen in de supermarkt – in Zuid-Afrika zijn die er veel minder, want daar is zoiets als vakkenvullen een fulltime baan voor iemand die er een heel gezin van moet onderhouden. En er zijn geen fietspaden. Jessy Lipperts (52) woont in het Limburgse dorp Mechelen met haar dochter Rosie (11). Tot 2020 woonden ze in Kaapstad, waar Jessy haar dochter in 2012 adopteerde. Nadat bij Rosie diabetes type 1 geconstateerd werd, schreef Jessy een boek, Rosies zonneschijnmedicijn. Over leven met diabetes type 1. Een persoonlijk verhaal met Rosies favoriete recepten. „Ik werk nu bij Nuffic, een organisatie die internationalisering in het onderwijs stimuleert. Ik ga over de regio Zuid-Nederland en werk vooral vanuit huis. Eens per twee weken reis ik naar Den Haag. Verder zit ik vaak in de auto om scholen te bezoeken in deze regio. „We wonen in het dorp Mechelen in Zuid-Limburg, niet te verwarren met de gelijknamige stad in Vlaanderen. Dat was wel even wennen voor ons. In Kaapstad zaten we in een heel internationale sfeer. „De dorpsbewoners hier in Limburg zijn minder open. Je wordt niet zo snel ergens voor uitgenodigd. En ik wilde mijn zolder inrichten voor Oekraïners met diabetes, dus ik had hier om me heen gevraagd of mensen nog een oude bank of slaapbank hadden of zo. Maar veel mensen reageerden zo van: we hebben zelf amper huizen! Toen merkte ik dat ik wel anders in de wedstrijd zit.” Jessy: „In februari 2021 kreeg Rosie de diagnose diabetes type 1. Ze had heftige symptomen: overgeven, geen eten binnen kunnen houden, heel veel water moeten drinken. Eerst had de huisarts haar met een pilletje naar huis gestuurd, maar twee dagen later moest ze worden opgenomen in het ziekenhuis. Ze heeft toen ook in coma gelegen. Het was kantje boord. „Het was coronatijd, en ik heb me toen wel eenzaam gevoeld. Het eerste jaar was superpittig. Rosie heeft een sensor die haar bloedsuiker meet, zodat je niet steeds een vingerprik hoeft te doen. Maar die ging steeds stuk. Daarom ben ik gaan schrijven. Ik wilde een boek hierover maken waar mensen die ook in deze situatie zitten wat aan hebben. In maart heb ik het zelf uitgegeven, Rosies zonneschijnmedicijn. Over leven met diabetes type 1. Daarin leg ik uit hoe je beter kan leven met deze conditie, door te bewegen en gezond te eten. In het ziekenhuis zeggen ze: eet gewoon wat je wil, dan kun je insuline spuiten om je bloedsuiker te reguleren. Ik heb dit ook van andere mensen gehoord in Facebookgroepen. Mijn instelling is: probeer via voeding je bloedsuiker al zo veel mogelijk te stabiliseren, dus door weinig suikers en koolhydraten te eten. Veel vis, vlees, groente en gezonde vetten. Zo veel mogelijk vers. „Mijn aanpak werkt goed voor Rosie. Ze hoeft zo 80 procent minder insuline te spuiten. Verder heeft ze sinds kort een pompje en dat is echt waanzinnig. Ze hoeft niet meer zelf te spuiten, maar het pompje dient de insuline toe. Je moet intikken hoeveel koolhydraten je gaat eten en dan rekent een app uit hoeveel insuline je nodig hebt en geeft dat via bluetooth door aan het pompje. In combinatie met de sensor geeft dit veel rust. „Single mom zijn is ongecompliceerd. Het was een heel bewuste keuze, dus je weet waar je aan begint. Er is niet de boosheid en frustratie na een scheiding en er zijn geen verwachtingen van een partner die niet waargemaakt worden. Natuurlijk kan het heel pittig zijn dat je er alleen voor staat. Tien procent van de tijd is het zwaar, maar dat geldt vaak ook als je een relatie hebt. Ik heb veel steun aan Facebookgroepen. En ik ben blij dat ik geen man heb die aan mijn kop zeurt of de halve dag voetballen ligt te kijken.” Opstaan en naar bed De wekker gaat om 6.30 uur. Om 8.10 uur gaat Rosie de deur uit. Dan gaat Jessy 4 kilometer wandelen. Om 9 uur zit ze achter haar laptop en begint de werkdag. Ze luncht thuis. Om 15 uur komt Rosie van school. „Die moet zich dan even zelf amuseren”, zegt Jessy. Om 17.30 uur stopt ze met werken en gaat ze koken. Rosie gaat om 21 uur naar bed, Jessy tussen 22.30 en 23.00 uur. Vast contract Jessy: „Bij Nuffic kreeg ik kort voor mijn vijftigste voor het eerst een vast contract. Ik vind het heerlijk! Mijn salaris voelt elke maand weer als een cadeautje. En zo’n vast salaris is met een opgroeiend kind natuurlijk heel fijn.” Uitwisselingen Op vrijdag is Jessy vrij. Dan organiseert ze uitwisselingen voor middelbare scholen met Zuid-Afrika. „Op Nederlandse scholen wordt een heel raar beeld van Afrika geschetst, vind ik, alsof mensen in hutten leven en overal alleen maar honger en oorlog is. Alsof er geen grote steden zijn. Onder meer om dat beeld te corrigeren, organiseer ik die uitwisselingen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/beR1VhTx-0kQ8_AeaRXvUR_tEjI=/1280x/filters:no_upscale()/s3/static.nrc.nl/wp-content/uploads/2024/07/26104939/data118910183-718d7f.jpg'/>]]></description>
      <guid>https://nrc.nl/nieuws/2024/07/26/ik-ben-blij-dat-ik-geen-man-heb-die-aan-mijn-kop-zeurt-a4860831</guid>
      <pubDate>Fri, 26 Jul 2024 07:02:20 +00:00</pubDate>
    </item>
    <item>
      <title><![CDATA[‘Werk bepaalt niet mijn identiteit’]]></title>
      <description><![CDATA[<p>Julius: „Ik werk als event producer in de Arminiuskerk in Rotterdam. Als er een symposium of debat is, regel ik alles, van het licht tot de hapjes en van de stoelen tot het barpersoneel. Het is een heel afwisselende baan, want elk event vergt zijn eigen aanpak. Een bruiloft is anders dan een clubavond. En op zondagochtend moet alles weer strak zijn voor de kerkdienst, dus soms wordt het nachtwerk.” Eva: „Ik doe veel verschillende dingen. Ik ben schrijver, podcastmaker en impresario bij stand-upcomedyclub Haug. Dat laatste doe ik twee tot drie dagen per week en dat levert een stukje regelmatig inkomen op. De kindervoorstelling die ik afgelopen jaar heb geschreven, is net een paar weken klaar met toeren door het land. Alles bij elkaar werk ik fulltime.” Julius: „Ik heb mediamanagement en daarna integrale veiligheidskunde gestudeerd, maar die laatste studie heb ik niet afgemaakt. Naast school heb ik altijd in de horeca gewerkt, ook bij evenementen. In mijn huidige baan komt veel samen.” Eva: „Als kind zat ik bij Jeugdtheater Hofplein. Zingen, dansen en acteren. Daarna ben ik naar De Theaterhavo/vwo gegaan, waar je acht uur per week zang-, dans- en acteerlessen kreeg. In die tijd ontdekte ik dat ik niet óp, maar náást het podium wilde staan. Dat ik teksten wilde maken. Na de middelbare school ben ik naar de Hogeschool voor de Kunsten in Utrecht gegaan, waar ik Writing for Performance heb gestudeerd. Ik vind het heel leuk als iemand dingen zegt die ik heb geschreven. Elke keer weer ervaar ik dat als een soort droom.” Julius: „De coronapandemie heeft ons allebei geraakt. Ik werkte in die tijd als barmanager in de horeca. Dat was snel afgelopen.” Eva: „Ik zou toen beginnen aan die kindervoorstelling, maar de start van de repetities werd wel drie keer uitgesteld. We kregen in die tijd allebei een tijdelijke uitkering voor ondernemers. We zijn toen gaan werken als bron- en contactonderzoekers bij de GGD.” Julius Weber (30) studeerde mediamanagement en integrale veiligheidskunde. Hij werkte veel in de horeca en is nu event manager in de Arminiuskerk in Rotterdam. Eva Toorop (30) is schrijver, podcastmaker en impresario. Samen verdienen ze 1,3 keer modaal. Foto Mona van den Berg Foto Mona van den Berg Julius: „Dat hebben we anderhalf jaar gedaan.” Eva: „Ik ben heel blij dat ik nu weer fulltime werk heb. Tijdens corona hadden we weinig geld én weinig te doen. Geen leuke tijd.” Julius: „Na de pandemie vond ik vrij snel deze baan bij de Arminiuskerk, via een goede vriendin van ons die naar Japan vertrok. Ik werk vier dagen per week om tijd over te houden om te sporten. Ik leef niet om te werken, werk bepaalt niet mijn identiteit.” Eva: „We werken om te leven.” Julius: „En dat leven bestaat dus uit sporten, met vrienden afspreken, naar de film, uit eten gaan, even een kijkje nemen als er een nieuwe horecazaak geopend is, dat soort dingen.” Eva: „We hebben elkaar leren kennen toen we allebei bij een brouwerij in de Fenix Food Factory werkten, een overdekte markthal die nu wordt verbouwd tot het Landverhuizersmuseum.” Julius: „Daar heb ik leren proeven, want daar verkochten ze de lekkerste kaas, de lekkerste koffie en het lekkerste brood.” Eva: „We zouden echt geld overhouden als we wat minder in de horeca zouden komen.” Julius: „Maar we moeten ook de locals supporten. We gaan ook elke week naar de oogstmarkt hier in Rotterdam-Noord, maar dat is vooral voor de gezelligheid, want die producten zijn voor ons helaas niet te betalen.” Eva: „Koken is echt mijn passie. In mijn jeugd stond er altijd een kookprogramma van de BBC aan. Mijn vader kan ook heel goed koken en mijn broer heeft een toko gehad. Samen koken en eten was heel belangrijk bij mij thuis. Ik denk dat ik zo’n beetje alle kookfilmpjes op YouTube wel heb gezien.” Julius: „Onze balans tussen werk en vrije tijd is prima.” Eva: „Ik zou best wat vaker met vakantie willen.” Julius: „We gaan nu om het jaar, om financiële redenen.” Eva: „Maar in 2022 zijn we wel twee maanden in Indonesië geweest, als backpackers. Dat zou me elke twee jaar wel leuk lijken. Ik ben half Indonesisch en heb tijdens die reis ook wat familieleden ontmoet. Sindsdien wil ik meer over mijn roots weten en dat verwerk ik nu in de podcast Hoe we zijn geworden, een project over Indonesië en Nederland aan de hand van mijn familie, vanaf de Toorop die in de VOC-tijd naar Indië vertrok. Grote en kleine geschiedenis wordt samengebracht. Loyaliteit, weinig vertellen, moeite hebben met emoties, dat soort dingen in mezelf ben ik beter gaan begrijpen. Ik ben me Indonesischer gaan voelen.” Julius: „We zouden nu ook de rest van Azië wel willen zien.” Eva: „En ik zou wel eettripjes willen maken aan de hand van YouTube-filmpjes. Waar haal je de beste hotdog uit de muur bijvoorbeeld? In Berlijn gaan we altijd naar Burgermeister, dat is toch wel de lekkerste burger die je kunt eten.” Julius: „Voor mij is lekker kunnen eten de belangrijkste reden om te sporten.” Eva: „Wat betreft toekomstdromen zou ik graag een roman willen schrijven. Nou ja, eigenlijk ben ik daar al aan begonnen. Het lijkt me gewoon heel tof om een boek te hebben geschreven.” Julius: „Ik wil graag nog meer reizen. Verder wil ik koste wat het kost onze manier van leven voortzetten. Ook als alles duurder wordt, wil ik in dit mooie appartement blijven wonen en reizen.” Eva: „Ja, je treft ons op een heel tevreden moment in ons leven.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Eva en Julius wonen in een appartement in het centrum van Rotterdam. Vervoer In de stad doen ze alles op de fiets of lopend. Als ze de stad uit gaan, gebruiken ze het openbaar vervoer. Sparen Julius spaart circa 200 euro per maand en Eva zet 8 procent van al haar inkomsten opzij. Doelen: vakantie en een buffer. Laatste grote uitgave Eva heeft onlangs 260 euro uitgegeven aan twee tickets voor het North Sea Jazz Festival en ze heeft een nieuwe laptop gekocht. Julius heeft deze maand 200 euro uitgegeven aan treinkaartjes naar Berlijn. Sport Julius loopt hard, bokst en doet aan fitness en boulderen. Ook Eva klimt en doet aan fitness.</p>
<img src='https://images.nrc.nl/a6Bp8RAOKSaW9FBI2PVyj-AK2z0=/1280x/filters:no_upscale()/s3/static.nrc.nl/images/gn4/stripped/data118615718-b01a8c.jpg'/>]]></description>
      <guid>https://nrc.nl/nieuws/2024/07/19/werk-bepaalt-niet-mijn-identiteit-a4860179</guid>
      <pubDate>Fri, 19 Jul 2024 07:02:20 +00:00</pubDate>
    </item>
    <item>
      <title><![CDATA[‘Advocaat zijn en zingen is een fijne afwisseling’]]></title>
      <description><![CDATA[<p>Pieter Nass: „Mensen vragen het wel eens: is de advocatuur bij jullie door de strot geduwd? Zowel mijn oudere zus, broer als ik zijn namelijk advocaat geworden, net als mijn vader. We werken samen in ons familiebedrijf, waar mijn moeder het officemanagement doet naast haar baan in het basisonderwijs. Maar nee, de interesse kwam echt uit mezelf. Sterker nog, toen ik op de middelbare school een profiel moest kiezen, heeft mijn moeder me aangemoedigd om voor een bètaprofiel te gaan. Zij zag me wel arts worden. Maar bètavakken vond ik niet zo leuk en ik was altijd onder de indruk van de verhalen waarmee mijn vader thuiskwam. Die wereld, dat spel van de advocatuur, vond ik interessant. „Toch heb ik ook een andere grote liefde: muziek. Als jongen heb ik een rol gespeeld in de musical Ciske de Rat. Daarna ben ik op zangles gegaan bij Paul Bindels, een bas-bariton uit Vaals. Hij heeft bij mij de interesse gewekt voor klassieke muziek. Hij gaf me stukken uit Die Zauberflöte en de Matthäus-Passion. Ik vond het oprecht leuk die stukken zo snel mogelijk in te studeren en te doorgronden. Het was lastiger dan een normaal liedje; dat vond ik een uitdaging. Mijn leeftijdsgenoten waren met hele andere muziek bezig, maar daar had ik geen interesse in. Ik ben misschien altijd wel comfortabel geweest met afwijken van de norm. „Ik had wel eens gehoord dat mensen het Conservatorium combineerden met een andere studie. Dus ben ik dat ook gaan doen: rechten en solozang klassiek. In mijn studietijd ben ik me toen voor de gein de singing lawyer gaan noemen. Nu staat het ook op mijn LinkedIn- en Instagram-profiel. Je moet toch een beetje aan personal branding doen en hiermee kunnen mensen me goed onthouden.” „Die twee werelden waren – en zijn nog steeds – een superfijne afwisseling. Van de creatieve, losse sfeer op het Conservatorium, naar de recht-door-zee-mentaliteit bij rechten. Hoewel er ook overeenkomsten zijn, bijvoorbeeld dat allebei de vakken bekendstaan als een beetje saai, tótdat je erin gaat verdiepen. Ook zijn er parallellen te trekken tussen het uitpluizen van een muziekstuk en een rechtelijke casus. Je hebt bij allebei een theoretische basis, maar moet je eigen interpretatie daarop toepassen om het goed te maken. „Ik droomde na mijn studie niet per se van een carrière als operazanger bij dit of dat operahuis. Ik ben niet iemand die sterke ideeën heeft over hoe mijn toekomst eruit moet zien. Dus ik begon gewoon bij het familiebedrijf van mijn ouders als advocaat-stagiair en probeerde daarnaast af en toe te zingen bij een concert of losse productie. Zo doe ik het nog steeds. „Mijn basis is de advocatuur. Daar werk ik ruim fulltime. Via-via word ik gevraagd als solozanger. Vorige zomer heb ik bijvoorbeeld een rol gehad in La Traviata bij gezelschap Opera Compact, in Maastricht. Dat was een drukke periode, maar dat vind ik dus extreem leuk. Dat je het ene moment op de planken staat in een grote productie en het publiek geen idéé heeft dat je de volgende ochtend op kantoor je processtukken zit te typen. Het is voor mij ook een trigger om te laten zien: kijk, het kan dus wél – deze twee werelden combineren.” Pieter Nass (26) is advocaat bij familiebedrijf Nass &amp; Nass Advocaten in Gulpen en Maastricht. Zijn oudere broer en vader zijn ook advocaat, moeder doet het officemanagement. Naast rechten studeerde Pieter klassieke solozang aan het Conservatorium en is hij een professioneel bariton. Pieter woont in het centrum van Maastricht. Zijn inkomen is als zelfstandig partner binnen het familiebedrijf gemiddeld twee keer modaal. „Een normale werkdag begint om 09.00 uur op ons hoofdkantoor in Gulpen, met mijn broer en vader. Mijn zus werkt niet meer bij ons; ze is officier van justitie geworden en is onlangs beëdigd als Tweede Kamer-lid voor de BBB. We werken als familie samen, maar ieder heeft echt zijn eigen praktijk en specialisatie. Zo zit ik vooral in het arbeidsrecht, hoewel ik ook andere zaken doe. „Er is in het familiebedrijf niet een bepaalde hiërarchie. Mijn vader is natuurlijk wel de ervaren kracht. Hij probeert de pater familias te zijn, maar hij is niet het type dat zijn werkwijze opdringt. Met die instelling is hij ook drie jaar mijn patroon geweest; diegene die je begeleidt als je advocaat-stagiair bent. Hij liet me vrij om het op mijn manier te doen. Gelukkig maar, want controle, daar ga ik slecht op. En ik kan ook niet zo goed tegen autoriteit. „Ik voel me bevoorrecht dat ik op deze manier in ons familiebedrijf kan werken. Veel jonge mensen in de advocatuur kampen met burn-outklachten. Ze zijn moe en overwerkt omdat ze bepaalde targets moeten halen, of onzeker over hun positie binnen hun bureau. Dat heb ik allemaal niet. Ik kan mijn eigen werkweken indelen, hoef aan niemand verantwoording af te leggen. Als ik een concert heb, neem ik de twee dagen daarvoor gewoon vrij. Dat is heerlijk. Ik werk hard, maar mijn werk-privé-balans vind ik zo helemaal goed. En als dat niet zou zijn, zou ik het zelf in de hand hebben om dat aan te passen. „Als ik geen deadlines of zittingen ver weg heb, eindigt mijn werkdag rond 18.30 uur. Dan is het tijd voor nevenactiviteiten. Ik ben jong, vrijgezel en houd wel van levendigheid. Zo ben ik voorzitter van de Jonge Balie Limburg, een club voor jonge advocaten. Daar gaat stiekem best wat tijd in zitten. Verder voetbal ik bij Zwart-Wit ’19 in Eys, het dorp waar ik ben opgegroeid. Andere avonden ga ik wielrennen, komt er spontaan een vriend langs om te eten – ik woon midden in het centrum van Maastricht – en sowieso probeer ik iedere dag een uur te zingen en piano te spelen. Ik heb ook nog één keer per maand zangles. „Nee, Netflixen op de bank doe ik nooit. Ik heb mezelf wel voorgenomen om vaker romans te lezen. Ik doe al die activiteiten niet om iets te ontvluchten, of zoiets. Het komt denk ik meer voort uit een wens om een avontuurlijk leven te leiden. Dat is misschien wel de kern: het moet avontuurlijk voelen. Als iets een sleur wordt, dan haak ik af.” Opstaan Rond half acht. Om 09.00 uur is hij op kantoor, meestal is dat op de hoofdlocatie in Gulpen. Vervoer Een Jaguar uit 2008. „Ik ben een liefhebber van oude Engelse auto’s.” Naar kantoor in Maastricht gaat hij op de fiets. Boodschappen Zo’n drie keer in de week doet Pieter boodschappen. Alle winkels zitten dichtbij in het centrum. Hulp in de huishouding: geen „Dat zou ik een beetje gênant vinden, met zo’n klein appartement waar ik alleen woon. Dat kan ik echt prima zelf.” Laatste grote uitgave Een specialisatieopleiding in het arbeidsrecht: 7.000 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/Ze1NJlLBhAvK23Tu5nLZ0D_9-mA=/1280x/filters:no_upscale()/s3/static.nrc.nl/images/gn4/stripped/data118360992-e6da48.jpg'/>]]></description>
      <guid>https://nrc.nl/nieuws/2024/07/12/advocaat-zijn-en-zingen-is-een-fijne-afwisseling-a4859555</guid>
      <pubDate>Fri, 12 Jul 2024 07:02:21 +00:00</pubDate>
    </item>
    <item>
      <title><![CDATA[‘We zouden elkaar het liefst vaker zien’]]></title>
      <description><![CDATA[<p>Sandra: „Ik woon in Amsterdam en Daniel in Haarlem. We zijn allebei gescheiden. Ik sinds twee jaar, Daniel iets korter. Gelukkig kunnen mijn kinderen Amélie (11) en Sem (6) het goed vinden met die van Daniel, Amaya (12) en Rosalie (7). En de leeftijden komen ook mooi uit; ze hebben allemaal een speelmaatje van hun eigen leeftijd.” Daniel: „We zijn een samengesteld gezin op twee locaties. En we hebben allebei een eigen bedrijf. Dat maakt het wel uitdagend alle schoteltjes in de lucht te houden.” Sandra: „De weekplanning is een puzzel.” Daniel: „Op dinsdag heb ik de kids, dus dan slapen we in Haarlem.” Sandra: „Woensdag heb ik mijn kinderen, dus dan slapen we in Amsterdam.” Daniel: „Op donderdag hebben we allebei de kinderen niet, dus dan is het wisselend waar we slapen.” Sandra: „En soms slapen we allebei in ons eigen huis zonder elkaar.” Daniel: „We zouden elkaar het liefst vaker zien.” Sandra: „Ik werk een wisselend aantal uren per week, maar wel meer dan gemiddeld. Een ondernemer staat in principe altijd aan. Daarom moet je jezelf soms bewust even uitzetten. Anders ben je alleen maar aan het doorbuffelen.” Daniel: „Ik sta elke minuut aan, of ik nu aan het werk ben of met de kinderen in de weer. Ik heb de helft van de tijd de kids alleen. Dus die dagen kan ik minder werken. Maar zodra de kinderen naar bed zijn, gaat de laptop weer aan.” Sandra: „Je moet er soms bewust voor kiezen echt iets leuks te gaan doen. Je bent geen robot. Binnenkort gaan we vijf dagen naar Montpellier zonder kinderen. En deze zomer een week naar Burning Man in Californië, een festival in de woestijn. Een week geen smartphone, geen laptop. Geen verantwoordelijkheden. Zo kun je helemaal disconnecten.” Daniel: „Het is een soort speeltuin voor volwassenen. Ik ben er zeventien jaar geleden ook al eens geweest.” Sandra: „En ik ook al eens, maar nu gaan we voor het eerst samen.” Sandra: „Vijftien jaar geleden ben ik begonnen met Ctaste, een restaurant in Amsterdam waar je dineert in het donker en bediend wordt door mensen die blind of slechtziend zijn. Daarna heb ik de Sign Language Coffee Bar opgericht, waar je je koffie in gebarentaal bestelt bij dove of slechthorende barista’s. In die jaren heb ik heel veel superslimme en getalenteerde mensen ontmoet, vaak hoger opgeleid, die vanwege hun visuele of auditieve beperking werkloos waren of ver onder hun niveau werkten. „Zo kwam ik op het idee voor een nieuw bedrijf, waarmee ik negen jaar geleden gestart ben. Ctalents is een detacheringsbureau voor talentvolle, hogeropgeleide mensen met een visuele of auditieve beperking. Werkgevers weten niet dat deze mensen dankzij nieuwe technologie even efficiënt kunnen werken als een ander. Ze zijn extreem gemotiveerd en werken harder dan gemiddeld. Uit de cijfers blijkt ook dat het een succes is, want 90 procent van onze talenten werkt na een jaar nog steeds bij de werkgever waarmee we hen gematcht hadden. Via ons hebben 570 mensen een vaste baan gevonden. Mijn doel is dat dit er minstens 5.000 worden.” Sandra Ballij (42) woont in Amsterdam met haar kinderen Amélie (11) Sem (6). Daniel Mulder (46) woont in Haarlem met zijn kinderen Amaya (12) en Rosalie (7). Daniel heeft het evenementenbedrijf UP Events, Sandra leidt Ctalents, een detacheringsbureau voor mensen met een visuele of auditieve beperking. Ze verdienen beiden twee keer modaal. Daniel: „Ik heb Sandra ontmoet op de ondernemersvereniging waar we allebei lid van zijn. Zelf heb ik het evenementenbedrijf UP Events. We hadden al een locatie in Amsterdam-West. Nu hebben we een locatie erbij gekocht in Weesp. Het is een golfbaan, maar de bedoeling is dat we daar ook allerlei soorten evenementen gaan organiseren. Mijn bedrijf is geen social enterprise zoals Ctalents, maar ik vind mijn bedrijf ook maatschappelijk betrokken en duurzaam. We hebben de Green Key-certificatie en zijn bezig met een nog beter keurmerk voor groene bedrijven in de toeristische en evenementensector.” Sandra: „En ik vind natuurlijk dat het nóg socialer zou moeten.” Daniel: „Ondernemers zijn mensen die het beter denken te weten. Wij hebben allebei de neiging ons te bemoeien met het bedrijf van de ander. Maar daar wordt het niet altijd gezelliger van. We denken allebei dat we het bedrijf van de ander beter zouden kunnen runnen dan diegene zelf.” Sandra: „Misschien zouden we moeten ruilen!” Sandra: „We hebben best een goeie balans tussen werk en privé. Daarbij helpt het dat je als ondernemer flexibel bent. Dus ik kan maandagmiddag om drie uur gewoon mijn kids van school halen.” Daniel: „En ik doe dat met mijn kinderen op dinsdagmiddag. Eens per twee weken haal ik ze ook op vrijdag van school. En toen het laatst 30 graden was, stond ik om vier uur een watergevecht te voeren met mijn kinderen. Het is fijn dat je die vrijheid hebt.” Sandra: „Ik word weleens gevraagd om te spreken aan de andere kant van het land. Zeg ik dan ja? Dat hangt ervan af. Gelukkig heb ik een hele rits oppasmeisjes en een lieve moeder.” Daniel: „Als ik de kinderen heb, wil ik ze graag zien. Dus dan regel ik niet graag een oppas, tenzij het moet.” Daniel: „Of we dromen hebben? Ik wil gewoon gelukkig zijn met de kinderen en Sandra en mooie reizen maken. Daarnaast wil ik mezelf blijven ontwikkelen.” Sandra: „Ik wil graag Ctalents verder uitbouwen. 71 procent van mensen met een beperking is nu werkloos. Dat moet maximaal 20 procent worden. En ik zou graag mijn missie wereldwijd neerzetten.” Opstaan Daniel staat om 7 uur op. „Dan maak ik broodtrommels klaar als de meisjes bij mij zijn, en soms maak ik vlechten bij ze. Dat heb ik net geleerd. Daarna breng ik ze naar school. Op dagen zonder kinderen kan ik van zeven tot half negen gaan sporten.” Bij Sandra gaat de wekker om half zeven. „Afhankelijk van de dag kan ik nog snoozen of niet. Daarna fiets ik naar mijn kantoor in het Oosterpark.” Naar bed „Met kids eten we ’s avonds rond zes uur”, zegt Sandra. „Zonder kids kan het ook acht uur worden.” Sandra gaat naar bed om half elf, soms al om half tien, Daniel zo laat mogelijk: „Met kids om elf uur, als ik alleen ben twaalf uur of een uur.” Sport Daniel doet twee à drie keer per week aan krachttraining met een personal trainer en zou dat het liefst nog vaker doen. Zijn dochters zitten op hockey. Sandra doet aan boksen, yoga en hot yoga. „Ik doe vaak spontaan een lesje, bijvoorbeeld als een meeting niet doorgaat.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/FW0xznFLlwa3ILZ-HRoi2pjQCys=/1280x/filters:no_upscale()/s3/static.nrc.nl/images/gn4/stripped/data117992406-deaa04.jpg'/>]]></description>
      <guid>https://nrc.nl/nieuws/2024/07/05/we-zouden-elkaar-het-liefst-vaker-zien-a4858882</guid>
      <pubDate>Fri, 5 Jul 2024 07:02:21 +00:00</pubDate>
    </item>
    <item>
      <title><![CDATA[‘Ik voel me  een echte Rotterdammer’]]></title>
      <description><![CDATA[<p>Ishmail: „In 2012 ben ik gevlucht uit mijn geboorteland Sierra Leone. Daar was ik rijstboer. Ik had andere meningen dan de mensen om mij heen en kwam daardoor in conflict met mijn omgeving. Maar daar praat ik liever niet over, dat doet nog steeds pijn.” „Via omzwervingen belandde ik in Rotterdam. Dat was een enorme overgang, in Sierra Leone kende ik alleen mijn dorp. Ik woonde daar niet ver van de hoofdstad, maar was er nooit geweest. Ik arriveerde op Rotterdam Centraal. Ik had nog nooit zoveel fietsen en witte mensen gezien. Ik vond het eng, vooral de Kruiskade. Ik zag daar wel zwarte mensen, maar die hadden dreadlocks, tatoeages en gouden tanden. Voor mij was Rotterdam een wilde stad. Maar het wende toen ik andere mensen leerde kennen die me de weg wezen. Nu is de Kruiskade mijn favoriete straat, met z’n toko’s en goedkope kleding. Ik ga er ook naar de kapper. Inmiddels ben ik stadsgids geworden en geef ik rondleidingen door het Oude Westen en Katendrecht. „Het is voor mijn gevoel allemaal heel snel gegaan in die twaalf jaar. Dat geeft me soms een magisch gevoel. Ik kreeg nachtopvang in de Pauluskerk en psychische hulp, want in de burgeroorlog had ik een posttraumatische stressstoornis opgelopen. Overdag leefde ik op straat, te midden van verslaafden. Dat was voor mij een grote drijfveer om uit die situatie te komen. Ik ging Nederlandse les volgen bij het Rotterdams Ongedocumenteerden Steunpunt, zo kreeg ik een doel: elke dag om 10 uur naar school. Toen ik vertelde dat voetbal mijn passie is, werd ik in contact gebracht met MVV Maasland, waar ik ging voetballen en de mini’s ging trainen. Ik kreeg veel steun van alle nieuwe mensen die ik leerde kennen en zelfs van hun ouders. Echt geweldig!” Ishmail Kamara (34) vluchtte in 2012 uit Sierra Leone en is sinds twee jaar statushouder. Hij woont in Hoogvliet en is ambtenaar: hij werkt als gastheer in een cultureel centrum in Ommoord. Hij is ook schrijver en dichter. Op 5 juli verschijnt zijn roman Honderd gouden paarden. Zijn inkomen ligt onder modaal. „In Sierra Leone ben ik drie jaar naar de middelbare school geweest. Door de oorlog en doordat mijn vader het niet meer kon betalen, moest ik van school en ben ik net als mijn vader boer geworden. Dus toen iemand hier tegen me zei dat ik zo poëtisch sprak en dat er misschien wel een dichter in mij schuilging, zei ik meteen: ‘Nee, onmogelijk.’ „Ik had al wel ontdekt dat ik de teksten en gedichten op de muren in Rotterdam zo mooi vond als ik rondzwierf op straat. Ik wist niet dat het kunst was. Diezelfde persoon moedigde me aan om toch eens iets op te schrijven. Dat lukte, het werd mijn eerste gedicht, over mijn spiegelbeeld: ‘When I look in the mirror, I see a man who looks like me. I smile and say to him: so many of my smiles begin with you.’ „In diezelfde tijd kwam ik stadsdichter Dean Bowen tegen, die me aanmoedigde verder te gaan met dichten. Ik kreeg optredens op scholen en in culturele centra en heb inmiddels twee dichtbundels en een roman uitgebracht, Honderd gouden paarden, over een puber die naar het beloofde land reist, met daarin verwerkt alle ervaringen van een vluchteling. Ik denk dat Nederlanders daaruit veel kunnen leren over de vraag waarom jonge mensen hun land ontvluchten. Ik noem mezelf nu schrijver.” „Sinds twee jaar ben ik statushouder. Ik heb nu een appartement in Hoogvliet en werk als ambtenaar bij de gemeente Rotterdam: ik ben gastheer bij Lokaal Cultureel Centrum Romeynshof in Ommoord. De ene week werk ik overdag, de andere ’s avonds, 32 uur per week in totaal. Dat ik nu een goede baan heb, geeft me rust. De Romeynshof is een sociale plek waar ik mensen ontmoet. Ik word er blij van. Dat geeft me weer de ruimte om kunst te maken. Ik heb één dag per week vrij, dan treed ik op, bijvoorbeeld bij het Belvédère Verhalenhuis op Katendrecht. Dat voelt als mijn ouderlijk huis, ik heb mij daar kunnen ontwikkelen als dichter en schrijver, heb er vrienden gevonden die net als ik van cultuur houden. Belvédère heeft me ook een podium gegeven voor mijn werk. „In het weekend voetbal ik en ga ik naar poëziefestivals. Ik ga ook regelmatig naar de film of het theater. Op scholen geef ik workshops dichten en voorlichting over kinderrechten: over pesten en woorden gebruiken waarmee je niemand schaadt. Daarvoor heb ik in 2022 een Rotterdam Kinderrechten Award gekregen.” „Nu ik een baan heb, kan ik mijn appartement inrichten en een beetje sparen. Ik heb mooie lampen gekocht en kunst. Een schilderij van een Nigeriaanse vluchteling, bijvoorbeeld, kostte 25 euro. Ik droom van reizen. De wereld ontdekken en dan vooral Europa. Als een soort moderne ontdekkingsreiziger. Naar kleine dorpen, om de echte Europeaan te leren kennen. Wat houdt hen bezig? Waar zijn ze bang voor? Ik heb één jaar antropologie gestudeerd in Leiden, vandaar. „Mijn toekomst is nu helder. Die ligt in Nederland. Ik voel me een echte Rotterdammer, ben hier ingeburgerd en wil een bijdrage leveren aan de Nederlandse literatuur en cultuur. Rotterdam is mijn muze, mijn moeder. Ze heeft me omarmd, beschermd en gevormd. Hier heb ik een nieuwe identiteit ontdekt. De stad inspireert me nog steeds en ik ben ontzettend blij dat ik hier nu officieel mag wonen. Ik wil hier nooit meer weg.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Ishmail heeft een appartement in Hoogvliet. Sparen Sinds hij een baan heeft, kan hij een beetje sparen. Zonder een speciaal doel, al zou hij een volkstuin heel leuk vinden, zodat hij toch weer een beetje boer kan zijn. Laatste grote uitgave Een schilderij van een Nigeriaanse ongedocumenteerde, voor 25 euro. Kleding Afrikaans én Nederlands. „Ik draag bijvoorbeeld een Afrikaans overhemd met een stropdas. Zo sla ik een brug tussen beide culturen.” Toekomstdroom Een bijbaan als gids bij Fenix, het nieuwe Landverhuizersmuseum in Rotterdam. Vervoer Hij reist met het ov.</p>
<img src='https://images.nrc.nl/Yijd_qShjfD_DnrwGLzVdj7-cH8=/1280x/filters:no_upscale()/s3/static.nrc.nl/images/gn4/stripped/data117645755-e2c4a9.jpg'/>]]></description>
      <guid>https://nrc.nl/nieuws/2024/06/28/ik-voel-me-een-echte-rotterdammer-a4858094</guid>
      <pubDate>Fri, 28 Jun 2024 07:02:21 +00:00</pubDate>
    </item>
    <item>
      <title><![CDATA[‘Paaldansles geven of iemand aan een huis helpen is niet zo verschillend’]]></title>
      <description><![CDATA[<p>Melissa: „Paaldansen is fysiek een zware sport. Ik doe het al sinds mijn 19de en heb vanaf mijn 28ste een onderneming opgebouwd in sportief paaldansen, met zeven leslocaties door heel Nederland. Ik gaf zelf nog een aantal lessen in de week, maar heb altijd gedacht: als ik het lichamelijk niet meer kan, dan word ik makelaar. Klinkt misschien gek, maar voor mij zit er niet zoveel verschil in paaldansles geven of iemand aan een huis helpen: je kunt in allebei de gevallen iets voor mensen betekenen. En ik ben echt een mensenmens. Dat is waar ik op draai. „Makelaar worden was dus mijn back-upplan. Ik dacht dat het nog wel even zou duren voor het zover was, totdat een paar jaar geleden mijn huwelijk niet lekker meer liep. Een ander zou zeggen dat ik een burn-out had, maar burn-out bestaat niet als je ondernemer bent hè? Ik hield het dus maar op dat ik niet zo lekker in mijn velletje zat. Ondertussen merkte ik dat het lesgeven door de stress fysiek niet goed lukte. Toen heb ik gedacht: oké, ik wacht niet tot ik het fysiek niet meer kan, ik kan me beter nú voorbereiden. Zo ben ik gestart met de opleiding tot registermakelaar. Dat was in 2017.” Enya: „Ik denk er ook wel eens aan om makelaar te worden, maar al die wetboeken die mama toen uit haar hoofd moest leren… dat was wel serieus. Ik houd niet zo van leren, dus ik denk er nog wel twee keer over na.” Melissa: „Enya doet al sinds haar twaalfde klusjes achter de schermen. Roosters maken voor het personeel, dat soort dingen.” Enya: „Dat is voor mij altijd een handig bijbaantje geweest. Van het geld heb ik uiteindelijk dit jaar een auto kunnen kopen! Een Volkswagen Up. Ik zit nu in mijn tweede jaar van de opleiding marketing en communicatie op het ROC in Amersfoort. Daarvoor moet je ook een stage lopen. Ik dacht: lekker makkelijk, dat doe ik gewoon bij mama. Maar ze is niet makkelijk voor me, hoor! Als ik even stilzit, is het meteen: welke taken heb je gedaan? Ik kan er nog wel een paar voor je bedenken.” Melissa: „Ik denk dat je als ouder misschien strenger bent voor je eigen kind dan voor een gewone werknemer.” Enya: „Maar het is geen straf hoor, het is ook leuk. Tijdens mijn stage heb ik zelfs een paar bezichtigingen gedaan. Liep ik gewoon met klanten door een huis! Dat vond ik heel leuk.” Melissa: „De jongste doet ook al wel eens klusjes.” Yaëlla: „Soms maak ik een post voor op Instagram. Bijvoorbeeld toen een instructrice jarig was.” Melissa: „O ja, het werk voor het paaldansen en de makelaardij lopen helemaal in elkaar over. Dat is voor ons totaal vanzelfsprekend.” Yaëlla: „Ik zit verder in de tweede klas, vmbo-tl/havo. Na school vind ik het leuk om met vrienden naar buiten te gaan.” Enya: „En…? Je vergeet iets heel belangrijks.” Melissa: „Wat doe jij de rest van je tijd?” Yaëlla: „Ja, op mijn telefoon. Op TikTok.” Enya: „Ze zit echt vastgeplakt aan dat ding.” Yaëlla: „Mijn schermtijd weet ik echt niet. Misschien zes uur op een dag?” Enya: „Echt niet! Sowieso langer. Ik zit ook veel op mijn telefoon, maar ik kan het ook goed laten. Als ik met vriendinnen afspreek in een restaurant en iemand pakt zijn telefoon, zeggen we tegen elkaar: hee, we zijn aan het praten, doe die telefoon weg. Dat is not done.” Melissa: „De eerste jaren na mijn opleiding heb ik gewerkt bij een internationaal makelaarskantoor. Afgelopen augustus ben ik uiteindelijk voor mezelf begonnen en het loopt hartstikke goed. Morgen heb ik bijvoorbeeld – even spieken in mijn agenda – een inspectie voor een verkoop, dan een afspraak bij de notaris, daarna een aankoopbezichtiging, een belafspraak, een kennismaking, aankoopbezichtiging en ik zou er nog eentje hebben, maar die is afgezegd. Dat is een normale tot drukke dag, zou ik zeggen. ’s Avonds klap ik dan nog de laptop open voor losse klusjes.” Melissa O’Niel (43) woont samen met haar twee dochters Enya (18) en Yaëlla (13) in een appartement in Nieuwegein. Yaëlla is om het weekend bij haar vader, Enya heeft geen vaste regeling meer. Melissa heeft een eigen makelaarskantoor in Utrecht, en is daarnaast eigenaar van Sportief Paaldansen, met twee eigen studio’s en zeven leslocaties door heel Nederland. Melissa keert zichzelf een salaris uit van 56.000 euro bruto per jaar. Enya: „Met Netflix erbij.” Melissa: „Ja, ik móet dingen efficiënt doen. Ik kan niet zomaar op de bank zitten en alleen Netflix kijken. Dan kan ik net zo goed wat mailtjes wegwerken.” Enya: „Dat heb ik dus ook. Ik ga scrollen of iets bestellen bij de Zara ofzo. Anders word ik onrustig.” Melissa: „Ik werk nu vijf dagen in de week, ’s avonds nog vaak na het eten en ook wel eens in het weekend. Zoveel als ik nu doe, is niet heel lang heel handig. Maar ik wil graag weer een buffer opbouwen na de moeilijke coronajaren voor de paaldansstudio. Sowieso ben ik van het motto: work hard, play hard. Flink hard werken heb ik nooit erg gevonden. En het scheelt dat de meiden nu groter zijn. Dan kunnen ze ook wat helpen in huis.” Enya: „Ik kook op dinsdag en Yaëlla op woensdag. Verder moeten we om en om de vaatwasser uitruimen en de kattenbak verschonen. Ook moeten we ons eigen bed afhalen.” Melissa: „Niet heel dramatisch toch?” Enya: „ Als mama in een goede bui is, bestelt ze pakketten bij Hello Fresh of Marley Spoon. Dat is top! Alle ingrediënten zijn er al, je volgt gewoon het stappenplan en bent meestal in een half uurtje klaar.” Melissa: „Voor andere dingen in het huishouden heb ik een schoonmaakster. Ik ben zelf namelijk nogal een pietje precies, waardoor het perfect moet en ik er veel tijd aan kwijt ben. Dan kan ik beter iets harder werken en met dat geld het huishoudwerk uitbesteden.” Enya: „Of ik over vijf jaar het huis uit ben? Oh, zéker! Utrecht lijkt me leuk, maar Amsterdam spreekt me ook wel aan.” Melissa: „Over vijf jaar woon ik nog in dit appartement in Nieuwegein. Ik zie als makelaar natuurlijk allerlei huizen voorbij komen, maar deze plek vinkt alles aan wat ik me zou kunnen wensen. Ik hoop wel dat ik over vijf jaar wat meer financiële vrijheid heb om vaker te reizen. Een stedentripje ofzo. Waarheen maakt me niet zoveel uit. Ik koop meestal tijdens black friday het goedkoopste ticket van Ryan Air – zo kom ik op de leukste plekken! Daar vaker tijd voor hebben, dat zou mijn life goal zijn voor de komende tijd.” Opstaan Melissa wordt wakker tussen 05.45 en 06.00 uur. De jongste dochter maakt zich vanaf half zeven rustig klaar voor een schooldag. De oudste staat meestal tussen acht en negen uur op voor haar opleiding. Huisdieren Een vol aquarium met verschillende vissen en twee Siamese katten: Mimi en Mae. Hobby’s Enya doet aan nagelstyling en zet nepwimpers. Melissa maakt zelf kleding. Yaëlla vindt het leuk om creatief bezig te zijn, maar toch vooral: op TikTok zitten. Hulp in de huishouding Een schoonmaakhulp. Eerst kwam ze iedere week, maar toen de zaken in coronatijd minder goed gingen en Melissa moest bezuinigen, is ze teruggegaan naar eens in de twee weken. Bedtijd Melissa en Yaëlla rond tien uur. Enya afhankelijk van hoe vroeg ze naar school moet. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/OOGtv49TRcQbc1u4kNv1-TS0qrY=/1280x/filters:no_upscale()/s3/static.nrc.nl/images/gn4/stripped/data117279550-8aeed1.jpg'/>]]></description>
      <guid>https://nrc.nl/nieuws/2024/06/21/paaldansles-geven-of-iemand-aan-een-huis-helpen-is-niet-zo-verschillend-a4857282</guid>
      <pubDate>Fri, 21 Jun 2024 07:02:21 +00:00</pubDate>
    </item>
    <item>
      <title><![CDATA[‘Een huishouden is een logistiek bedrijf’]]></title>
      <description><![CDATA[<p>Sandra: „We hebben elkaar ontmoet in Tanzania. We waren allebei begin twintig. Ik deed daar toen een project voor de ngo Right To Play. Ik organiseerde het, Stijn liep stage. We gaven les op scholen.” Stijn: „Na afloop van het project, bij de reünie een maand later, hebben we voor het eerst gezoend. Maar het is pas een paar jaar later aan gegaan.” Sandra: „Toen we elkaar leerden kennen was Stijn nog een punker.” Stijn: „Ik droeg een spijkerjack en had een kaalgeschoren kop. Punk is verzet. Waarom gaan de dingen zoals ze gaan? Waarom is de wereld niet socialer en rechtvaardiger? Daar was ik toen mee bezig.” Sandra: „Ik was wat tuttiger, wat braver. Maar ik deed dus wel projecten in Afrika. In Soedan werkte ik nog een tijd als projectmanager voor Free Press Unlimited.” Stijn: „Na een paar jaar was zij wat minder tuttig en had ik inmiddels weer haar op mijn hoofd. In 2015 zijn we getrouwd. Sandra was toen al zwanger van onze eerste.” Sandra: „Sinds 2018-2019 hebben we allebei een eigen bedrijf. Ik werkte bij Boston Consulting Group. Nu heb ik het bedrijf The Social Handshake. Wij bieden werkgevers de service LoonGift aan, waarbij je als werknemer direct vanuit je inkomen aan het goede doel kunt geven met belastingvoordeel. Dus als je een tientje geeft gaat er 16 euro naar het goede doel.” Stijn: „Ik heb sinds 2018 een warmtepompbedrijf. Een warmtepomp is iets dat mensen willen kopen én dat de CO2-uitstoot verlaagt. Voor mij gaat het erom: hoe heb je de meeste impact? En ook: wat werkt voor jou het beste? Misschien werken anderen met dezelfde overtuigingen als ik liever bij de overheid of een ngo. Voor mij geldt dat ik meer impact denk te kunnen hebben met mijn warmtepompbedrijf.” Sandra: „Toen we de tweeling kregen, zijn we van Amsterdam naar Amersfoort verhuisd. Het is heel groen en de kinderen kunnen lekker op straat spelen of in de tuin. We waarderen nu andere dingen zoals rust en natuur. Ik werk nog steeds in Amsterdam maar daar ben ik met de auto in drie kwartier.” Stijn: „Ik werk vijftig uur per week, niet méér. Ik wil er zijn voor de kinderen.” Sandra: „Toen we net begonnen zaten we ’s avonds allebei met de laptop tegenover elkaar aan de keukentafel. Dat is nu wel voorbij.” Stijn: „Als tien uur meer of minder werken het verschil maakt voor je bedrijf, heb je daar iets niet goed geregeld. Dan moet je beter delegeren.” Sandra: „Ik werk wat minder dan Stijn, veertig uur. Je over de kop werken heeft geen zin, vind ik, dan heeft niemand meer wat aan je.” Sandra van Beest (39) en Stijn Otten (40) wonen in Amersfoort met hun vier kinderen, Benjamin (8), Mia (7), Oliver en Nora (1) en een Zuid-Afrikaanse au pair Skylar Maryatt (24). Beiden hopen met hun bedrijf bij te dragen aan een betere wereld. Stijn heeft het warmtepompbedrijf HeatTransformers, Sandra heeft een bedrijf dat de service LoonGift aanbiedt, waarbij werknemers direct uit hun salaris aan goede doelen kunnen geven met belastingvoordeel. Stijn en Sandra draaien afwisselend nachtdiensten voor de kinderen. Samen verdienen ze 3,5 keer modaal. Foto Mona van den Berg Foto Mona van den Berg Stijn: „We hebben bij toerbeurt nachtdienst voor de kinderen.” Sandra: „Zodat de ander goed kan slapen.” Stijn: „Maar de tweeling gooit roet in het eten, want als ze allebei wakker zijn, moeten wij ook allebei eruit.” Sandra: „Ik heb nachtdienst van zondag op maandag.” Stijn: „Want maandagochtend om 06.00 uur rijd ik naar mijn werk. Dan wil ik met het installatieteam koffie drinken en flauwe grappen maken, om de week goed te beginnen.” Sandra: „Maar van maandag op dinsdag heeft Stijn shift. Enzovoort.” Stijn: „Op vrijdag wisselen we af. We doen het fifty fifty.” Sandra: „Ja we doen het echt samen. Dat heb ik ook gezegd voordat we kinderen namen: dat ik dat zo wilde.” Stijn: „Ik kom uit een traditioneel gezin dus mijn moeder is na het derde kind gestopt met werken. Die rolverdeling, merk ik, zit toch in je systeem. Maar ik vind mezelf redelijk vooruitstrevend.” Sandra: „De ambitie is om het fifty fifty te doen. Dat lukt aardig maar de mental load ligt meer bij mij: ik doe het regelwerk en ben van alles wat de kinderen aangaat het beste op de hoogte.” Stijn: „Dat is heel hardnekkig, al zouden we dat ook moeten doorbreken.” Sandra: „Maar we zijn echt een team. Daar zijn we trots op.” Stijn: „Ik doe de was, maar de hulp helpt met opvouwen.” Sandra: „Zij komt een ochtend per week. Wij besteden onze vrije tijd liever aan de kinderen dan aan schoonmaken.” Stijn: „Maandagavond hoef ik me niet thuis te melden.” Sandra: „En ik dinsdag niet.” Stijn: „Woensdagavond is date night: dan gaan we een kroegje pakken. Alle frustraties eruit. Elkaar in de ogen kijken.” Sandra: „Een huishouden is een operationeel gedoe.” Stijn: „Het is een logistiek bedrijf.” Sandra: „Gelukkig hebben we onze au pair Skylar.” Stijn: „Ze woont bij ons en werkt dertig uur per week. Het is heel prettig. Het geeft rust.” Sandra: „Ze is heel lief.” Stijn: „Het is een soort grote zus voor de kinderen.” Sandra: „We hebben voor de tweede keer een meisje uit Zuid-Afrika. Ze is 24, spreekt Engels en verstaat Nederlands.” Stijn. „Het is natuurlijk ook veel goedkoper dan opvang. Ze krijgt kost en inwoning, een treinkaart, fiets, telefoon, taalcursus en zakgeld van 360 euro per maand.” Sandra: „In mei zijn we op vakantie geweest naar Ibiza. Ik had 5,5 jaar niet gevlogen, maar we hadden nog airmiles die op moesten.” Stijn: „Nu ben je het een beetje aan het goedpraten.” Sandra: „Ik vlieg liever niet. Maar ik vind: we moeten ook het leven vieren. We doen al veel voor een betere wereld. Dus we hoeven niet roomser dan de paus te zijn. En volgend jaar gaan we naar Engeland met de boot.” Stijn: „De vakantie op Ibiza was heerlijk. Overal mooie baaitjes en rustige strandjes.” Sandra: „Al is een vakantie met vier kinderen ook werken.” Stijn: „Vooral als de baby’s allebei een andere kant op lopen. Dan heb je dubbele mandekking nodig. Gelukkig was de au pair mee.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan Wie ochtendshift heeft, gaat om 06.00 uur met de kinderen aan de slag. Luiers verwisselen, spelen, ontbijten, lunchpakketten maken. Sandra: „Ik vind het altijd heel gezellig met elkaar aan de ontbijttafel te zitten. Daar nemen we lekker de tijd voor.” Om 08.15 uur worden de grote kinderen naar school gebracht. Naar bed Sandra, Stijn en de au pair koken bij toerbeurt. Om 18.00 uur staat het eten op tafel. Daarna leggen ze de kinderen in bed. Stijn: „Om 21.00 uur is het rustig.” Sandra: „Dan gaan we nog wat werken of nieuws kijken. Talkshow, actualiteiten.” Om 22.30 uur gaan ze naar bed. Laatste grote uitgave Een derdehands Tesla voor zeven personen. „Daar zijn we heel blij mee”, zegt Stijn. „Toen ik hoorde dat er een tweeling op komst was zei ik meteen: ‘Dan hebben we een grotere auto nodig!’ Dat is natuurlijk een typisch mannelijke reactie.”</p>
<img src='https://images.nrc.nl/Ecldqoq-KkP8HZAq-QYE75w95VE=/1280x/filters:no_upscale()/s3/static.nrc.nl/images/gn4/stripped/data116941030-d94b08.jpg'/>]]></description>
      <guid>https://nrc.nl/nieuws/2024/06/14/een-huishouden-is-een-logistiek-bedrijf-a4856494</guid>
      <pubDate>Fri, 14 Jun 2024 07:02:21 +00:00</pubDate>
    </item>
    <item>
      <title><![CDATA[‘We zijn veeleisende werkgevers, we verwachten veel van werknemers’]]></title>
      <description><![CDATA[<p>Rob: „In coronatijd ging het Haarlemse restaurant waar ik in de keuken stond definitief dicht. Na twaalf jaar stond ik op straat.” Esther: „We hadden de zaak wel willen overnemen, maar niet het woonhuis erboven. We hadden in Haarlem een fijn rijtjeshuis. Dat wilden we echt niet inruilen voor een bovenwoning.” Rob: „We kwamen weleens bij familie in Winterswijk, want mijn grootvader komt hier vandaan. We zagen dat hier een oude kazerne te koop stond, die leek ons ideaal voor een bed &amp; breakfast en een restaurant. We konden er ook in wonen, het was groot genoeg. Maar we kregen geen horecavergunning. Via via kregen we toen de kans om het clubhuis annex restaurant op de plaatselijke golfbaan te gaan runnen.” Esther: „We zagen een verhuizing naar het oosten allebei wel zitten, want we wilden naar een rustiger omgeving. We hebben een stacaravan op de Veluwe en elke keer dat we terug moesten naar de stad, zagen we daar tegenop.” Rob: „Ook onze zoons Jamie en Collin, toen veertien en zeventien, waren enthousiast. Collin heeft zijn opleiding tot klasse-assistent in Amsterdam afgemaakt en heeft een jaar bij een vriendin van ons gewoond, Jamie heeft de middelbare school hier afgemaakt en volgt nu een koksopleiding in Doetinchem.” Esther: „Het eerste jaar dat we in Winterswijk woonden, hadden we voortdurend het gevoel dat we op vakantie waren.” Rob: „We zijn altijd aan het werk. We beginnen om elf uur en zeker ’s zomers zijn we soms pas na twaalf uur ’s nachts thuis. Dat krijgen we weleens naar ons hoofd van de kinderen. Want ook thuis gaat het vaak over de zaak. Buiten werktijd moeten we ook weleens een betaling regelen of een bestelling nabellen.” Esther: „Je reageert toch op berichtjes, ook als je vrij bent. Dan kan gewoon niet anders als je een bedrijf hebt.” Rob: „In februari zijn we voor het eerst sinds vier jaar met vakantie geweest, en zelfs dan moet je reageren op een app over een reservering bijvoorbeeld. We hebben geen bedrijfsleider, want het is lastig om iemand te vinden die zowel de keuken als de bediening kan runnen.” Esther: „En we zijn ook wel veeleisende werkgevers, we verwachten veel van werknemers. Gelukkig hebben we een paar heel goede mensen die de boel draaiende kunnen houden als we er niet zijn. De afgelopen jaren zijn we soms wel een paar dagen naar Duitsland geweest en naar de caravan, dan zijn we snel terug als het moet.” Rob: „Je bent gewoon voorzichtig als je net een nieuw bedrijf hebt. Maar laatst zijn we dus voor het eerst weer eens echt weg geweest, naar Gran Canaria.” Esther: „Dat was best een beetje eng, want het was in een schoolvakantie, dus veel medewerkers waren vrij. Maar onze zoons zijn thuis gebleven en hebben geholpen in de zaak. We hebben nu besloten dat we voortaan elk jaar een keer écht met vakantie gaan.” Rob: „We zijn nu plannen aan het maken om een neef in Nieuw-Zeeland te gaan bezoeken. Met z’n vieren.” Esther: „Naast mijn baan in ons restaurant werk ik ook nog twee dagen per week als veiligheidscoördinator bij een aannemersbedrijf in Haarlem. Dat kan ik veelal thuis doen, maar elke twee à drie weken ga ik een paar dagen naar Haarlem. Maar ik stop met die baan, want het reizen begint me op te breken. Bovendien krijg ik hier steeds meer werk, want het restaurant loopt heel goed. En ik vind het contact met de gasten erg leuk.” Rob: „Op maandag en dinsdag hebben we vrij en die dagen zijn heilig. Maar ja, op Tweede Paasdag werk je toch. Dit jaar was het een gekkenhuis met Pasen: er was een jeugdtoernooi, er kwamen veertig mensen ontbijten, zeventig mensen voor de lunch. En ’s avonds zat het restaurant vol in verband met een toertocht en dan hadden we ook nog cateringopdrachten. Gelukkig is mijn werk mijn hobby.” Esther: „Op vrije dagen gaan we vaak golfen. Rob deed dat al, maar ik heb altijd geroepen dat ik nóóit zou gaan golfen. Waarom zou ik kilometers lopen om tegen een balletje te slaan als ik ook in een bos kan gaan wandelen? Maar ja, toen gingen we op een golfbaan werken en dan moet je toch met je gasten over golf kunnen praten. En toen bleek ik het dus heel leuk te vinden!” Rob: „Onlangs zijn we twee dagen naar een hotel in Haarlem geweest. Dan bezoeken we vrienden en gaan we langs bij Esthers vader.” Esther: „Dan zijn we ook echt even weg. Meer dan wanneer we vrij hebben en thuis zijn. Want als we dan naar het dorp gaan, doen we toch weer boodschappen voor de zaak.” Rob: „Gelukkig draait het bedrijf heel goed. Sinds we op de golfclub werken, is de omzet van clubhuis en restaurant ruim verdubbeld. Maar door de enorme kostenstijgingen hebben we vorig jaar toch minder winst geboekt.” Esther: „Alleen al aan gas, water en licht waren we 19.000 euro kwijt. Rob: „Maar we zijn happy hier en hopen dat we het bedrijf verder kunnen laten groeien, onder andere door meer catering.” Esther: „Ja, we willen dit graag nog jaren blijven doen. We zitten hier lekker op ons plekkie.” Rob Leemrijse (59) werkt al ruim veertig jaar in de horeca. Na kok te zijn geweest, pacht hij nu met zijn vrouw Esther Leemrijse-Maijs (49) het restaurant van golfbaan De Voortwisch in Winterswijk. Samen hebben ze twee zoons, Collin (20) en Jamie (17). Rob heeft twee zoons uit een eerdere relatie. Esther en Rob halen elke maand 2.000 euro netto uit hun bedrijf. Esther verdient bij het aannemersbedrijf 2.100 euro netto per maand, maar met die baan stopt ze. Wonen Rob en Esther wonen in een vrijstaand huis in Winterswijk. „We waren helemaal niet van plan om zo’n groot huis te kopen, maar deze woning was veel goedkoper dan het bedrag dat we voor ons rijtjeshuis in Haarlem kregen.” Vervoer Per auto. Voor hun cateringservice hebben ze ook nog een bestelauto. Huisdieren Twee katten. Hulp Eenmaal per week komt de schoonmaakhulp. Sparen „Altijd.” Esther en Rob hebben veel verduurzaamd aan hun huis, zoals dak- en vloerisolatie en zonnepanelen. „We proberen het huis zo duurzaam mogelijk te maken.” Ook sparen ze voor een reis naar Nieuw-Zeeland. Laatste grote uitgave Een geïsoleerde garagedeur, vorig jaar een nieuwe keuken. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/S4FzPzE60y26-SfCoQM-Fy99BLg=/1280x/filters:no_upscale()/s3/static.nrc.nl/images/gn4/stripped/data116618543-54460b.jpg'/>]]></description>
      <guid>https://nrc.nl/nieuws/2024/06/07/gelukkig-is-mijn-werk-mijn-hobby-a4855725</guid>
      <pubDate>Fri, 7 Jun 2024 07:02:22 +00:00</pubDate>
    </item>
    <item>
      <title><![CDATA[‘We delen  één badkamer  met zijn twaalven’]]></title>
      <description><![CDATA[<p>Timo: „Toen ik op kamers ging, wist ik meteen dat ik met alleen maar mannen wilde wonen.” Niels: „Als zestienjarige ging ik vaak bij mijn oudere broer langs die in een studentenhuis woonde met vijftien andere jongens. Dat vond ik zo vet, dat wilde ik later ook.” Sander: „Met alleen maar jongens heb je een andere dynamiek dan als er ook meiden bij zijn. Het is wat ruwer, denk ik. Er zit iets minder een filter op.” Timo: „Je gaat je hele leven waarschijnlijk nog met een vrouw wonen, dus het is nu wel leuk om alleen met gasten te zijn.” Niels: „We zijn sowieso een heel hecht huis.” Sander: „In het begin vond ik het wel hectisch en chaotisch om met zoveel man samen te wonen.” Timo: „Je gaat van een situatie thuis met je ouders naar opeens een huis met twaalf gasten waarbij iedereen altijd samen is. Maar het went snel. Thuis bij mijn ouders verveel ik me nu altijd helemaal kapot.” Timo: „We proberen in huis zoveel mogelijk dingen samen te doen. Zo heeft niemand een tv op z’n kamer: als je tv wilt kijken, doe je dat in de gemeenschappelijke woonkamer. Ook staan de deuren van onze kamers altijd open, zodat je makkelijk bij iemand kunt binnenvallen voor een praatje.” Sander: „We delen één badkamer met z’n twaalven. Ja, dat gaat altijd goed. Iedereen is ’s ochtends heel snel.” Niels: „De grootste en mooiste kamers van het huis deel je met een huisgenoot. We hebben een systeem waarbij je rouleert en om de zoveel tijd ben je aan de beurt. Ik deel mijn kamer met een jongen die best een sloddervos is, terwijl ik juist heel geordend ben. Daar heb ik me een half jaar flink aan geërgerd. Nu laat ik het maar gaan.” Sander: „Een kamer delen is een kwestie van communiceren. Timo en ik delen een kamer en hebben allebei een vriendin. Dan app je elkaar: slaap jij thuis vanavond? Dan ga ik naar haar – en andersom.” Niels: „Mijn kamergenoot is soms wat minder attent. Die is weleens bezopen met een meisje thuis gekomen en die gingen… ja, aan de gang, zeg maar. Achteraf heb ik wel aangegeven dat ik dat een beetje a-relaxt vond. Je moet natuurlijk coulant zijn in zo’n huis, maar als iemand té luidruchtig is, mag je er wat van zeggen.” Sander van Ommeren (23), Timo Tognini (22) en Niels van Rijn (20)zijn huisgenoten. Met negen andere mannen wonen ze in een huis van studentencorps W.S.V. Ceres in Wageningen. Sander doet een master in food-qualitymanagement, Timo studeert landschapsarchitectuur en Niels economie en beleid. Ze hebben alle drie een bijbaan. Niels komt rond van zo’n 1.100 euro per maand, bij Timo en Sander ligt het rond de 1.300 euro per maand. Dat bedrag bestaat uit studiefinanciering, DUO-lening, werk of een ouderbijdrage. Timo: „In 1992 heeft een groep huisgenoten het pand kunnen kopen van de woningbouwvereniging. Sindsdien zijn we eigen huisbaas. Daardoor betalen we per persoon 245 euro aan contributie per maand. Dat is echt niet veel. Wel moet er door het jaar heen best veel geregeld worden, maar dat is goed georganiseerd.” Sander: „Om ons te helpen, is er een adviesraad van oud-huisgenoten. Een keer per halfjaar komen we bij elkaar. Dan wordt de staat van het huis besproken, de financiën.” Timo: „Twee keer per jaar hebben we een klusweekend. Dan kitten we de randen van de badkamer of geven de muren een likje verf.” Niels: „Verder hebben we één keer in de twee jaar een groot huisfeest. We gaan op huisweekend, vorige maand nog naar Edinburgh. Met Kerst is er een groot diner en als je jarig bent, moet je zelf een taart bakken. Anders word je niet gefeliciteerd.” Sander: „Het is hier heus weleens vies. We maken iedere dinsdag schoon, maar daarna takelt het vrij snel weer af.” Niels: „Op dinsdag verzamelt iedereen om half zes beneden in de keuken. Dan gaat de helft het huis schoonmaken en de andere helft koken. Anderhalf uur later heb je een schoon huis én een bordje eten voor je neus. Ideaal.” Timo: „Als student heb je redelijk wat balletjes hoog te houden. Studie, huis, vereniging, een vriendin, een sociaal leven. Ik werk er nog bij als gastheer in een galerie. Probeer naar de sportschool te gaan en af en toe naar mijn ouders. Dat was in het begin best een uitdaging. Je komt vanuit een thuissituatie met je middelbare school, je sport en dat was het wel. Hier moest ik opeens zelf mijn studie gaan inplannen, zelf werk vinden, m’n eigen was doen.” Sander: „Je bent veel meer op jezelf aangewezen opeens.” Niels: „Dat moet je leren, maar het helpt wel dat je er hier meteen elf grote broers bij krijgt. Zij kunnen je wegwijs maken in huis en op de uni.” Timo: „Exact. Zo krijg je er steeds meer grip op. En wat we ook belangrijk vinden hier in huis, is dat we een beetje op elkaar letten. Dat zit verankerd in de huiscultuur.” Sander: „Om de zoveel maanden nemen we de tijd om wat zaken te bespreken. Dat gaat in eerste instantie over organisatorische dingen, maar aan het einde doen we altijd ‘de softe ronde’. Om even te horen hoe iedereen er qua mentaal welzijn bij zit.” Niels: „Daar was ik de eerste keer van onder de indruk, weet ik nog. Dat mensen zich zo vertrouwd voelen om al hun emoties gewoon op tafel te leggen, vond ik wel bijzonder.” Sander: „Studentenverenigingen zijn de laatste tijd wel wat negatief in het nieuws. Maar de sfeer in Wageningen is wat gemoedelijker. We zijn heus niet heilig, maar echte incidenten zijn er nooit geweest.” Sander: „Zelf zie ik vooral de waarde van studentenverenigingen. Dat je zo’n hechte band hebt en samenwoont met elf maten met wie je waarschijnlijk de rest van je leven nog contact houdt – ik vind het leuk om daar bij te horen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Huisdieren Ooit was er een huishond, Boris, die nog geëerd wordt met een portret aan de muur. Nu is al een tijd discussie gaande: komt er een nieuwe hond of niet? Daar is het huis nog niet uit. Boodschappen Er is een huisrekening waar algemene spullen van worden gekocht: ontbijtspullen, schoonmaakartikelen. Dan is er nog een dagelijkse eetrekening en een drankrekening. Alle (fris)drank wordt aan huis geleverd door Heineken. Bij elkaar is de bijdrage zo’n 150 euro per maand per persoon. Koken Een paar jongens uit het huis werken in de horeca. Zij koken dan ook vaak. Pasta met venkel en worst is de favoriet. Ook koken ze één maand per jaar vegetarisch als challenge. Laatste grote uitgave Het huisweekend naar Edinburgh. Dat kostte zo’n 870 euro per persoon.</p>
<img src='https://images.nrc.nl/omSeM3tY2XOvrDqH_SeTrqBOX9s=/1280x/filters:no_upscale()/s3/static.nrc.nl/images/gn4/stripped/data116266159-953863.jpg'/>]]></description>
      <guid>https://nrc.nl/nieuws/2024/05/31/we-delen-een-badkamer-met-zijn-twaalven-a4200629</guid>
      <pubDate>Fri, 31 May 2024 07:02:22 +00:00</pubDate>
    </item>
  </channel>
</rss>
