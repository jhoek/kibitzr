<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Ik heb het idee dat de  oudere generatie niet snapt waar wij mee bezig zijn’]]></title>
      <description><![CDATA[<p>Dianne: „We zijn een hecht, gezellig studentenhuis. De deuren staan altijd open en we lopen makkelijk bij elkaar naar binnen. Als ik thuiskom na een dag werken of studie, doe ik altijd even een rondje om te kijken wie er thuis is, en om te kletsen.” Roel: „We gaan in de zomer een week met elkaar op vakantie en hebben één keer in de maand huisavond. Dan plannen we iets leuks om met z’n zessen te doen. Bowlen, escaperoom of we doen mee met een pubquiz.” Dianne: „Meestal eindigen we in de middenmoot, maar één keer was ik niet mee en werden ze meteen een-na-laatste. De troostprijs staat nu in de gang.” Roel: „We zijn nogal linksig met z’n allen. Soms zeg ik voor de grap iets heel rechts, dan ben ik ‘right wing Roel’. Onze humor is dat we elkaar – op een lieve manier – graag mogen afzeiken. Ik wrijf Sjoerd bijvoorbeeld graag in dat hij al bijna 30 is.” Sjoerd: „En soms pest ik Dianne door te zeggen dat God niet bestaat. Ze is een christen en we zaten in een discussie waarin zij mij ook uitdaagde. Ik hou verder heel veel van Dianne, hoor.” Dianne: „We zijn een soort broers en zussen met elkaar. Beetje uitdagen, elkaar op de kast jagen, dat vinden we leuk. We lachen veel met elkaar.” Roel Zeilstra (25), Dianne Krist (24) en Sjoerd Veenman (28) wonen in een studentenhuis in Nijmegen, samen met nog drie huisgenoten. Roel is afgestudeerd aan de pabo en werkt nu in een buitenschoolse opvang. Dianne is net begonnen aan een master journalistiek aan de VU in Amsterdam en werkt daarnaast in de horeca en als drager bij uitvaarten. Sjoerd heeft toegepaste psychologie gestudeerd. Hij werkt nu als kickboksinstructeur, speelt in twee bandjes en is persoonlijk begeleider in de zorg. Roel en Sjoerd verdienen allebei een half keer modaal, Dianne kan wegens haar master minder werken en verdient nu een kwart modaal. Roel: „We zijn met drie mannen en drie vrouwen. Dat werkt heel goed.” Dianne: „Ik ben bijvoorbeeld een beetje slordig met de afwas bijhouden. Met alleen vrouwen zou ik bang zijn dat ze achter mijn rug zouden smiezen: oh, ze heeft de afwas weer niet gedaan. Roel roept gewoon: Dianne, afwassen, nu!” Sjoerd: „Door samen te wonen krijg je ook een ander perspectief mee. Over veiligheid voor vrouwen op straat bijvoorbeeld. Met alleen maar mannen krijg je toch minder mee wat dat met iemand doet.” Dianne: „Per verdieping hebben we de schoonmaaktaken verdeeld. Iemand doet de keuken, een ander de badkamer en de derde doet het afval.” Sjoerd: „De gang stofzuigen doen we tussendoor. Meestal diegene die een schoon huis het belangrijkste vindt.” Roel: „Dus jij niet.” Sjoerd: „Ik doe het niet zo vaak, nee.” Roel: „In juli ben ik afgestudeerd van de pabo. Tijdens de opleiding heb ik gemerkt dat het ontzettend veel van je vraagt om leerkracht te zijn. Na een stagedag voor de klas kwam ik eigenlijk altijd overprikkeld thuis en kon ik alleen nog maar op de bank liggen. Dan kon ik ook lastig meer met jullie praten.” Sjoerd: „Je had ook wel echt een zware klas volgens mij.” Roel: „Ja, mijn afstudeerstage was in het speciaal onderwijs. Dat was best intens. Na de opleiding dacht ik daarom: is dit echt wat ik wil? Toen heb ik besloten om eerst bij een bso te gaan werken en dat bevalt ontzettend goed. In de ochtenden ben ik met Thijs, ook een huisgenoot, bezig met een start-up. We willen een online leeromgeving maken voor hoogbegaafde kinderen die iets meer uitdaging zoeken. ’s Middags ben ik dan sociaal en lekker actief met de kinderen in de weer. En in de weekenden ben ik veel met mijn vriendin, Mirjam. Voor mij kan het eigenlijk niet beter op dit moment. Mijn omgeving staat helemaal achter mijn keuze, maar mensen daarbuiten reageren soms wat meer afwijzend. Zo van: hu, je bent toch opgeleid om voor de klas te staan, waarom ga je niet gewoon werken?” Dianne: „Ik heb weleens het idee dat een oudere generatie niet helemaal snapt waar wij mee bezig zijn. Ik studeer niet om zoveel mogelijk geld te verdienen voor een huisje-boompje-beestje. Dat is niet mijn doel. Ik wil werk doen waar ik energie van krijg en waar ik de wereld een beetje beter mee maak.” Roel: „Mooi!” Dianne: „Ja, dank.” Roel: „Angela de Jong had laatst in een column gezegd dat de GroenLinks-PvdA stemmende Gen-Z’ers maar eens van de bank moeten komen en aan het werk moeten, in plaats van op TikTok te zitten en weer een reis te maken naar Bali – zoiets. Nou, dan voel ik me niet aangesproken. Ook al zijn wij misschien officieel Gen-Z’ers.” Sjoerd: „Dat zei een vorige generatie toch ook al over de jongeren toen? Dat is gewoon een terugkerend iets. En TikTok – dat heb ik verboden hier in huis. Tenzij je bespioneerd wil worden door de Chinese overheid. Sowieso heb ik geen Facebook, Snapchat en Insta meer op mijn telefoon. Het is zo’n tijdverspilling! Je zit te scrollen en opeens ben je een uur verder en is je brein helemaal uitgeput. Daar moet je gewoon mee kappen.” Roel: „Wij zijn geluksvogels dat we hier mogen wonen. Het is zo goedkoop. Ik betaal 285 euro per maand voor mijn kamer.” Dianne: „Ik 400 euro, de grootste kamer van het huis.” Sjoerd: „De kamers zijn echt goed te doen, ja. Toch is het bij mij momenteel een beetje krap om rond te komen. Dat komt omdat ik aan het sparen ben voor een reis van drie maanden naar Amerika. Ik wil daar zoveel mogelijk muziek maken en mensen leren kennen. Daar heb ik 10.000 euro voor nodig; het liefst meer. Dus om te besparen eet ik nu veel dingen met linzen. Da’s goedkoop en je krijgt toch proteïne binnen.” Dianne: „Voor mij is het nu ook wat krapper. Ik werkte altijd twee, drie keer in de week bij mijn bijbaantjes. Maar nu met mijn master lukt dat echt niet meer. Dus ik heb mijn lening van DUO weer aangezet. Daar maak ik me wel een beetje zorgen over, voor later. Ooit was de rente natuurlijk nul procent, maar nu is die 2,5 procent of zoiets?” Sjoerd: „Ik heb ook een studieschuld en voel me gepiepeld door het kabinet. Ze hadden beloofd dat die hoge rente nooit ging gebeuren. En toen is het toch via een half procent naar die 2,5 procent gegaan. Ik wil ooit wel op mezelf gaan wonen, maar dat wordt lastig waarschijnlijk. Het is logischer dat je eerst samen met een vriend iets gaat zoeken.” Roel: „Ik heb altijd best wel zuinig geleefd en spaargeld opgebouwd, maar dat is bij lange na niet genoeg om iets te kunnen kopen. En voor nu is het hier in huis ook nog veel te leuk. We zitten allemaal in dezelfde fase van afstuderen of net werken.” Sjoerd: „Precies. Het is gewoon zonde van je tijd en geld om iets in je eentje te gaan huren. Hier is het echt veel gezelliger.” Sjoerd: „15 euro voor drankjes tijdens een date. We hebben de rekening gesplit. Progressief, hè?” Dianne en Roel allebei voor koffie met vrienden of studiegenoten: 16 en 12 euro. Elke dag. Dianne: „Soms fietst iemand op de terugweg al langs de Appie en neemt diegene boodschappen mee. Andere keren gaan we samen.” De kosten worden verdeeld via een Wie Betaalt Wat-rekening. Roel een fitness-jaarabonnement voor 227 euro. „Dat is een abonnement waarmee je ook naar het zwembad kan. Dan is het best voordelig.” Dianne een knipbeurt bij een speciale krullenkapper, 80 euro. Sjoerd zanglessen met twee andere bandleden: 70 euro voor vijf keer. Sjoerd: „Zullen we het in koor zeggen? Tweedehands.” Roel: „In principe alles, behalve ondergoed.” Dianne: „Schoenen koop ik meestal ook wel nieuw, want daar doe je lang mee. Maar voor de rest inderdaad alles tweedehands.” Sjoerd: „Een reis naar Amerika voor drie maanden. Daar heb ik wel minimaal 10.000 euro voor nodig.” Dianne: „Ik kan nu niks sparen.” Roel: „Voor een koophuis. Ooit.” Dianne: „Tijs!” Roel: „Inderdaad Tijs, onze huisgenoot. Hij heeft laatst onze overvolle besteklade uitgezocht. Daarna heeft hij negentig lepels en zeventig vorken naar de kringloop gebracht.” De huisgenoten koken om de beurt. Het favoriete huisgerecht is een wrap met humus, daarop een vegetarische kipschnitzel, een beetje sla, komkommer en dan sriracha-saus. Roel: „Vlees. Ik weet dat het slecht is voor de aarde, en de dieren. Maar toch vind ik het voor één keer per week lekker.” Dianne: „Nieuwe kleren. Als ik dan iets gekocht heb, denk ik: eigenlijk had ik dit op Vinted moeten kopen.” Sjoerd: „Koop gedroogde bonen of linzen in zo’n halvekilozak. Die zijn goedkoop, je kunt er lang mee doen en het vult goed.” Roel: „Wacht een week als je een impulsaankoop dreigt te gaan doen. Vorige week zag ik een leuk soort digitaal typemachientje. Dat leek me opeens wel lachen. Maar nu, een week later, denk ik: nee joh, dat heb ik echt niet nodig.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/kD3LJUCwSbiPu2ljmnrJCuVVW0o=/1280x/filters:no_upscale()/s3/static.nrc.nl/wp-content/uploads/2025/09/24125334/data137812969-1dc967.jpg'/>]]></description>
      <guid>https://nrc.nl/nieuws/2025/09/26/ik-heb-het-idee-dat-de-oudere-generatie-niet-snapt-waar-wij-mee-bezig-zijn-a4907298</guid>
      <pubDate>Fri, 26 Sep 2025 07:02:15 +0000</pubDate>
    </item>
    <item>
      <title><![CDATA[‘We zijn geen mensen die eerste viool willen spelen’]]></title>
      <description><![CDATA[<p>Jeanita: „Opstaan doen we tussen 06.30 en 07.30 uur, het wisselt. Wout staat meestal vroeger op dan ik. Dan gaat hij vaak zwemmen in het kanaal hier vlakbij ons huis in Amsterdam-Noord. Dat doet-ie zomer en winter.” Wout: „In de winter draag ik wel een wetsuit, maar tot eind oktober is dat niet nodig. Soms als je erin springt denk ik wel: waar ben je mee bezig? Maar vervolgens wordt ’t steeds lekkerder. En dan moet je er net uit zijn voordat je onderkoeld raakt. Voordat onze jongste dochter Ida (1,5) geboren werd, deed ik het vijf tot zes keer per week, nu nog een tot drie keer. In de winter begin ik met een wetsuit, en daarna zwem ik ook nog even zonder.” Jeanita: „Hij komt altijd bibberend thuis. Dan is hij helemaal aan ’t shaken als hij aan zijn ochtendkoffie zit.” Wout: „Het geeft wel een kick en vaak heb ik het gevoel dat ik de hele dag nog het effect voel, een soort tinteling.” Jeanita Vriens (42) en Wout van Tongeren (43) wonen sinds 2015 in een huis met tuin in Amsterdam-Noord. „We hebben drie kinderen”, zeggen ze. Hun zoontje Leen is in 2017 na een probleemloze zwangerschap stilgeboren. Daarna is in 2018 hun oudste dochter Aafke geboren en in 2024 hun jongste dochter Ida. Jeanita is violist in het Ragazze Quartet, Wout dramaturg bij Nationale Opera en Ballet. Haar grootste hobby is breien/haken. Wout houdt erg van tuinieren en planten opkweken. Daarnaast luisteren ze veel naar luisterboeken. Samen verdienen ze 2,5 keer modaal. Jeanita: „Ik heb Wout ontmoet via een celliste die met mij in het Ragazze Quartet speelde. Zij had een relatie met de beste vriend van Wout. Die dacht dat wij wel een match waren. Dus hij nam Wout mee naar een concert. Daarna kwam Wout nog een keer naar een concert en toen heeft hij me mee uit eten gevraagd.” Wout: „Ik zag Jeanita en dacht: wat een mooie lange vrouw met krullen.” Jeanita: „Ik vond Wout heel gevoelig en begaan met mensen en superslim. Ja, dat vond ik heel aantrekkelijk. Het duurde wel even van mijn kant voordat ik verliefd werd. Hij had een vouwfiets – dat vond ik niet sexy! We gingen een paar keer op date, maar er gebeurde niet echt iets. Dus toen heb ik gezegd dat ik ons meer als vrienden zag. Maar even later, toen we elkaar gedag gingen kussen op de wang, kuste hij met opeens op de mond.” Wout: „Jeanita had gezegd dat als ik méér dan vriendschap wilde, ik dan ook maar initiatief moest nemen. Oké, dacht ik, misschien moet ik dat dan maar doen. Dat zoenen veranderde alles.” Jeanita: „Toen was het aan! We zijn getrouwd in 2015. En in 2017 was ik zwanger van onze zoon Leen. Hij is de 39ste week van mijn zwangerschap stilgeboren. Dat was een donderslag bij heldere hemel. Hij was tot dan toe gezond en bewoog veel. Maar op een avond dacht ik: wat gek, ik voel ’m helemaal niet bewegen. Toen zijn we voor de zekerheid naar het ziekenhuis gegaan.” Wout: „En toen bleek dat hij al geen hartslag meer had.” Jeanita: „Leen is op 13 maart overleden. En op 15 maart moest ik bevallen van een dood kind. Ik was toen geneigd voor een keizersnede te kiezen maar dat doen ze in Nederland alleen als er gevaar is voor moeder of kind. En het herstel na keizersnede schijnt zwaarder te zijn. Achteraf blijkt dat het psychisch heel belangrijk geweest is om door die bevalling heen te gaan. Dat was een onderdeel van ons rouwproces.” Wout: „We waren die dag heel intens samen, met elkaar en met hem. En het was ook echt een mooie dag. Toen hij net geboren was, waren we er heel vol van en heel gelukkig.” Jeanita: „Het was voor het eerst dat we een kind op de wereld zetten. Het was een prachtig voldragen kind, maar hij leefde niet.” Wout: „Door alle pijn en verdriet en onmacht heen voelden we ons heel erg gesteund door vrienden en familie en alle mensen in het ziekenhuis. De verloskundige is een vriendin van ons geworden.” Jeanita: „Na de geboorte heeft hij nog een week bij ons thuis in een wieg gelegen, dezelfde waar ik en mijn moeder ook in gelegen hadden. Toen hebben we hem begraven. Er waren heel veel mensen en ik heb viool gespeeld. Uiteindelijk had ik niet liever gehad dat Leen er helemaal niet was geweest. Ik heb contact met hem gehad in mijn buik. Negen maanden lang heb ik heel veel liefde en contact gevoeld.” Wout: „Ruim anderhalf jaar later is onze dochter Aafke geboren.” Jeanita: „Je bent zo voorbereid en klaar voor het ouderschap – dat kun je niet stopzetten. Maar Aafke, nu 6, is geen vervanging voor Leen. We fantaseren nog steeds hoe zijn leven had kunnen zijn. En ik denk altijd: er had hier een jongetje van 8 aan de tafel moeten zitten met zijn zusjes. Ik denk eraan hoe anders het voor hen was geweest met een grote broer op te groeien. Aafke maakt tekeningen van hem met teksten als ‘Ik mis je, Leen’. Ze vertelt ook altijd zonder drama dat ze een broertje heeft dat dood is.” Wout: „Ze weet wat een grote gebeurtenis het in ons leven is. En we gaan regelmatig naar het graf, dus ze kent die plek. Ik denk dat het net is als met een oorlogsverleden: als het niet wordt uitgesproken, gaat het meer in de weg zitten in een familie.” Jeanita: „Als je er open over bent, kan iedereen zich uiten.” Wout: „Ik ben sinds 2017 dramaturg bij Nationale Opera en Ballet. Ik adviseer de regisseur en als er een nieuwe opera gemaakt wordt, denk ik mee met de schrijver van het libretto en de componist. Een dramaturg is een soort eerste toeschouwer, iemand die het maakproces van nabij volgt, goed luistert en meepraat: wat willen we vertellen? Soms moet je anderen herinneren aan wat ze willen. Of zeg je: volgens mij, als je ’t zo aanpakt, dan komt ’t zus of zo over op het publiek. Je moet met het team meedenken maar ook kritische afstand bewaren. En vooral niet op de stoel van de regisseur willen gaan zitten.” Jeanita: „Ik speel sinds 2007 viool bij het Amsterdamse Ragazze Quartet, een strijkkwartet dat bestaat sinds 2001. We treden regelmatig op, repeteren veel en daarnaast is het veel plannen, overleggen, teksten schrijven. We organiseren ook muziekfestival September Me in Amersfoort, dat volgend weekend plaatsvindt. In het kwartet speel ik een begeleidende rol, een tussenstem. Niet de eerste viool.” Wout: „We hebben allebei een persoonlijkheid om niet helemaal op de voorgrond te willen staan. Misschien is dat de reden dat die vriend ons wilde koppelen.” Jeanita: „We zijn geen mensen die eerste viool willen spelen.” Wout: „Als we tweede viool spelen, komen we meer tot ons recht.” Jeanita: „Aafke zit sinds kort op vioolles, na lang zeuren. Van mij hoefde het niet, ze zat al op ballet en zwemles. Maar ze wilde het echt en ze gaat als een malle! Op Koningsdag heeft ze al 40 euro verdiend met vioolspelen op straat.” Jeanita: „Geld voor een kinderkledingkast die ik verkocht heb aan iemand hier in de buurt.” „We wonen naast een Plus-supermarkt maar ik doe elke zaterdagochtend weekboodschappen bij de Lidl”, zegt Wout. „Dat is zes minuten fietsen, maar de Plus is duurder en ik vind Lidl een heerlijke supermarkt! Ze hebben goeie noten, goed brood en altijd weer andere producten. Nu eens hebben ze een Italiaanse week met burrata of zo, je weet nooit zeker wat er is. En ze hebben een speciale sectie met boormachines, mannenpyjama’s en tuingereedschap. We hebben er ook eens een supboard gekocht, een surfplank om staand op te peddelen.” Een dure schoenenkast voor in de gang, op maat online besteld. Jeanita: „Aafke doet niet mee, helaas, maar ik zie liever één paar schoenen bij de achterdeur dan zes!” Ze kopen behoorlijk veel tweedehands, zoals een grote katoenen De Waard-tent. „Ik doe ook mee aan een kledingruil hier in Noord met zestig tot zeventig vrouwen die zakken kleding bij elkaar bezorgen”, zegt Jeanita. „Je kunt eruit halen en erin doen wat je wil. Er is een speciale zak voor kinderkleding en eentje voor volwassenen.” Aafke krijgt 50 cent per week. Bijna elke dag. „Dat moet ook wel met twee kleine kinderen”, aldus Jeanita. Een brillenplankje in de vorm van een egelsilhouet. Het zag er leuk uit, maar Wouts bril viel er steeds vanaf. Wout, want hij kookt ’t vaakst. Als Jeanita kookt, gebruikt ze Wouts weekboodschappen niet, maar koopt ze bij de Plus waar ze die dag zin in heeft. „Nieuwe kleding”, zegt Jeanita. Ze sparen nergens specifiek voor, maar willen ooit op reis naar Zuid-Afrika, als de kinderen wat ouder zijn. Wout: „Ga naar de Lidl!” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/qqbU4kDcNFm3kcV_y_BTZVGBeHk=/1280x/filters:no_upscale()/s3/static.nrc.nl/wp-content/uploads/2025/09/18151350/data137513956-9ce2ae.jpg'/>]]></description>
      <guid>https://nrc.nl/nieuws/2025/09/19/we-zijn-geen-mensen-die-eerste-viool-willen-spelen-a4906650</guid>
      <pubDate>Fri, 19 Sep 2025 07:02:15 +0000</pubDate>
    </item>
    <item>
      <title><![CDATA[‘Ik heb me altijd een wereldburger gevoeld’]]></title>
      <description><![CDATA[<p>„Tien jaar geleden heb ik in Myanmar mijn Zuid-Koreaanse vrouw Jinyoung ontmoet. In de zomer is zij drie maanden in Nederland, in de winter woon ik bij haar. We hebben ervoor gekozen om in twee landen te wonen, omdat we van beide culturen willen genieten. Ik zou ook niet permanent in Zuid-Korea willen wonen. Het is redelijk geïsoleerd, doordat het alleen aan Noord-Korea grenst. Je steekt niet even een grens over, zoals in Nederland. Andersom wil mijn vrouw niet permanent in Nederland wonen: ze vertaalt films, houdt zich bezig met weeskinderen en is lid van een schrijversorganisatie. Dat wil ze niet opgeven. In coronatijd zijn we getrouwd, omdat we elkaar anders niet mochten bezoeken. „Daarvóór ben ik altijd vrijgezel geweest en ik was ervan overtuigd dat dit ook zo zou blijven. Ik had een geweldig leven, met veel keuzevrijheid. Ik heb ook nooit een kinderwens gehad. Politiek, klimaatverandering, ik vond het niet verantwoord om kinderen in deze wereld te laten opgroeien, zonder te oordelen over anderen. Economisch zijn minder kinderen misschien niet handig, maar voor de planeet is het niet ongunstig. Peter van Bragt (70) volgde een hbo-opleiding klinische chemie en studeerde moleculaire biologie in Utrecht. Hij werkte als onderzoeker in de Verenigde Staten en had diverse internationaal georiënteerde functies in Nederland. Hij woont in een rijtjeshuis Breda en is getrouwd met Jinyoung, die het grootste deel van het jaar in haar geboorteland Zuid-Korea woont. Peters pensioen bedraagt 1,1 keer modaal. „Na mijn studie moleculaire biologie wilde ik in Afrika gaan werken, maar dat is niet gelukt. Toen kreeg ik in 1979 een aanbod uit de VS en heb ik ruim vier jaar in Texas gewerkt als onderzoeker humane genetica. Daar heb ik gezien wat conservatieve en progressieve krachten doen met een samenleving en dat heeft me gevormd tot een mens met een voorkeur voor het progressieve. Daarna heb ik altijd in internationale werkomgevingen gewerkt. Ik ben mijn loopbaan geëindigd als senior beleidsmedewerker internationalisering in het hoger onderwijs. Op mijn 61ste ben ik vrijwillig met vervroegd pensioen gegaan. Daarvoor had ik altijd geld opzijgezet. Het is een van de beste beslissingen in mijn leven geweest.” „Ik kook graag en heb ruim tweehonderd kookboeken in de kast staan.” „Mijn hele leven heb ik veel gereisd, voor mijn werk, maar ook privé. Ik heb me altijd een wereldburger gevoeld. Vroeger dacht ik: ik ga alle landen in de wereld bezoeken, maar dat gaat niet meer lukken. Ik heb onder meer de Sovjet-Unie en Oost-Duitsland gemist. Dat stemt me enigszins droevig, maar ik heb er toch zo’n tachtig bezocht. Overigens ben ik nooit in Parijs geweest en ook Londen heb ik maar één keer vluchtig gezien. Stedentrips bewaar ik voor als ik een rollator heb. „Al vanaf mijn vijftiende ben ik geïnteresseerd in de natuur. Ik heb bijna een jachtinstinct om dingen te ontdekken die ik nog niet heb gezien. Dat is helemaal uit de hand gelopen. Met een rugzak ben ik door Borneo getrokken en door de Egyptische woestijn. Ik heb gezeild van Papoea-Nieuw-Guinea naar de Salomonseilanden en in een Volkswagenbusje ben ik van Texas naar Alaska en terug gereden. En in mijn studententijd ben ik op de fiets naar Porto gereisd. Daar heb ik voor het eerst witte port gedronken. Sindsdien drink ik elke avond om zes uur een glaasje witte port met wat tapas erbij, ter onthaasting.” Peter houdt van koken en vooral van duiken. „Er zijn jaren dat ik wel driehonderd duiken heb gemaakt.” „Op mijn 25ste ben ik begonnen met sportduiken. Duiken is net als reizen naar andere culturen, je komt in een heel andere wereld terecht. Ik heb bijna vijfduizend duiken gemaakt, overal ter wereld, maar vooral in koude gebieden als Scandinavië, Antarctica en Patagonië. Documentaires over duiken in tropische wateren kan ik genoeg zien op tv. Zelfs in Nederland valt nog veel te ontdekken. Van alle biodiversiteit bevindt 80 procent zich onder water. „Er zijn jaren dat ik wel driehonderd duiken heb gemaakt, maar dit jaar blijft het beperkt tot zeventig à tachtig. Dat komt onder andere doordat mijn camper onlangs is gestolen. Ik had naar Oost-Polen gewild en Hongarije, en dat kon dus niet doorgaan. Maar ik ga ook wel eens een paar dagen naar Zeeland, dan besteed ik zeventig tot tachtig uur per week aan duiken en alles wat daarmee samenhangt, zoals mijn website over Nederlandse zeenaaktslakken bijwerken (blauwtipje.nl) en bijdragen leveren aan het biodiversiteitsonderzoek van Naturalis Biodiversity Center in Leiden. Tijdens het duiken maak ik natuurfoto’s, ik heb er honderdduizenden. Die gebruik ik onder andere bij het onderzoek voor Naturalis. Mijn hobby’s heb ik altijd geprobeerd nuttig in te vullen, met lezingen, publicaties en bestuursfuncties. Ik ben dus nooit in een gat gevallen na mijn pensioen – ik had het veel eerder moeten doen. „Naast reizen en duiken hou ik niet zoveel vrije tijd over. Ik lees wel boeken over andere culturen, dat is ook een vorm van reizen. Net als films kijken. Ik leef sober. Ik heb altijd een tweedehands auto gehad, heb een bescheiden huis dat ik deels zelf aan het isoleren ben, ik koop nauwelijks kleding en gooi nooit eten weg. Geld geef ik vooral uit aan duikreizen. „Hoe mijn vrouw en ik ons leven gaan inrichten als we echt oud worden, weten we nog niet. We zien het wel, daarover filosoferen heeft nog niet zoveel zin. Niet weten wat ik morgen ga doen, heb ik altijd beschouwd als een van de mooiste aspecten van mijn leven. Toen ik twaalf jaar geleden een vergevorderde vorm van darmkanker bleek te hebben, dacht ik dat alles anders zou worden. Twee jaar later liep ik mijn eerste marathon, in Barcelona. Later heb ik er nog vier gelopen, onder meer op Spitsbergen. Die ziekte was geen leuke periode, maar er is wel veel uit voortgekomen. Pluk de dag is mijn levenshouding. Ik geniet van het leven.” „Ik ga een paar keer per week naar de supermarkt en naar de Turkse winkel.” „De isolatie van de zolder.” „Zeven jaar geleden heb ik de spouwmuur laten isoleren voor 760 euro, maar de ventilatie werd verkeerd aangelegd, waardoor de vloer in de woonkamer nu vervangen moet worden. Kosten: 14.000 euro.” „Aan vrienden voor een gezamenlijk cadeau voor een jarige vriendin.” Beide. „Maar ik koop bijna niets. Ik doe jaren met kleding en heb niet veel met hebbedingetjes.” „Elke drie tot vier weken ga ik het hele huis door.” „Ik kook graag en heb ruim tweehonderd kookboeken in de kast staan. Als Jinyoung en ik samen zijn, eten we Koreaans, Nederlands of internationaal. Ik zal nooit een pizza bestellen.” „Aan vliegreizen. Maar de drang om te reizen is groter dan het schuldgevoel.” „Dat doe ik niet meer. Ik geef ruim minder uit dan er aan pensioen binnenkomt.” „Gooi zo min mogelijk weg, gebruik spullen tot ze versleten zijn of repareer ze. Wees tevreden met wat je hebt, dat spaart heel veel geld uit in deze maatschappij waar je wordt gepusht om te consumeren. Aan energie verbruik ik gemiddeld maar 35 euro per maand. Het scheelt natuurlijk dat ik in de winter in Zuid-Korea ben en zonnepanelen heb.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/rgqntneTb9_JHgJulNxDLASao6M=/1280x/filters:no_upscale()/s3/static.nrc.nl/wp-content/uploads/2025/09/11103714/data137164532-27830b.jpg'/>]]></description>
      <guid>https://nrc.nl/nieuws/2025/09/12/ik-heb-me-altijd-een-wereldburger-gevoeld-a4905788</guid>
      <pubDate>Fri, 12 Sep 2025 07:02:16 +0000</pubDate>
    </item>
    <item>
      <title><![CDATA[‘Op zondagavond in bed bespreken we: hee, hoe ziet jouw week er eigenlijk uit’]]></title>
      <description><![CDATA[<p>Sanne: „Mijn sambalproject is een uit de hand gelopen coronahobby. Of eigenlijk begon het nog eerder, in 2012, toen ik een tijdje in Mexico heb gewoond. Ik proefde daar de heerlijkste dingen en eenmaal terug in Nederland ging ik naar die smaken op zoek. Uiteindelijk vond ik die bij de Sambalman; een oude Surinamer die in Rotterdam vanuit zijn bakfiets potjes sambal verkocht. Superlekker! Maar tijdens covid kwam hij helaas niet meer buiten. Tegelijkertijd vloog ik hier helemaal tegen de muren omdat ik thuis moest werken. Toen ben ik zelf allerlei salsa’s en sambal gaan maken. Vrienden proefden dat en zeiden: dit is zo lekker, dit moet je gaan verkopen! Dat leek me meteen een leuk project. Met een vriendin heb ik toen een logo in elkaar geknutseld en de naam bedacht: ‘Sanne’s Tering Hete sambal’. Ik hou er wel van om een beetje te schuren.” Koen: „Sanne maakt regelmatig een grote batch sambal hier in de keuken. Die peperlucht is vrij intens. Je moet bijna een duikbril opzetten als je in de keuken moet zijn. Op die dagen probeer ik altijd op kantoor te gaan werken.” Sanne Rooijakkers (35) en Koen de Jong (29) wonen in een huurappartement in Rotterdam. Koen is sales director bij een digital agency. Sanne is accountmanager bij een evenementenplatform. Daarnaast maakt Sanne zelf sambal en andere hete producten onder de naam Sanne’s Tering Hete Sambal. Ze hebben dit jaar een appartement gekocht in een oud schoolgebouw in Rotterdam. Ze hopen er begin volgend jaar in te kunnen. Met z’n tweeën verdienen ze drie keer modaal. Sanne: „Mijn inschrijving bij de Kamer van Koophandel in Utrecht was ook nog een mooie scène. Die vrouw achter de balie was speciaal uit haar lunchpauze teruggekomen omdat ze wel eens wilde zien wie die Sanne nou was van de teringhete sambal. Vervolgens ontstond er discussie: is tering nou een scheldwoord of niet? Mag dat in je bedrijfsnaam? Na wat overleg riep ze in plat Utrechts over die hele afdeling: ‘Annie, tering mag gewoon, hoor!’ Haha, echt goud, die vrouw. Ik werk nu vier dagen bij mijn ‘echte’ baan, een platform in de evenementenbranche. Vrijdag is mijn sambaldag. Ik verkoop de sambal via mijn webshop en op markten of events. Ik krijg veel energie van dit soort zij-projectjes. Ik organiseer ook pitchavonden in Utrecht voor mensen met een goed horeca-idee. En… wat doe ik allemaal nog meer?” Koen: „Je hebt een wijnfestival.” Sanne: „O ja! Kijk, het is maar goed dat Koen erbij zit. ‘Nacht van de wijn’ is dat. Ik heb me vorig jaar ingekocht bij de organisatie en we zijn aan het kijken of we meerdere edities kunnen gaan organiseren.” Koen: „Ik heb meer een rechttoe rechtaan baan.” Sanne: „Jij bent sowieso meer de nuchtere van ons twee. Ik ben het ongeleide projectiel. Koen keeps me grounded.” Koen: „Die peperlucht is vrij intens.” Koen: „Ik werk fulltime bij DEPT, een digital agency. Je zou het ook een reclamebureau kunnen noemen ja, maar digital agency klinkt véél hipper natuurlijk. We zijn een internationaal bureau en bedenken en maken reclame-uitingen voor bedrijven. Hier in Rotterdam zitten we met 250 man op kantoor en ik ben verantwoordelijk voor het salesteam in Nederland en Denemarken.” Sanne: „Het is wel een work hard, play hard-wereldje.” Koen: „Dat klopt denk ik wel. We zijn met veel jonge mensen en als er iets gevierd kan worden, is het snel een party inderdaad. We werken op hoog tempo, met harde deadlines en ik wil nooit middelmatig werk leveren. Daar moet je soms een avondje of een weekenddag voor doorwerken.” Sanne: „Maar de cultuur is ook dat je daarvoor mag compenseren.” Koen: „Jazeker. Dit werk moet je in 40 uur kunnen doen, vind ik. Dus als het de ene week niet lukt, maak je dat de andere week weer goed. Qua werkdruk is het misschien wel bovengemiddeld, maar dit werk is geen burn-outrecept. De sfeer is superpositief. Aan de andere kant zijn er weinig mensen in onze industrie die dit tot hun pensioen doen. Dus ik ga ongetwijfeld ooit de overstap maken naar iets rustigers, maar voorlopig nog niet. Tenzij Sanne van haar sambalimperium een miljoenenbedrijf maakt natuurlijk. Dán ga ik lekker chillen in de tuin van onze villa.” Sanne: „En voor mij eens een lekker cocktailtje shaken.” Sanne: „Wij hebben weinig structuur in de week zitten. Dus als je zegt: vertel eens hoe een woensdag gaat – geen idee!” Koen: „Op zondagavond in bed bespreken we: hee, hoe ziet jouw week er eigenlijk uit? Wordt het druk op het werk? Wat voor avondprogramma heb je?” Sanne: „Werken doen we overal en nergens. Ik heb verder een pubquizteam in Utrecht, jij gaat voetballen.” Een koelkast vol herinneringen. Het huis staat vol met planten waar ze beiden met liefde voor zorgen. Koen: „Verder eet ik één keer in de week met vrienden en dan kijken we slechte televisie. Ex on the beach of lager, zeg maar. Dat is onze simpele avond. Ik moet voor werk ook af en toe naar Denemarken, heb ’s avonds nog vaak borrels of netwerkdingen. Dan gaat het best rap, met de dagen.” Sanne: „Ik ga wel goed op zo’n volle agenda. Tegenwoordig hebben veel van mijn vrienden jonge kinderen. Dus dan is het kindje bepalend voor wanneer en waar we kunnen afspreken. Dat vind ik niet erg hoor. Ik schik me graag en spring de trein wel in. Lekker boekje lezen. Prima.” Koen: „We zijn heel happy in de stad. We wonen hier op een superlocatie in Rotterdam. Je loopt de deur uit en kunt overal heen! Dat blijft gewoon heel erg leuk.” Sanne: „Al gaan we wel verhuizen. We hebben een appartement gekocht in een oud schoolgebouw in de wijk het Oude Noorden. Het gebouw wordt nu gerenoveerd en begin volgend jaar kunnen we er hopelijk in. Het is best een gedoe, zo’n verbouwing. Qua geld, communicatie, beloftes van bedrijven die anders uitpakken… het is wel een projectje, zeg maar. Waar ik naar uitkijk? Naar het bad in onze badkamer! Dat was mijn one and only eis.” Koen: „Ik kijk heel erg uit naar een goede, eigen werkplek. Want nu werk ik hier vanuit ons kamertje dat ook dienst doet als rommelhok, schoenenkast en washok, met de Lowlands-spullen van vorig jaar nog in de hoek. Ik heb wel zin dat het gewoon geregeld is, met de verhuizing.” Sanne: „En daarna gaan we op een dikke vette vakantie!” Campertickets voor Lowlands: 36,50 euro per persoon. Sanne: „We gaan met een hele groep vrienden, tien man. De kosten konden dus gedeeld door tien.” Koen: „We zijn nog niet op het punt in ons leven dat we weekboodschappen kunnen doen. Dan liggen die spullen maar te verpieteren in de koelkast.” Sanne: „Een motor, een Yamaha uit 1987, voor 1.250 euro. Ik heb in coronatijd mijn motorrijbewijs gehaald.” Koen: „De eerste termijnbetaling voor ons nieuwe huis: 43.000 euro.” Sanne koopt het liefste álles tweedehands. „Ik vind dat we wel wat kunnen minderen met z’n allen met spullen kopen.” Koen geeft meestal de voorkeur aan nieuw, al is hij wel van de vintage designmeubels. Sanne: „Ik!” Koen: „Sanne heeft een iets lagere tolerantie voor zooi dan ik.” Sanne kocht 500 sambal-etiketten met een typefout erop: de milliliters klopten niet. „Af en toe plak ik ze er toch op en zeg het er live bij dat het niet klopt.” Dat is Koen. „Ik heb vijf recepten die ik blind kan maken. De Thaise massamancurry is een favorietje.” Sanne: „Eten in een sterrentent. Ik vind het heel vet en ook het geld waard. Maar driehonderd euro op één avond uitgeven… dat vind ik lastig te verantwoorden aan mezelf.” De inrichting en verbouwing van hun nieuwe huis. Sanne: „Als het zou lukken 50.000 euro daarvoor te sparen, zou dat fijn zijn.” Niet beknibbelen op iets in huis wat je levensvreugd geeft. „Of het nou een robotstofzuiger is of een prullenbak met een automatische klep – koop het! Dat scheelt echt stress en gedoe.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/jOvVRVPr6mvezqPheLodlriqeDk=/1280x/filters:no_upscale()/s3/static.nrc.nl/wp-content/uploads/2025/09/05151809/data136837612-97f9f8.jpg'/>]]></description>
      <guid>https://nrc.nl/nieuws/2025/09/05/op-zondagavond-in-bed-bespreken-we-hee-hoe-ziet-jouw-week-er-eigenlijk-uit-a4905190</guid>
      <pubDate>Fri, 5 Sep 2025 07:02:16 +0000</pubDate>
    </item>
    <item>
      <title><![CDATA[‘Steeds verhuizen naar een ander land is intens’]]></title>
      <description><![CDATA[<p>Carolien: „In 1985 ging ik Japankunde studeren in Rotterdam.” Eric: „Ik werkte daar als studentassistent en studeerde economie. Japan was toen enorm in zwang, er werd zelfs gezegd dat de Japanse economie groter zou worden dan de Amerikaanse.” Carolien: „De studie Japankunde ging net dat jaar van start aan de Erasmus Universiteit.” Eric: „Ik had zelf toen al in Japan gewoond, van mijn vijfde tot mijn achtste. Mijn vader werkte bij Shell.” Carolien: „Voordat ik tijdens mijn studie voor een jaar naar Japan zou gaan, ging ik een keer met Eric thee drinken voor Japantips. We hadden toen allebei nog een andere relatie, we werden niet meteen verliefd. De vonk sloeg pas zo’n drie jaar later over.” Eric: „Op een zondagochtend zag ik haar lopen in het Museum Boijmans van Beuningen. Maar ik had haar nummer niet, dus dat zocht ik op in het telefoonboek.” Carolien: „Toen is het wat geworden en dachten we al snel: wat zou het leuk zijn om samen naar Japan te gaan. En dat hebben we gedaan.” Carolien van Tilburg (58) en Eric van Kooij (64) ontmoetten elkaar bij de studie Japankunde in Rotterdam. Eric werkt via Economische Zaken op Nederlandse ambassades in het buitenland. Zo woonden ze eerst zeven jaar in Tokio, toen vijf jaar in Beijing, zes jaar in Parijs en tussendoor in Nederland. Carolien werkte al die jaren onder meer als correspondent, ondernemer en manager. Nu zijn ze ruim zes jaar terug in Tokio. Ze hebben drie kinderen: Miki (28), Sil (22) en Fay (20). Ze verdienen samen 2,5 keer modaal. Eric: „Ik werkte inmiddels voor Economische Zaken en kon gedetacheerd worden op de Nederlandse ambassade in Tokio.” Carolien: „Uiteindelijk hebben we daar toen zeven jaar gewoond.” Eric: „Japan is een land van tempels en hightech. Tradities zoals de theeceremonie en haiku’s leven er nog steeds, maar het heeft ook een hippe, hypermoderne kant. Het is de grootste robotexporteur van de wereld, er rijden hogesnelheidstreinen door het hele land, de metro rijdt om de twee minuten. Tokio is enorm groot, er wonen 35 miljoen mensen in het urbane gebied. Ik kan hier uren door de stad lopen en elke keer andere dingen zien.” Carolien: „Japan is vol paradoxen. De mensen zijn soms heel gesloten, soms prettig gestoord. Wij wonen in het centrum van die gigantische stad maar ons huis is helemaal stil. Japan is leefbaar, er is een menselijke maat en een bepaalde zachtheid. Dat is de reden dat ik terug wilde. We hebben ook een paar jaar in Parijs gewoond, ten tijde van de aanslagen van 2015. Dat was voor ons als gezin aangrijpend. Japan is natuurlijk niet perfect, maar het is een maatschappij waar mensen veilig en met respect dicht op elkaar kunnen leven. Dingen op straat worden niet vernield. Iedereen staat links op de roltrap zodat mensen die haast hebben er rechts langs kunnen. Mensen zijn beleefd en houden rekening met elkaar.” Eric: „Na enige omzwervingen wonen we nu weer zes jaar in Tokio. We wilden onze jongste twee kinderen, toen 14 en 16 jaar, deze Japanervaring meegeven. Zij vinden het nu net zo fantastisch als wij.” Carolien: „We wonen op tien minuten lopen van Shibuya Crossing, het drukste kruispunt van Tokio, en van de wereld, vol neonverlichting.” Eric: „Elke minuut steken daar duizenden mensen over. Er zijn barretjes, restaurants, boetieks. Het is een geweldig leuke en levendige buurt.” Carolien: „En dat het heel veilig is, is een superbonus. We wonen bovendien vijf minuten van een groot park, het -Yoyogipark, met grote, oude bomen. Daar doen we elke avond een digestive walk. Het park is op z’n mooist in het voorjaar, als de kersenbloesems in bloei staan.” Eric: „Op de ambassade ben ik hoofd van de afdeling innovatie en technologie. Wat wij doen, is de samenwerking tussen Japan en Nederland op deze gebieden versterken. We kijken waar Nederland sterk in is en waar Japan sterk in is. We proberen die ecosystemen met elkaar te verbinden. Ik houd me bezig met de nieuwste technologieën. Fotonische chips, bijvoorbeeld. In chips zitten normaal elektronen maar de nieuwe trend is fotonen te gebruiken. Die maken gebruik van licht als informatiedrager. Ze hebben minder energie nodig en dat is in deze tijden van AI en datacentrums een enorm voordeel.” Carolien: „Toen we voor het eerst naar Japan gingen, ben ik correspondent geworden voor allerlei media, waaronder RTL Nieuws en De Telegraaf. Terug in Nederland had ik een mediabureau. Toen we vijf jaar in Beijing woonden, ben ik ondernemer in de retailsector geworden. In Parijs heb ik het Atelier Néerlandais opgezet, een co-working- en presentatieplek voor de creatieve industrie. En sinds we weer in Japan zijn, stimuleer ik Japans-Nederlandse samenwerking op diverse gebieden, variërend van windenergie tot games en design. Eerst deed ik dat op de ambassade, nu doe ik dat freelance.” Eric: „Mijn werkdag op de ambassade begint om 09.00 uur. En dan rond 16.00 à 17.00 uur ’s middags gaat Nederland open, want dan begint daar de werkdag. Dus dan beginnen de calls en die duren vaak tot 19.00, 20.00 uur ’s avonds.” Carolien: „Ik werk thuis, soms op een co-werkplek. En ik zit ’s avonds ook vaak in calls met Nederland. Ik werk minder dan Eric. Begin ’s ochtends iets later. Ik werk eerder veertig uur, Eric vijftig.” Eric: „Maar wat is werken ? Als ik over straat loop, denk ik ook na over mijn werk. Werk en privé lopen door elkaar heen, maar dat is helemaal niet erg, ’t is gewoon leuk. Want ik vind mijn werk leuk. En dat is een enorm voorrecht.” Carolien: „Steeds verhuizen naar een ander land is intens. Het is leuk, maar ook veel geregel om iedereen op gang te helpen en soms een heel gedoe.” Eric: „Als kinderen jong zijn, verhuizen ze makkelijk mee en zijn ze heel flexibel. Als ze ouder worden, wordt het lastiger. Dan moeten ze elke paar jaar weer afscheid nemen van vrienden en vriendinnen, bijvoorbeeld. Maar onze kinderen kijken er nu met een enorm positieve blik op terug. Het was niet altijd makkelijk, maar ze vinden het fijn dat ze deze kansen gehad hebben om steeds weer nieuwe landen en culturen te ontdekken.” Carolien: „We zijn heel trots op onze kinderen. Ze hebben een groot taalgevoel ontwikkeld, spreken onderling Engels en hebben een grote flexibiliteit ten aanzien van verschillende culturen, eetgewoontes en hoe mensen met elkaar omgaan. Dat is superleuk.” Dagelijkse routine Eric en Carolien staan op tussen 06.30 en 07.00 uur. Dan gaan ze 45 minuten bewegen: Carolien doet yoga of pilates, Eric krachttraining. Ze werken van 09.00 of 10.00 uur ’s ochtends tot 19.00 à 20.00 uur ’s avonds. Tussen 22.00 en 23.00 gaan ze naar bed. Wonen Carolien en Eric wonen in een huis met drie verdiepingen en dakterras, best ruim voor Japanse begrippen. „Japanners wonen klein, dus wat je als westerling hebt, is altijd relatief ruim”, zegt Eric. Er staat een honderd jaar oude boom in de mini-tuin. „Dat geeft een groen gevoel”, aldus Carolien. Vakantie Dit najaar gaan ze naar Sydney waar hun zoon Sil op uitwisseling is. Op de terugweg gaan ze langs Singapore waar hun oudste dochter Miki net naartoe verhuisd is. „En we gaan ook even naar Seoul, waar onze jongste dochter Fay zit voor een uitwisseling. ” Seizoenen Japan is in de zomer warm en vochtig. Eric: „Maar de winters zijn fantastisch. Dan is de lucht strakblauw, met een zonnetje en geen wind.” Ze gaan dan regelmatig skiën. „Op de bergen van Hokkaido valt in de winter vier meter sneeuw”, zegt Eric. „En dat is fantastische poedersneeuw.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/f5Yu69RwsHQ8v-auRIrRz3bolIo=/1280x/filters:no_upscale()/s3/static.nrc.nl/images/gn4/stripped/data136599867-e65b89.jpg'/>]]></description>
      <guid>https://nrc.nl/nieuws/2025/08/29/steeds-verhuizen-naar-een-ander-land-is-intens-a4904463</guid>
      <pubDate>Fri, 29 Aug 2025 07:02:16 +0000</pubDate>
    </item>
    <item>
      <title><![CDATA[‘Als je een beetje te besteden hebt, kun je hier heel goed leven’]]></title>
      <description><![CDATA[<p>Vanessa: „We hebben elkaar in 1999 ontmoet, in Groningen, waar we allebei studeerden. We waren 19 en 20. Willem was bevriend met een huisgenoot van mij.” Willem: „We zijn dus al meer dan 25 jaar samen, maar we hebben als twintigers ook nog heel veel zonder elkaar gedaan. We hebben veel afzonderlijk van elkaar in het buitenland gewoond.” Vanessa: „Ik heb nog een jaar in Rio gezeten. Daar deed ik een stage voor Heineken. Mijn moeder is Portugees, dus ik sprak de taal al.” Willem: „Ik ben gaan afstuderen in Australië en mijn eerste baan was in Schotland. Vanessa zat toen weer in Nederland. In 2006 kwam ik terug naar Amsterdam en zijn we gaan samenwonen.” Foto’s Bruno Colaço Vanessa von Muhlen (46) en Willem Sluiter (47) wonen in het dorp Corroios aan de rand van Lissabon, met hun kinderen Julius (13), Isabel (11) en Gustavo (9) en hun hond Gipsy (1), een working cocker. Ze hebben een huis met een grote veranda en een tuin met zwembad, op tien minuten van het strand. Het leven in Portugal bevalt ze zo goed dat ze niet meer weg willen. Samen verdienen ze ongeveer drie keer modaal. Vanessa: „In 2008 zijn we getrouwd in Portugal, om precies te zijn in Porto. Ik kom uit een portwijnfamilie. We zijn getrouwd in een familiehuis, het feest was in de portwijnkelders. We hebben tot laat gegeten en gedronken.” Willem: „Het was een trouwfeest op z’n Portugees. Dat gaat de hele dag door en houdt pas om 4 uur ’s nachts op.” Vanessa: „In 2014 zijn we samen naar Brazilië verhuisd. Toen hadden we al twee kinderen.” Willem: „Vervolgens hebben we drie jaar in São Paulo gewoond. Daar is onze jongste zoon geboren.” Vanessa: „Ik werkte daar voor Philips als productmanager.” Willem: „Ik heb altijd veel voor banken gewerkt. In Brazilië ben ik mijn eigen bedrijf begonnen. Ik hielp Nederlandse bedrijven te investeren in Brazilië.” Vanessa: „Toen mijn baan na drie jaar afliep, hadden we nog geen zin om terug naar Nederland te verhuizen.” Willem: „Toen hebben we besloten naar Lissabon te verkassen. Ik heb daar een jaartje voor een hedge fund gewerkt en inmiddels heb ik weer een eigen bedrijf. Ik adviseer en begeleid grote en kleine investeerders die in Portugees vastgoed willen beleggen.” Vanessa: „Lissabon is al een tijdje heel populair.” Willem: „Er zijn veel Fransen en Nederlanders. Brazilianen ook, want Portugal is een veel veiliger land dan Brazilië.” Vanessa: „Mijn zusje woont hier inmiddels zestien jaar. Toen ze kwam, was ze de enige Nederlander. Wat dat betreft is het heel erg aan het veranderen, maar ik vind het hier nog steeds heel leuk. Grote delen van Lissabon zijn nog altijd heel authentiek. Maar het is net als Amsterdam: de buurt rondom de Dam moet je misschien een beetje mijden.” Willem: „Lissabon is helemaal niet zo groot. Tot voor kort woonden we in het centrum. Daar is alles op loopafstand. Ik hou ervan door de stad te wandelen en een koffietje op de hoek te drinken.” Vanessa: „Ik heb hier in Lissabon de Portugese franchise van Mom in Balance opgestart: een Nederlands bedrijf. Het concept is outdoor work-outs voor vrouwen. Ik geef ook zelf een of twee keer per week training. Dat vind ik ontzettend leuk om te doen. En je bouwt tegelijk een community voor deze vrouwen. Maar ik werk ook vier dagen per week als product director voor Versuni, een Nederlandse producent van huishoudelijke apparaten. Daarvoor ben ik eens in de drie weken een paar dagen in Amsterdam. Vind ik ook heel leuk. Dan ga ik lekker op de fiets naar kantoor.” Willem: „We wonen nu aan de rand van de stad, op tien minuten lopen van het strand, met een mooi bos vlakbij.” Vanessa: „We willen zeker niet weg uit Portugal. We hebben een heerlijk leven en het is gewoon heel fijn hier te wonen.” Willem: „We eten veel buiten met vrienden, maken dingen in de houtoven of op de barbecue. Als je op een leuke plek woont en een beetje te besteden hebt, kun je hier heel goed leven.” Willem: „Onze kinderen zijn heel Portugees, maar ook heel Nederlands. We spreken thuis altijd Nederlands en in de zomervakantie gaan we naar opa en oma in Nederland. Daar hebben ze ook aansluiting met Nederlandse kinderen.” Vanessa: „Kinderen worden tegenwoordig steeds meer kinderen van de wereld. Dat is een verschil met toen ik kind was. Onze kinderen hebben the best of both worlds.” Willem: „Of ik vloeiend Portugees spreek? Mijn kinderen beginnen te lachen als je dat zegt. Zij vinden dat ik geen woord Portugees spreek! Maar ik doe al mijn werk in het Portugees. In Brazilië moet je het echt spreken, want daar spreken ze echt geen Engels. Hier kun je je wel redden in het Engels, maar als je Portugees spreekt, gaan er meer deuren open. Dan gaat de calor humano meteen een paar graden omhoog.” Vanessa: „Ik zit de hele dag in online meetings met Nederland – althans op de dagen dat ik voor Versuni werk. Op mijn Mom in Balance-dag geef ik sportles in het park.” Willem: „We lopen elkaar niet in de weg. Het huis is groot genoeg. Onze slaapkamer heeft een slaapstuk en een werkstuk. Vanessa kan ongestoord werken in het werkstuk.” Vanessa: „Willem is vaak weg en veel flexibeler.” Willem: „Als ik thuis ben, werk ik vaak op de veranda achter ons huis. Daar kun je negen à tien maanden per jaar buiten werken, in en uit de zon. Zwembadje erbij, superrelaxed. Het is helemaal heerlijk.” Vanessa: „Leuke dingen doen we vooral in de weekenden. Dan gaan we eten met vrienden of naar het strand.” Willem: „Ik hou heel erg van koken, dus ik kook meestal. We eten best vroeg voor Portugese begrippen, tussen zes en acht uur, afhankelijk van de voetbaltraining. Portugezen eten wel wat vroeger dan Spanjaarden. Het is niet gek om acht uur of half negen een restaurant binnen te stappen. Maar vriendjes van onze zoon eten pas na de voetbaltraining, dus om tien uur.” Vanessa: „We houden ervan lekker uit eten te gaan. Dat deden we ook toen de kinderen klein waren. Dat maakt ons nog steeds zo’n gelukkig stel. Op zondagochtend ga ik soms met de kinderen golfsurfen. Dat is fantastisch. Vooral in de winter, wanneer je in het water ligt en de zon schijnt. En daarna ga je een visje eten in je T-shirtje. Dan voelen we ons echt mazzelpikken.” Dagelijkse routine Vanessa en Willem zijn ochtendmensen. „We worden vanzelf wakker om ongeveer 6.45 uur”, zegt Willem. „Dan maak ik de kinderen wakker en ga ik de hond uitlaten. Vervolgens gaan we ontbijten met het gezin.” Ze werken in principe beiden vanuit huis, maar Willem is vaak op pad. Ze gaan vroeg naar bed, tussen 22.00 en 22.30 uur. Bifana Willem houdt ervan een bifana te eten. „Dat is typisch Lissabon: een broodje met kleine lapjes varkensvlees en een saus van knoflook, olijfolie, wijn en kruiden. Daarvoor betaal je tussen de 2 en de 8 euro, afhankelijk van waar je bent. IJskoud glaasje bier erbij. Het is allemaal heerlijk.” Portugese school In Portugal hebben ze drie maanden zomervakantie, maar de schooldagen zijn langer dan in Nederland. Die beginnen om 8.00 of 8.15 uur, en pas om 17.20 uur zijn ze klaar met de lessen. Veel huiswerk is er niet. „De kinderen op deze school zijn voor 90 procent Portugees”, zegt Vanessa. „De helft van het onderwijs is in het Portugees en de andere helft in het Engels.” Sporten Julius en Gustavo voetballen, Isabel gaat naar crosskids, crossfitles voor kinderen. Willem fietst en loopt hard, Vanessa doet aan krachttraining en Mom in Balance-trainingen. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/SMn9Mm6nJ_90MFmsFy7XUp9QKLU=/1280x/filters:no_upscale()/s3/static.nrc.nl/images/gn4/stripped/data135941940-2caa76.jpg'/>]]></description>
      <guid>https://nrc.nl/nieuws/2025/08/22/als-je-een-beetje-te-besteden-hebt-kun-je-hier-heel-goed-leven-a4903739</guid>
      <pubDate>Fri, 22 Aug 2025 07:02:17 +0000</pubDate>
    </item>
    <item>
      <title><![CDATA[‘Ik ga niet op z’n Spaans twee uur lunchen’]]></title>
      <description><![CDATA[<p>Menno: „We hebben elkaar ontmoet op een innovatiecongres hier in Catalonië, in juli 2006. Ik was daar spreker en Raquel kwam me interviewen voor een video over het congres.” Raquel: „Ik vond hem toen al leuk, dus na het congres wilde ik hem een berichtje sturen. Ik heb toen ‘Menno innovatie Barcelona’ gegoogeld. Want ik dacht: daar kan er maar één van zijn.” Menno: „Maar er bleken drie Nederlandse Menno’s in deze regio in de innovatiesector te werken! En het bericht ging natuurlijk naar een andere Menno.” Raquel: „Toch kwam het goed, want bij de reünie van het congres, een paar maanden later, zagen we elkaar weer.” Menno: „Twee jaar later gingen we samenwonen. We zijn niet getrouwd. Dat is nog onderwerp van discussie. Want als we trouwen, wil ik een feest geven – maar dat wil Raquel niet. Dat vindt ze zonde van het geld.” Foto’s Anna Surinyach Menno Mariën (60) en Raquel Egea (54) wonen met hun zoon Ot in Colònia Güell, een monumentaal dorp ontworpen door de kunstenaar Gaudí, in de buurt van Barcelona. Hij is musicus en heeft een biotechstart-up, zij is directeur van een bedrijf in medical imaging. Hun zoon Ot (16) is danser, zijn dochter Anoushka (24) net klaar met haar studie muziek in Rotterdam. Samen verdienen ze tweemaal modaal. Raquel: „Catalanen willen geen geld uitgeven aan onzinnige dingen. Maar ik wil wel trouwen, want dat is financieel verstandiger. Ik werk al sinds mijn zestiende. Al het pensioen dat ik heb opgebouwd, zou verloren gaan als ik zou overlijden en anders kan Menno het krijgen.” Menno: „Ik wil niet trouwen om financiële redenen. Maar in Catalonië zeggen ze: la pela es la pela, poen is poen.” Raquel: „We hebben één zoon samen, Ot. Het leuke is: Ot is zowel een Catalaanse als een Nederlandse voornaam. Hij is nu 16 en wat heel bijzonder is: hij is net toegelaten tot het dansgezelschap in Madrid van Nacho Duato, die vroeger de leider was van het Nederlands Dans Theater. Normaal moet je 18 zijn, maar Duato heeft voor Ot een uitzondering gemaakt.” Menno: „Mijn dochter Anoushka uit een vorige relatie is nu 24. Raquel ziet haar ook als haar eigen dochter. Zij is ook op haar zestiende het huis uitgegaan, om piano en zang te studeren aan Codarts Rotterdam. Ze is gespecialiseerd in latin muziek: Braziliaans, Cubaans. Maar ze houdt ook van jazz en flamenco.” Raquel: „Onze kinderen hebben allebei een speciale school gedaan waar je muziek en dans kan combineren met school.” Menno: „Zelf ben ik ook muzikant. Mijn hoofdinstrument is saxofoon, maar ik speel ook piano, gitaar en bas. Eind juli heb ik opgetreden met eigen muziek. Ot en Anoushka stonden ook op het podium. Dat was een dream come true voor mij. Anoushka speelde piano in een paar nummers en samen met Ot deden zij de achtergrondkoortjes. Ik heb ook eens als muzikaal directeur meegewerkt aan een musical hier in Barcelona over The girl from Ipanema, het verhaal achter de song.” Raquel: „Ik ben directeur van een bedrijf dat software en AI ontwikkelt voor medical imaging – geavanceerde medische beelden ten behoeve van diagnoses. We hebben dertig werknemers en doen zaken in veertig landen.” Menno: „Ik heb sinds vier jaar de biotechstart-up Bsure Medical. We maken een dna-test om problemen met implantaten te voorkomen. Sommige mensen hebben een erfelijke aanleg om bij bijvoorbeeld borstimplantaten een heftige immuunreactie te krijgen. Onze test helpt dat te voorkomen. We werken met vier artsen en hebben twee investeerders. In Nederland werken we nu samen met twintig klinieken. In Spanje zijn nu twaalf artsen die de test regelmatig gebruiken. Ik kan er nog niet van leven, maar dat is normaal; het duurt meestal vijf tot zeven jaar voordat een biotechstart-up rendabel wordt.” Raquel: „We wonen in Colònia Güell, een dorpje uit 1890, gebouwd rondom een textielfabriek van Eusebi Güell. Het dorp ligt twintig kilometer van Barcelona en is ontworpen door Gaudí, die met Güell bevriend was. Wij wonen in het huis van de productiemanager van de textielfabriek.” Menno: „Ik sta op om kwart over zes. Dan maak ik ontbijt voor onze zoon en koffie voor Raquel. Zelf drink ik geen koffie. Ik drink ’s morgens alleen water. Tussen zeven en half acht rijden Raquel en Ot weg naar zijn dansschool, een uur rijden.” Raquel: „Daarna ga ik naar de sportschool, althans drie keer per week, en dan naar mijn werk.” Menno: „Ik begin om acht uur vanuit huis te werken. Lunchen doe ik snel op zijn Nederlands, gewoon een half uurtje. Ik ga niet op z’n Spaans twee uur lunchen. Meestal eet ik de kliekjes van het diner van de vorige dag.” Raquel: „Ik lunch ook snel, in dertig minuten. Meestal een sandwich. Soms moet ik wel voor werk uit eten, maar dat doe ik liever ’s avonds, zodat ik overdag goed door kan werken. Ik werk tot zeven uur en dan ga ik Ot oppikken op de balletschool, tussen half acht en acht uur.” Menno: „Ik stop tussen zeven en acht uur met werken. Dan ga ik koken. Dat vind ik leuk om te doen. Tussen half negen en negen uur staat het eten klaar.” Raquel: „Na het avondeten werk ik vaak nog een beetje.” Menno: „Ik ga ’s avonds meestal muziek maken. Dan duik ik mijn studio in. Tussen twaalf en één gaan we naar bed.” Raquel: „We werken allebei zestig uur per week. Menno heeft een eigen bedrijf en ik leid mijn bedrijf alsof het van mezelf is.” Menno: „Raquel helpt mij ook met mijn start-up: ze geeft moral support en helpt met contacten.” Raquel: „Omdat Ot nu in Madrid gaat studeren, hebben we daar een appartementje gehuurd, niet ver van het Pradomuseum.” Menno: „Het plan is dat we daar om beurten met hem zijn. We zullen elkaar dan vooral in de weekenden zien.” Raquel: „Het heeft ook voordelen voor ons qua werk. Er zijn veel klinieken voor plastische chirurgie in Madrid. Dat is handig voor Menno’s start-up. En ik ga een kantoor openen van ons bedrijf in Madrid.” Vervoer Ze hebben een tweedehands Tesla met twee stickers. De ene is I bought this before Elon went crazy en op de andere staat : We love Tesla – we don’t like Musk. „Het is een geweldige auto”, vindt Menno. „In de file rijdt hij zelf.” Huishouden „Het huishouden is fifty-fifty verdeeld”, zegt Menno. „Hij doet meer dan ik”, zegt Raquel. „Want hij verzorgt ook alle maaltijden.” Uitgeven Geld uitgeven doen ze aan de studies van de kinderen, aan meubels en interieuritems, en aan muziekinstrumenten. Erotische verhalen Raquels hobby is schrijven, al komt ze daar de laatste tijd niet aan toe. „Ik schrijf erotische verhalen. Ik heb er eens eentje verkocht aan een tv-regisseur die er een condoomreclame van gemaakt heeft.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/TcqPq8mwuLfKSSu9SY41W62C0P8=/1280x/filters:no_upscale()/s3/static.nrc.nl/images/gn4/stripped/data135937894-a229af.jpg'/>]]></description>
      <guid>https://nrc.nl/nieuws/2025/08/15/ik-ga-niet-op-zn-spaans-twee-uur-lunchen-a4903067</guid>
      <pubDate>Fri, 15 Aug 2025 07:02:18 +0000</pubDate>
    </item>
    <item>
      <title><![CDATA[‘We moeten nu weer wennen aan de kou als we in Nederland zijn’]]></title>
      <description><![CDATA[<p>Lotte: „We zijn allebei een beetje van de oude garde: denken dat je bij het groentevak in de supermarkt iemand kunt ontmoeten die de liefde van je leven blijkt te zijn.” Timon: „Lotte was oorspronkelijk mijn achterbuurvrouw in Den Haag. De achterkant van haar huis zat tegen dat van mij aan. Toen ik er net was komen wonen, liep ze een keer langs.” Lotte: „Ik zei toen: ik geef met Oud en Nieuw een feestje. Óf je komt, en anders hoop ik dat je niet gaat klagen over geluidsoverlast!” Timon: „Ik had al andere plannen, maar na Oud en Nieuw ben ik een keer bij haar langsgegaan. Toen zei ik: het is handig, als buren, dat je elkaars nummer hebt. Dat was een slap verhaal natuurlijk. Maar toen hebben we nummers uitgewisseld.” Lotte: „En zo is het gekomen.” Timon: „Twee jaar later, op 1 januari 2020, trok Lotte bij me in.” Foto’s Amrita Chandradas Lotte Harenslak (32) en Timon Ligterink (37) wonen sinds oktober 2021 in Singapore. Hij is commercieel directeur Asia-Pacific voor het familiebedrijf Huisman, de grootste hijskranenbouwer ter wereld. Lotte is sales- en marketingdirecteur voor Management Drives, een Nederlands bedrijf in teamdynamiek en leiderschapstrainingen. Hij doet aan beachvolleybal en golf, zij kookt graag en doet een deeltijdstudie fotografie. Samen verdienen ze 2,5 keer modaal. Lotte: „Niet lang daarna ben ik begonnen over wonen in het buitenland. Dat was eigenlijk mijn idee.” Timon: „Ik had weinig zin om vrienden en familie achter te laten. Zonder Lotte had ik de stap nooit durven zetten.” Lotte: „Maar hij was wel degene die via zijn werk naar het buitenland kon.” Timon: „Er was een vacature in Singapore en ik deed al de verkoop in Azië voor mijn werkgever, een bedrijf in offshore equipment zoals hijskranen.” Lotte: „Toen hebben we besloten de sprong te wagen. We zijn toen ook getrouwd.” Timon: „In eerste instantie voor de liefde, maar ook voor de verblijfsvergunning in Singapore was het erg handig.” Lotte: „In oktober 2021 zijn we naar Singapore verhuisd.” Timon: „We wonen nu in een appartement van 90 vierkante meter. Dat betaalt mijn werkgever. Het leven in Singapore is duur, zeker als je van westerse spullen houdt. Je betaalt wel 4 euro voor een pak melk. Ze importeren alles in Singapore, want ze verbouwen haast niks zelf. En het is hier altijd 30 graden, dus alles moet goed gekoeld blijven.” Lotte: „Het is een paradijsje. Het is heel mooi en schoon. Er zijn botanische tuinen en alles is heel groen.” Timon: „Het ligt in de tropen, bij de evenaar. Dus het is altijd warm, maar ook vochtig. We zijn hier blij als het regent, daarna is het meteen 4 tot 5 graden koeler en dat voelt een stuk beter.” Lotte: „Je went er wel aan. Wij moeten nu weer wennen aan de kou als we in Nederland zijn.” Timon: „Ik werk voor Huisman, een bedrijf dat ’s werelds grootste hijskranen bouwt. Ik ben 30 procent van de tijd op reis. Ga naar Japan, Korea, Taiwan, Australië. Zaken in Azië zijn heel erg op relaties gebaseerd. In Nederland gaat het eerder via een aanbesteding. Hier ga je uit eten, een drankje doen, een band opbouwen. Zodoende kun je ook meer over culturen leren.” Lotte: „Ik ben sales &amp; marketing director Azië voor Management Drives, een Nederlands bedrijf dat gespecialiseerd is in teamdynamiek en leiderschapstrainingen. We werken met kleurenprofielen voor mensen die in een organisatie werken. Rood betekent een direct en gefocust type, geel is visionair, blauw organiseert, groen is mensgericht en communicatief, oranje is ondernemend en paars is traditiegetrouw. Het werkt heel goed en geeft heel veel inzicht in hoe je zelf in elkaar zit. Het kan ervoor zorgen dat mensen zich meer thuis voelen in een organisatie en zich meer gezien en begrepen voelen.” Timon: „Ik ben meer rood, oranje – ondernemend.” Lotte: „Ik ben vooral geel en groen. Geel is creatief, onderzoekend, bouwt op kennis. Groen is een people manager – die streeft naar harmonie en communicatie.” Timon: „We vullen elkaar goed aan! De kleuren bieden een taal aan een team om over dit soort dingen te praten.” Lotte: „Het maakt het bespreekbaar.” Timon: „Je kunt zeggen: je doet nu wel heel erg paars!” Lotte: „Zo kun je op een ontwapenende manier kritiek op elkaar geven.” Timon: „Wij kunnen ons ook goed apart van elkaar vermaken. Ik doe veel aan beachvolleybal en golfen.” Lotte: „Ik doe een studie fotografie.” Timon: „We hebben een Aziatische vriendengroep, maar ook best wel veel Nederlandse vrienden. Ook voor de humor, de Nederlandse ad-remheid, sarcastische humor.” Lotte: „Het is makkelijker levelen. Er is hier een hele open Nederlandse community die tegelijk ook heel verbonden is.” Timon: „Vriendschappen zijn vergankelijk in het expat-circuit. Ze duren misschien twee jaar en dan komen er weer nieuwe mensen. Het komt en gaat. Dus aan de ene kant is het leuk, heel dynamisch. Aan de andere kant is het niet zo diep.” Lotte: „Maar je komt soms juist wel sneller tot diepte. Je beleeft hetzelfde, dat schept een band. Niemand heeft familie om de hoek, zoals in Nederland. Dus je vrienden worden een tweede familie.” Timon: „We gaan uiteindelijk wel naar Nederland terug. Dit is een uitzending, dus dat is per definitie tijdelijk. Maar hoe of wat weten we nog niet. „Wonen in het buitenland heeft ook minder leuke kanten. Je mist dingen. Vrienden veranderen van baan. Mijn kleine neefjes zie ik maar één of twee keer per jaar en die veranderen in een halfjaar 100 procent. Soms volgen we een uitvaart van een familielid via Teams. Dat voelt gek.” Lotte: „Maar de leuke kanten wegen daar absoluut tegenop.” Timon: „Dus: doe het, als je kunt en durft. Ik had een stok achter de deur, Lotte, anders had ik het niet zo snel gedaan. Zij is de drijfveer geweest.” Lotte: „Ik wou het en hij kon het.” Timon: „Ik raad het iedereen aan. Het verrijkt je leven. Het maakt niet eens uit waar je heen gaat. Het gaat om ‘het proces van je leven’ van nul opstarten.” Lotte: „Het geeft je het vertrouwen dat je elders opnieuw je leven kunt opzetten. Dat geeft vertrouwen in jezelf.” Dagelijkse routine Lotte staat op om 6 uur, Timon om 7 uur. Ze gaan ’s ochtends eerst een uur sporten. Daarna hebben ze meetings met klanten in Azië. Na de lunch, rond twee uur ’s middags plaatselijke tijd, is het in Nederland 8 uur ’s ochtends en begint daar de werkdag. Dan hebben Lotte en Timon meetings met contacten in Nederland. Vaak gebeurt dat ook nog ’s avonds. Ze hebben daardoor weinig sociale afspraken in de avonden. Timon: „De meeste sociale dingen doen we in het weekend.” Werken met tijdsverschil Lotte: „Werknemers van mijn bedrijf zitten over de hele wereld. Zo had ik laatst een meeting met een collega in Mexico. Voor hem was het vroeg in de ochtend, voor mij laat in de avond.” Studie fotografie Lotte doet haar studie fotografie in de avonduren. „Ik heb elke week één les van drie uur en daarnaast heb ik opdrachten. Het leukst vind ik mensen en producten fotograferen.” Timon fotografeert ook, vooral dieren en landschappen. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/DM-7TWylyvCm0cqM2jlRscWzu-Y=/1280x/filters:no_upscale()/s3/static.nrc.nl/images/gn4/stripped/data135739881-2964e4.jpg'/>]]></description>
      <guid>https://nrc.nl/nieuws/2025/08/08/we-moeten-nu-weer-wennen-aan-de-kou-als-we-in-nederland-zijn-a4902484</guid>
      <pubDate>Fri, 8 Aug 2025 07:02:18 +0000</pubDate>
    </item>
    <item>
      <title><![CDATA[‘We wilden gewoon  iets anders  doen met  ons leven’]]></title>
      <description><![CDATA[<p>Floris: „Eigenlijk ontstond bij ons enkele jaren geleden op hetzelfde moment de behoefte aan meer ruimte en vrijheid. Gewoon iets anders doen met ons leven. Mark had het even gehad met zijn werk. Ik ben opgeleid als grafisch vormgever, maar ontdekte dat een kantoorbaan niets voor mij was. Toen ben ik in een supermarkt gaan werken, op de broodafdeling en achter de kassa. Dat contact met mensen vond ik veel leuker.” Mark: „Ik werk al 24 jaar in de interieurbranche, de laatste jaren verkoop ik vooral badkamers en keukens. We werken dus allebei ook op zaterdag en dan is een rijtjeshuis, waar de buren op vrijdagavond gaan vieren dat het weekend is begonnen, niet zo handig. Zo ontstond de wens om vrijer en ruimer te leven.” Floris: „Met meer grond, zelf gewassen verbouwen, dieren houden en gasten ontvangen.” Mark: „Maar in Nederland was vrijstaand wonen met veel grond veel te duur voor ons. Dan heb je het al gauw over 7 tot 8 ton.” Floris Schotveld (27) en Mark Ros (42) emigreerden deze zomer naar Noord-Italië om er een boerderij te gaan runnen met plaats voor gasten. Floris volgde een opleiding media en grafische vormgeving en werkte in Nederland in een supermarkt. Mark studeerde bouwkunde en deed een opleiding tot meubelmaker. Hij werkte jarenlang in de interieurbranche. Samen verdienden ze in Nederland 1,5 keer modaal. Floris: „In 2023 waren we op vakantie in Italië. Mark pakte voor de gein een folder mee bij een makelaar en toen is het gaan borrelen. Waarom zou onze toekomst niet in het buitenland kunnen liggen?” Mark: „Vrij snel daarna heb ik mijn huis verkocht en zijn we bij mijn ouders gaan wonen. We hebben een camper aangeschaft en zijn drie maanden gaan rondkijken in Duitsland, Frankrijk en Noord-Spanje of we een geschikte plek konden vinden om onze droom te realiseren. Maar ook om te voelen hoe het was om langere tijd weg te zijn uit Nederland, ver van familie en vrienden. Dat bleek mee te vallen. We vonden juist de rust die we zochten. Geen haast, geen dwang, niet voortdurend dingen hoeven plannen.” Floris: „We vonden uiteindelijk een boerenhoeve in Noord-Italië, in de driehoek Milaan-Genua-Turijn. Het complex bestaat uit drie woningen en er ligt 5,5 hectare grond bij met fruit- en notenbomen. Deze zomer zijn we erheen verhuisd. We hebben alles schoongemaakt en gaan nu camperplekken inrichten, safaritenten neerzetten en vier appartementen maken.” Mark: „Eén voor onszelf, één voor onze ouders en twee voor de verhuur. Totdat ons appartement klaar is, wonen we in een huurhuis in de buurt, zodat we niet voortdurend in de rotzooi van de verbouwing zitten. Eind van dit seizoen hopen we de eerste campergasten te ontvangen. Als we klaar zijn, zijn we een half miljoen verder. Gelukkig is het leven in Italië goedkoper dan in Nederland.” Floris: „Ik hou me bezig met de moestuin, met de dieren en ik ga workshops geven. Brood bakken, groente fermenteren, chocopasta maken van eigen noten, thee maken van kruiden. Ik heb mezelf de afgelopen jaren veel aangeleerd via boeken, workshops en YouTube. Ik verzorg ook ons YouTube-kanaal ‘De reis naar thuis’, dan hoeven we niet steeds overal uit te leggen wat we aan het doen zijn.” Mark: „Ik ga voor de gasten zorgen, maak de appartementen schoon en ben de technische man. Ik ben heel precies en netjes, Floris is meer de gezellige chaoot. Je wilt niet weten hoe de keuken eruitziet als hij daar bezig is geweest… Gelukkig heeft hij hier zijn eigen werkruimte. Alles wat ik daarbuiten aantref, veeg ik weer bij hem naar binnen. Maar hoe verschillend we ook zijn, tot nu toe werkt het goed.” Floris: „De producten die ik maak, ga ik verkopen in een landwinkel aan huis.” Mark: „Sinds we ons op dit project hebben gestort, is onze work-life balance een stuk beter geworden. In de aanloop naar de verhuizing waren we af en toe een maand hier en kwamen we helemaal tot rust.” Floris: „Al heeft dit avontuur bij vlagen ook stress opgeleverd. Vooral rond het afscheid van mensen in Nederland. Maar dat is een fase waar je doorheen moet om je grote wens te kunnen realiseren. Ook het opstarten hier gaf stress. Je moet zoveel dingen regelen, van een wateraansluiting tot verzekeringen en van inschrijving bij de gemeente tot vergunningen. Wat het lastiger maakt, is dat instanties in Italië veel minder digitaal toegankelijk zijn dan in Nederland.” Mark: „Gelukkig zijn we in Nederland ruim op tijd op Italiaanse les gegaan, zodat de taal geen groot probleem meer is.” Mark: „Soms ben ik weleens bang dat ik op den duur de creatieve kant van mijn werk in Nederland ga missen, al zal ik ook genoeg creativiteit nodig hebben om deze boerderij op te knappen. Verder denk ik wel eens: en als dit hier allemaal klaar is, wat dan? Ik weet dat ik dan onrustig word en iets nieuws wil aanpakken.” Floris: „Nou, ik niet hoor, ik ga hier nooit meer weg.” Mark: „Misschien moet ik dan een huis hier in de buurt onder handen nemen en verhuren.” Floris: „Ik mis mijn werk niet, wel mijn collega’s en de vaste klanten. Maar ik kan veel meer passie kwijt in de tuin dan in de supermarkt. Ik mis weleens het gemak waarmee je dingen in Nederland deed, dat je alles blindelings weet te vinden in een winkel, bijvoorbeeld.” Mark: „Ja, de regelmaat, orde en snelheid van Nederland missen we weleens, maar daar hebben we vrijheid voor teruggekregen. En misschien komen we over tien jaar met hangende pootjes terug naar Nederland, maar dan hebben we het in elk geval gedaan.” Wonen Tot 2023 woonden Mark en Floris in een rijtjeshuis in Winterswijk. Daarna trokken ze in bij Marks ouders, in afwachting van hun vertrek naar Italië. Vervoer Ze hebben twee auto’s: een SUV en een heel kleine auto die ze gaan verhuren aan campergasten. Huisdieren Toen ze het huis in Italië kochten, bleken daar drie katten bij te horen. „Hoewel het ‘wilde’ katten zijn, gedogen we elkaar en in ruil voor eten groeit onze band met de dag.” Italianen „Inburgeren gaat eigenlijk vanzelf, de Italiaan is van nature vrij nieuwsgierig en behulpzaam, mits je een woordje Italiaans spreekt.” Boodschappen Ze kopen veel biologisch voedsel en eten koolhydraatarm, net als Marks moeder bij wie ze inwoonden. „Niet heel handig met al die pasta in Italië.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/mzTyjzUWmIBqZgvyKqVvSqxIDBA=/1280x/filters:no_upscale()/s3/static.nrc.nl/wp-content/uploads/2025/08/03165052/data135510545-a3143e.jpg'/>]]></description>
      <guid>https://nrc.nl/nieuws/2025/08/01/we-wilden-gewoon-iets-anders-doen-met-ons-leven-a4901932</guid>
      <pubDate>Fri, 1 Aug 2025 07:02:19 +0000</pubDate>
    </item>
    <item>
      <title><![CDATA[‘Gerson heeft eerst toestemming aan mijn vader gevraagd of hij met me mocht trouwen’]]></title>
      <description><![CDATA[<p>Tessa: „Ik kwam aan in Guatemala op 3 januari 2008. Drie dagen later kreeg ik mijn eerste salsales. Van Gerson. Ik was in Guatemala om Spaans te leren en vrijwilligerswerk te doen. Het was in de oude koloniale hoofdstad Antigua, op een half uurtje van de hoofdstad Guatemala-Stad. ’s Ochtends had ik Spaanse les, ’s middags werkte ik in een tehuis voor kinderen met een bijzondere zorgbehoefte: Obras del Hermano Pedro, oorspronkelijk gesticht door een katholieke monnik. Daarna ging ik naar salsales. En zo werd ik verliefd op Gerson.” Gerson: „En ik op haar.” Tessa: „Hij heeft me heel langzaam versierd. Hij nam steeds bloemen mee en de eerste keren dat we elkaar zagen, kuste hij me op de wang. Elke keer iets dichter bij mijn mond, totdat hij me een keer helemaal op de mond zoende.” Gerson: „Zo doen we dat in Guatemala.” Tessa de Goede de Ordoñez (42) en Gerson de Ordoñez (50) wonen in het dorpje San Juan del Obispo, op 4 kilometer van Antigua Guatemala. Ze hebben een eigen ziekenhuis waar ze operaties organiseren voor kinderen met schisis (‘hazenlip’), via hun Stichting Tess Unlimited. Ze wonen op een stuk land van 60 bij 60 meter, hebben 34 honden en een zelfgebouwde pizzaoven. Samen verdienen ze 18.000 euro per jaar. Tessa: „Na zeven maanden ging ik terug naar Nederland. Maar na vijf maanden kwam ik alweer naar Guatemala. En sindsdien woon ik hier.” Gerson: „We zijn nu vijftien jaar getrouwd.” Tessa: „Hij heeft gewacht totdat mijn familie een keertje op bezoek was. Toen heeft hij eerst toestemming aan mijn vader gevraagd of hij met me mocht trouwen.” Gerson: „Dat was toen we bij het Atitlanmeer waren.” Tessa: „Mijn vader gaf toestemming, maar zei: je moet het ook aan Tessa zelf vragen.” Gerson: „En toen we terug waren in Antigua heb ik haar gevraagd, op een avond in een restaurant, waar haar familie bij was.” Tessa: „Op het nagerecht, een brownie, lag een doosje in de vorm van een aardbei. Daar zat de ring in. En toen ging hij op zijn knieën.” Gerson: „We hebben geen kinderen, wel 34 honden. Vroeger hadden we er zestig. We redden straathonden.” Tessa: „Waarom geen kinderen? We willen ze gewoon niet. We houden van onze vrijheid en hebben een heel druk leven. Toen ik terugkwam in Guatemala, heb ik een stichting opgericht voor kinderen met schisis: een aangeboren afwijking aan bovenlip, kaak en vaak ook het gehemelte. De spieren zijn niet verbonden, er is een spleet in de mond. Kinderen kunnen dikwijls niet goed eten en drinken en niet praten. Als we ze vinden, zijn ze vaak ondervoed. Daarom hebben we ook een voedselprogramma. Vervolgens zijn meer operaties nodig. Vaak ook spraaktherapie.” Gerson: „Schisis komt vaak door een combinatie van genetische en omgevingsfactoren. We zien veel kinderen van tienermoeders die misbruikt zijn door een familielid. Vorig jaar hadden we negentig kinderen van moeders tussen de 11 en 14 jaar. Incest vergroot de kans op schisis. De kinderen worden vaak te vondeling gelegd. Soms vinden we ze in weeshuizen.” Tessa: „Ik ben met heel weinig geld begonnen. Ik heb dingen die ik in Guatemala op de markt gekocht had in Nederland verkocht en daar een paar duizend euro aan overgehouden. Dat was mijn startkapitaal. Ik kreeg een gratis kantoortje bij de Obras del Hermano Pedro. De eerste jaren leefde ik van mijn spaargeld. En toen mijn ouders zagen dat ik serieus was, hebben ze me vijf jaar lang een toelage gegeven om van te leven – het leven in Guatemala is niet duur en we zijn geen big spenders: Gerson en ik leven ook nu nog van een gezamenlijk inkomen van 18.000 euro per jaar.” Gerson: „Sinds drie jaar werk ik fulltime voor de stichting van Tessa. Ik haal chirurgen van het vliegveld en rijd elke week naar Guatemala City om vergunningen voor operaties op te halen. Verder zorg ik dat alle apparaten in het ziekenhuis goed werken. Ik word er blij van te zien dat alles het goed doet en niks kapotgaat als ze net aan het opereren zijn.” Tessa: „We hebben inmiddels vijftig werknemers en een eigen ziekenhuis. We doen elke maand operaties met lokale chirurgen en acht à negen keer per jaar met chirurgen uit de Verenigde Staten en Canada. Alle chirurgen doen het vrijwillig, de rest van het medische team betalen we. Elk jaar helpen we meer dan 1.200 kinderen.” Gerson: „Volgende week gaan we weer de bergen in om kinderen te bezoeken. Op een dag zien we vaak wel twee- tot driehonderd kinderen.” Tessa: „We werken veertig tot zestig uur per week. Ik sta om 7 uur op, om 8 uur ben ik op kantoor. Tenzij we operaties hebben – die starten meestal om 7 uur ’s ochtends en kunnen zomaar tot 8 uur ’s avonds doorgaan. Op andere dagen ben ik rond half zes thuis en ga ik een uur trainen – we hebben thuis gewichtjes en een loopband. Als we de bergen ingaan, zoals volgende week, is het weer anders. Ons leven is heel afwisselend, geen dag is hetzelfde. We hebben dus niet altijd een vast ritme, behalve de periodes dat we niet op pad zijn en geen operaties hebben. Ik vind een ritme fijn, maar ik vind de afwisseling ook leuk.” Gerson: „Ik ben twee keer in Nederland geweest. Ik vind het daar te netjes, er zijn te veel regeltjes. Maar Guatemalteken zijn vaak weer te relaxed. De meeste mensen doen heel rustig aan, zo van mañana, mañana. Nederlanders doen alles ahora, nu. Hier zeggen ze: we doen het ahorita, zometeen. Maar dat betekent niet vandaag. Wat ik leuk vind, is dat we hier bij de stichting een mooie mix van de twee culturen hebben. Het is niet te gestresst, maar ook niet te lui. We werken hier allemaal heel hard, maar daarna hebben we ook plezier.” Dagelijkse routine Tessa staat om 7 uur op en gaat tussen 21 en 22 uur naar bed. Gerson staat op om 7.30 uur. Als hij thuiskomt, doet hij elke dag dezelfde work-out: 100 push-ups, 100 squats (diepe kniebuigingen) en 100 abs (buikspieroefeningen). Tessa traint na het werk 4 tot 5 keer per week met gewichten en op de loopband. Gerson gaat om 23 uur naar bed. Eten en drinken Tessa is vegetariër, Gerson is juist dol op vlees. Zij eet om 19 uur na haar work-out haar eigen vleesloze maaltijd, Gerson eet pas om 22 uur zijn diner, met veel vlees. Tessa heeft Gerson leren gourmetten, maar hij vond het gourmetten met elektrische pannetjes te langzaam gaan. In de tuin heeft hij een pizzaoven gebouwd. „Die kun je opwarmen tot 500 graden”, zegt hij. „In 1 minuut is je pizza klaar.” Autorijden Ze hebben twee tweedehands gekochte 4×4-wagens. Gerson rijdt veel voor de stichting, maar houdt niet van autorijden. „Omdat de wegen in Guatemala zo slecht zijn en het verkeer chaotisch”, zegt hij. „Je weet nooit wat je bij de volgende bocht te wachten staat.” Social media Donoren van de Stichting Tess Unlimited zien wat er met hun geld gebeurt. Tessa stuurt vier keer per jaar een nieuwsbrief en is actief op Instagram en Facebook. Het is mogelijk te doneren aan een individueel kind. Tessa stuurt dan foto’s door van voor en na de operaties. Ze ziet er persoonlijk op toe dat elke euro op de juiste plek belandt. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/tgQTmFTzxVdFDZAqaDDDbeR0dTs=/1280x/filters:no_upscale()/s3/static.nrc.nl/wp-content/uploads/2025/07/27203645/data135265901-8c2cd6.jpg'/>]]></description>
      <guid>https://nrc.nl/nieuws/2025/07/25/gerson-heeft-eerst-toestemming-aan-mijn-vader-gevraagd-of-hij-met-me-mocht-trouwen-a4901253</guid>
      <pubDate>Fri, 25 Jul 2025 07:02:19 +0000</pubDate>
    </item>
  </channel>
</rss>
