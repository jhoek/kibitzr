<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Toen hadden we zelfs geen geld meer om te eten’]]></title>
      <description><![CDATA[<p>Arend: „Voorheen waren Marjolein en ik zes dagen per week bezig met ons bedrijf in duurzame bedden, maar sinds een paar jaar proberen we het wat rustiger aan te doen en beperken we ons tot vier of vijf dagen.” Marjolein: „Als het lukt, ben ik op donderdag vrij en Arend op dinsdag. Op Tweede Paasdag en Tweede Kerstdag zijn we dicht.” Arend: „Dat zijn dagen voor funshoppers, dat past niet bij ons bedrijf. Wij hebben geen ballenbad enzo. Klanten die een duurzaam bed willen, komen toch wel.” Marjolein: „Ons bedrijf is voortgekomen uit de onderneming van mijn vader. Hij was bontwerker, een heel oud ambacht. Maar dat hield in de jaren tachtig op door de anti-bontprotesten. In een paar maanden tijd zag hij zijn levenswerk verdampen. Toen is hij overgeschakeld op bruidsmode, maar dat gaf hem veel stress. Hij kon zijn ei er niet in kwijt. Toen is hij vertegenwoordiger in bedden geworden. Bedden van synthetisch materiaal. Bij klanten thuis zag hij waar dat toe kon leiden: vocht, schimmel, kuilen. Omdat hij altijd met natuurlijke materialen had gewerkt, is hij toen op die manier bedden gaan maken, met paardenhaar en plantaardige vezels bijvoorbeeld. Hij maakte ze zelf, samen met Arend.” Arend: „Dat was echt pionieren. Ik had een elektrotechnische opleiding gehad, maar ik zat in die tijd zonder werk. Toen vroeg mijn schoonvader of ik af en toe kon bijspringen. Ik heb in die periode allerlei baantjes gehad: magazijnmedewerker, vrachtwagenchauffeur, monteur van gok- en flipperkasten… Maar toen het beter ging met het beddenbedrijf, ben ik daar vast gaan werken.” Marjolein: „Ik deed de marketing. Ik vond het verhaal over duurzame bedden mooi en die natuurlijke materialen roken zo heerlijk!”  Arend: „De crisis van 2008 overleefden we, maar in de nasleep ervan ging het fout. We hadden toen drie winkels: in Nederland, Hongkong en Zwitserland. De orderportefeuille slonk, we wilden uitbreiden naar de VS, maar daar kregen we de tijd niet voor. Op 7 april 2013 ging mijn schoonvader naar de rechtbank om faillissement aan te vragen.”  Marjolein: „Hij wilde niet bezuinigen en heeft de stekker uit het bedrijf getrokken.” Arend: „Toen zaten we alle drie zonder werk. En zonder recht op een werkloosheidsuitkering.”  Marjolein: „Het kwam als een donderslag bij heldere hemel. We hadden geen idee welke kant we op moesten. We hebben toen een doorstart gemaakt, ook omdat er elders weinig werk was. We hebben een breder assortiment ontwikkeld en gevarieerdere prijzen ingevoerd. En ik ben gaan werken bij een drogist.” Arend: „Financieel was de situatie penibel, met twee pubers. Ze konden niet meer naar sport, kregen geen zakgeld meer.” Marjolein: „Mijn baan bracht niet genoeg geld in het laatje, in maart 2014 was het gewoon op. Toen hadden we zelfs geen geld meer om te eten en kwamen we bij de Voedselbank terecht.”  Arend (53) en Marjolein Vaders  (51) zijn eigenaar van Bedaffair in Heemstede, een bedrijf in duurzame bedden. Ze wonen in Hoorn.  Ze keren zichzelf een gezamenlijk salaris uit van twee keer modaal, de overige inkomsten worden geïnvesteerd in de groei van het bedrijf.  Arend en Marjolein hebben een zoon (26) en een dochter (24).  Arend: „We schaamden ons om onze hand op te houden, het was voor ons een totaal onbekende situatie.” Marjolein: „Het was stress op stress op stress. De eerste keer stond ik huilend bij de Voedselbank. Dat ophalen was trouwens een probleem op zich, want Arend was in de winkel en ik kreeg geen vrij van mijn werkgever. Gelukkig mocht mijn moeder het voor ons ophalen.” Arend: „Die situatie heeft een maand of twee, drie geduurd, toen kwamen er weer meer klanten. Ook kregen we financiële steun van de gemeente.” Marjolein: „We maakten ook wel ‘komische’ situaties mee. Dan hadden we wel een klant, maar geen geld voor een busje om het bed af te leveren. Een tante heeft ons daarmee geholpen.” Arend: „Later sloten we een deal met een garagebedrijf: hij een bed, wij een busje. Zo scharrelden we heel wat bij elkaar. We werden heel creatief.” Marjolein: „Vanaf 2015 groeide de zaak weer, kon ik mijn baan bij de drogist opzeggen en ging het alleen maar beter. In 2019 is de zaak verhuisd van Amsterdam naar Heemstede, in deze omgeving wonen veel mensen die belangstelling hebben voor duurzame spullen. Inmiddels is de zaak drie keer zo groot als-ie ooit was.” Arend: „Achteraf vind ik het onvoorstelbaar hoe we door die crisis gekomen zijn.” Marjolein: „Inmiddels zijn we ook privé duurzamer gaan leven. We hebben de buitenkant van ons huis laten schilderen met duurzame verf, zijn nu flexitariër en drinken havermelk in de koffie.” Arend: „Vakanties brengen we in Europa door. Onlangs waren we twee weken in de Eifel. Paar uur rijden en je bent er. Lekker makkelijk. Alleen toen onze dochter in Zuid-Afrika studeerde, hebben we haar daar opgezocht. En we zijn bij een fabrikant in India geweest.” Marjolein: „We doen lang met onze kleding. Als we iets kopen, is dat van goede kwaliteit, zodat het lang mee gaat. Geld geven we vooral uit aan aflossing van de hypotheek en aan biologisch eten. En soms gaan we uit eten.” Arend: „Wat we hebben geleerd, is dat je nóg zo’n goed bedrijf kunt hebben, maar dat je nooit weet hoe de maatschappij zich zal ontwikkelen.” Marjolein: „Met corona was het dus wel even hard schrikken. We zijn vier maanden dicht geweest, maar online liep de verkoop in die periode fantastisch!” Arend: „We genieten nu veel meer van ons leven dan vroeger.” Marjolein: „We hebben nu meer tijd, meer geld en minder stress. Ja, zijn ontzettend gelukkig met hoe het nu gaat.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Wonen Arend en Marjolein wonen in een hoekhuis in Hoorn Vervoer Ze hebben een hybride auto. Hun woon-werkverkeer vergt twee uur per dag. Sport Arend sport tweemaal per week. Hij deed aan boksen, maar wegens zijn knieën houdt hij het nu bij  intensieve fitness. In 2021 is hij 19 kilo afgevallen. Marjolein doet aan yoga, soms samen met haar dochter. „Dat geeft rust in mijn hoofd.” Vakantie Bijna altijd in Europa. Ze houden het liefst vakantie in berg en bos, waar ze zo min mogelijk mensen tegenkomen. Sparen Voor de aflossing van de hypotheek. Laatste grote uitgave De verbouwing van de badkamer in 2020. 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/05/05/toen-hadden-we-zelfs-geen-geld-meer-om-te-eten-a4163943</guid>
      <pubDate>Fri, 5 May 2023 07:02:12 +00:00</pubDate>
    </item>
    <item>
      <title><![CDATA[‘Ik ben weleens verliefd op iemand anders’]]></title>
      <description><![CDATA[<p>Eefje: „Timo doet minstens evenveel in het huishouden als ik. Ik durf wel te beweren dat hij in zijn leven meer luiers heeft verschoond dan ik. Ook is hij veel zachter van aard en veel geduldiger met de opvoeding van onze twee dochters.” Timo: „Schoonmaken doe ik ook, dan zet ik harde metalmuziek op – en gáán. Sinds Eefje zzp’er is, hebben we de werkster wegbezuinigd. En als we op stap gaan met vrienden, gaat het meestal zo: zij zitten koffie te drinken en ik ben met de kinderen aan het spelen. Ze noemen mij weleens ‘The Nanny’.” Eefje: „Timo is de ideale vader.” Timo: „We kennen elkaar van hardcore punkfeesten in Brabant en Antwerpen die we allebei regelmatig bezochten, als begin-twintigers. Ik was heel verlegen, Eefje juist niet. Wat dat betreft, leken we een totale mismatch. Maar ik vond haar leuk en dat heb ik laten merken.” Eefje: „Ik heb Timo toen nog eens een brief geschreven. Dat ik hem wel leuk vond, maar dat ik er nog niet klaar voor was. Hij is toen naar Londen vertrokken voor een jaar. Dat was, denk ik, in de zomer van 2001. We hielden wel contact, via MSN, e-mail en telefoon.” Timo: „Eefje is mij toen in Londen komen opzoeken, met zo’n Peter Langhout-busreis: in 24 uur op en neer. Dus ze kwam ’s ochtends aan in Londen na een nacht rechtop in de bus.” Eefje: „Die dag was nogal ongemakkelijk. We draaiden om elkaar heen. Timo durfde me niet te kussen. En toen, vlak voordat ik weer op de bus stapte, heb ik hem gezoend.”  Timo: „Misschien was het naïef van mij, maar ik wist echt niet of ze mij wel leuk genoeg vond om te zoenen. Dus ik deed niks.”  Eefje: „Na die zoen in Londen zij we een relatie begonnen. We hebben nog veel leuke dingen gedaan voordat we aan kinderen begonnen. Zo zijn we een keer met elkaar door Zuid-Oost Azië gefietst.” Timo: „We hebben nooit geroepen: dit is liefde voor het leven! We hadden het gewoon leuk met elkaar. Dat duurt nu al 22 jaar.” Eefje: „Ik ben weleens verliefd op iemand anders.” Timo: „Ik ook.” Eefje: „Bij mij is het vaker gebeurd, al drie keer.”  Timo: „Dan zeg ik altijd: gaat vanzelf wel weer over. Haha.” Eefje Smulders-Smits (41) en Timo Smits-Smulders (42) wonen in Haarlem-Noord met hun dochters Filipa (9) en Olive (6). Eefje is uitvaartbegeleider, Timo werkt in de fietsenbusiness. Ze zijn tegenpolen, zegt Eefje: „Ik draag het hart op de tong, ben een enorme doorpakker en Timo is een mega relaxed, rustig en zen persoon.”  Samen verdienen ze 2,5 keer modaal.        Eefje: „Juist omdat we erover kunnen praten, gaat het niet fout. We vertrouwen elkaar omdat we eerlijk zijn. En inderdaad, het gaat altijd over.” Timo: „Als ik ontzettend over de zeik zou zijn, zou het eerder ontsporen. Dan wordt het zo’n machtsding. Nu leg ik de verantwoordelijkheid bij haar. Ik zeg gewoon: jij moet dit zelf in je hoofd oplossen.” Eefje: „Ik val altijd op mannen die het tegendeel zijn van Timo. Heel daadkrachtige, woeste mannen. Zo heb ik eens iemand op Oerol ontmoet, een man die op een woonboot woonde, zo’n echte zeebonk.”  Timo: „Ze valt altijd op mannen met karaktertrekken die ik niet heb.”  Eefje: „Maar met wie ik uiteindelijk geen relatie zou willen. Als je allebei zo dominant bent, gaat het niet werken.”       Timo: „We wonen in Haarlem-Noord. Het is hier fijn wonen. Een beetje kneuterig en braaf.” Eefje: „Het is wel echt een bubbel met witte mensen. Dat vind ik soms wel jammer. Maar gelukkig wonen hier wel nog wat ouwe Haarlemmers.”  Eefje: „Ik heb lang in de filmwereld gewerkt als producent van kinderfilms bij Burny Bos.  Maar Burny werd wat ouder en wilde zijn bedrijf verkopen. Tijdens de pandemie heb ik besloten wat anders te gaan doen: uitvaartbegeleider. Ik had al eens een documentaire gemaakt over die business. En in coronatijd was er iemand in mijn omgeving overleden. Toen zag ik het weer: dat ongemak waarmee een uitvaart gepaard kan gaan. Ik dacht: dat hoeft niet, ik kan dit beter. Het kan een mooi moment zijn waarop je het leven viert en rituelen met elkaar uitvoert.”  Timo: „Mijn passie is fietsen. Wielrennen, mountainbiken. Op mijn 12de had ik mijn eerste mountainbike. Binnenkort ga ik in drie dagen op de fiets heel Engeland doorkruisen. En ik werk sinds kort bij Enviolo, een bedrijf dat achternaven maakt voor elektrische fietsen. Ik werk 36 uur en ben ’s maandags thuis.”   Eefje: „Ik werk in principe thuis. Maar ik kan elk moment worden opgeroepen, als er iemand overleden is. Gelukkig is Timo heel flexibel.”  Timo: „Als het kan, kom ik naar huis, zodat zij naar de familie kan.”  Eefje: „Bij ons trouwen in 2011 hebben we elkaars achternaam erbij genomen. Na mijn bevalling van onze eerste, lag ik voor pampus. Timo heeft toen een paar weken vrij genomen.” Timo: „Zo heb ik een vliegende start gemaakt met het vaderschap.”  Eefje: „Onze tweede dochter sliep de eerste jaren rampzalig. Timo heeft alle nachten opgezeten met haar.” Timo: „Dat was gewoon het beste voor iedereen.”  Eefje: „Ik heb mijn slaap harder nodig, ik kan mentaal slecht tegen slaapgebrek.” Timo: „Ik ben iemand van het hier en nu, doe graag praktische en fysieke dingen. Dat is waar ik goed in ben.”  Eefje: „Ik ben meer van de mental load, het regelen van ons gezinsleven. Maar ik doe wel de was, en ik zorg voor de planning en organisatie van het huishouden en het gezin. Dan kan ik lekker de zwemles op maandag inplannen, wanneer Timo de kinderen heeft. Want zwemles vind ik echt de hél.”  Timo: „Ik vind het niet zo erg.” Eefje: „Timo is een enorme feminist zonder dat zelf in te zien.” Timo: „Of mensen mij mannelijk vinden? Dat interesseert me niet. Het is duidelijk dat ik geen typische alpha male ben. En dat komt goed uit, want ik ben hier toch al omringd door roze spullen en speelgoed van Frozen en zo.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan en naar bed Eefje: „We staan op om kwart over zeven, eigenlijk net iets te laat om alles rustig te doen.  Ik maak de lunch voor iedereen en doe de vlechten van de meisjes. Timo ruimt de vaatwasser uit en maakt het ontbijt.” Boodschappen laten ze thuisbezorgen. Ze eten ’s avonds rond zes uur, half zeven. Daarna lezen ze allebei één kind voor. Bedtijd: tussen half elf en elf uur.  Oppassen De ouders van Eefje en Timo komen om beurten oppassen op dinsdag. „Heel lief”, zegt Eefje, „want ze moeten 1,5  uur met de auto uit Brabant.”  Aparte bankrekening Eefje en Timo hebben beiden een eigen bankrekening. Timo: „We houden allebei 300 euro zakgeld van ons salaris. De ander hoeft niet te weten wat je daarvan doet.”   Huisdier Eefje en Timo hebben een ‘vuilnisbakkenpoedel’ (6) in co-ouderschap. Eefje: „We hebben hem een derde van de tijd. Hij is altijd vrolijk en heet Jappie.”  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/28/ik-ben-weleens-verliefd-op-iemand-anders-a4163329</guid>
      <pubDate>Fri, 28 Apr 2023 07:02:13 +00:00</pubDate>
    </item>
    <item>
      <title><![CDATA[‘Van ons leven maak je zó een Netflix-serie’]]></title>
      <description><![CDATA[<p>Paula: „Twee jaar geleden zat ik hier, aan deze keukentafel, met een makelaar. Het was het dieptepunt van mijn crisissituatie, begonnen vanaf 2007: ik had zakelijk grote schulden en moest 40.000 euro kinderopvangtoeslag terugbetalen. Dat laatste kwam waarschijnlijk – we weten het niet zeker – doordat mijn jongste zoon een Curaçaose achternaam heeft. Intussen had ik nauwelijks contact meer met mijn kinderen omdat ik altijd aan het werk was, en moest ik uiteindelijk mijn café met bed &amp; breakfast sluiten. In een laatste poging mijn maandlasten omlaag te krijgen, bekeek ik met de makelaar of ik mijn woonhuis kon verkopen. Totdat midden in het gesprek de telefoon ging: de Belastingdienst. Ze vertelden dat ik officieel was aangemerkt als gedupeerde van de Toeslagenaffaire en binnen een paar weken 30.000 euro op mijn rekening zou krijgen. Dat was een enorm moment. O, sorry hoor, ik word er weer emotioneel van. Dat het allemaal niet aan mij lag, dat ik ten onrechte op een fraudelijst had gestaan… In eerste instantie was ik ongelooflijk blij, daarna kwam pas de echte klap. Dat mensen bewust zó wreed kunnen zijn; dat kan ik me nog steeds niet voorstellen.”   Joost: „Mijn verhaal komt van een heel andere kant. Ik heb een belastinghart, altijd al gehad. Ik ben jurist en heb bijna 36 jaar bij de Belastingdienst gewerkt. De laatste vijftien jaar was ik klachtencoördinator bij de Douane en kwam ik veel met burgers in aanraking. Het was mijn drijfveer om mensen eerlijk te behandelen en onrecht te bestrijden. Maar in dossiers die nu naar buiten komen door de Toeslagenaffaire, zie ik dat het heel erg mis is gegaan. Als klachtencoördinator heb ik daar ook tegen proberen op te treden – zover als in mijn macht lag. Maar al met al is dat onvoldoende geweest. Daar komt wel een gevoel van schaamte bij kijken. Ik zie wat de gevolgen zijn van het niet integer handelen van medewerkers, van collega’s. Zij hebben mensen bewust en onterecht op een fraudelijst gezet en de bronnen daarvan ook nog eens onvindbaar gemaakt. Dat vind ik heel erg kwalijk.”  Paula: „Ik leerde Joost kennen via een datingsite. Ik zei in mijn profieltekstje dat ik iemand zocht die lekker Indisch voor me kon koken. Daar reageerde Joost op – maar dat kon nooit wat worden, dacht ik. Hij werkt bij mijn grootste vijand! Maar hij bleef maar berichtjes sturen, onder meer een hoop gepubliceerde artikelen die ik kon gebruiken voor mijn stichting, die strijdt voor gedupeerden van de Toeslagenaffaire. Na een jaar dacht ik: ik moet toch maar eens langs om hem te bedanken. Toen bleek hij er helemaal hetzelfde in te staan als ik. Hij strijdt ook tegen de Belastingdienst, maar dan van binnenuit. Nu hebben we al een jaar een relatie.” Joost: „Voor mij was de grootste klik ons gezamenlijk Indisch verleden. Mijn ouders zijn in 1956 naar Nederland gekomen uit Indonesië. Paula’s moeder, opa, oma en oom hebben in het jappenkamp gezeten. Als Indo moet je altijd vertellen wat dat voor impact heeft op je leven – het opgroeien tussen trauma’s. Dat hoefde bij Paula niet. Bij haar voel ik een veilige basis. Dat was voor mij nog belangrijker dan onze strijd tegen het onrecht.”    Paula Bouwer (63) runde vijftien jaar een eigen café met bed &amp; breakfast in Amersfoort. Nu richt ze zich op haar Stichting Herstel Ongekend Onrecht.     Joost Allein Richir (63) werkte ruim 35 jaar voor de Belastingdienst, laatst als klachtencoördinator bij de Douane. Hij gaat per september met vervroegd pensioen.  Paula en Joost zijn een jaar bij elkaar. Paula woont in Amersfoort, Joost in Utrecht. Uit eerdere relaties heeft Paula twee zoons, twee dochters en een kleindochter. Joost heeft twee zoons en vijf kleinkinderen, de zesde is op komst.  Paula’s inkomen is een half keer modaal, dat van Joost twee keer modaal.  Paula: „Al is dat wel iets wat we gemeen hebben. Sowieso hebben we veel dingen gemeen: we zijn op een maand na even oud, we zaten ooit bij dezelfde therapeut om ons Indisch verleden te verwerken, hebben allebei een echtgenoot uit Curaçao gehad. En dan natuurlijk nog het bizarre toeval van onze ervaringen bij de Belastingdienst. Ja, van ons leven zou je zo een Netflix-serie kunnen maken.”  Joost: „Ik ben officieel nog in dienst bij de Belastingdienst, maar ik zit nu thuis met een burn-out. Dat komt door een complex aan oorzaken. Ik heb een knieoperatie gehad die mislukte, mijn vorige vrouw is vijf jaar geleden overleden. En ik voelde ook wel frustratie dat ik zaken wilde veranderen bij de Belastingdienst, maar dat niet lukte. De burn-out duurt nu een jaar, maar helaas gaat het nog niet echt beter. Ik heb geen focus, geen concentratie en energie. Daarom hebben we besloten dat ik met vervroegd pensioen ga per september. Dat is wel een verlies. Maar ja, ik kan het gewoon niet meer.” Paula: „Qua werkzaamheden houd ik me nu volledig bezig met mijn stichting. Ik onderhoud een appgroep van vijfhonderd gedupeerden, schrijf artikelen, organiseer demonstraties. In het weekend spreek ik af met Joost. Dat doet me goed. Het werk voor de stichting geeft me veel voldoening, maar met Joost is het gewoon even leuk en vrolijk. Het voelt als een inhaalslag na al die moeilijke jaren.”  Joost: „We gaan er vaak op uit: iets cultureels doen, of een weekendje weg. Mijn zoon drumt bij Tusky, een punkrockband. Dan gaan we kijken bij zijn optredens in Maastricht of Duitsland en plakken er een overnachting achteraan.”  Paula: „Door hard werken, zuinig leven, leningen bij familie en die voorlopige teruggave van 30.000 euro ben ik intussen schuldenvrij. Dat is heerlijk. Mijn inkomsten bestaan nu uit mijn pensioen uit de periode dat ik bij de SNS-bank werkte, het pensioen van mijn ex-partner en huur van een pand dat ik heb kunnen houden. Joost en ik wonen apart. Af en toe gooi ik een balletje op: moeten we niet eens samen kijken naar een huisje? Maar daar wil hij nog niet aan.” Joost: „Ik heb nu een fijn appartement in Utrecht. Het is een beetje mijn man cave. Ik zit vaak op mijn grote bank met al mijn muziekinstrumenten om me heen, lekker muziek te maken. Dat geeft me veel vrijheid.”  Paula: „We zijn denk ik allebei nog zoekende hoe we deze nieuwe fase vorm gaan geven. Mijn moeder van negentig zei me: verkoop je huis en maak een nieuwe start. Ik weet nog niet of ik dat zal doen – maar mijn moeder heeft meestal gelijk.”  Correctie (25 april 2023): In een eerdere versie van dit stuk stond dat de ouders van Joost in 1956 naar Nederland kwamen vanuit Nederlands-Indië. Dat moest Indonesië zijn. Dat is hierboven aangepast.  Opstaan en naar bed Ze staan allebei rond 08.00 uur op en gaan om 23.00 uur naar bed.   Hobby’s Joost zit in verschillende bandjes. Verder schrijft hij graag, onder meer over de geschiedenis van Nederlands-Indië. Paula schrijft ook en is daarnaast creatief met breien, naaien en bakken.  Sport Samen wandelen en fietsen ze regelmatig. Verder zitten ze in een app-groep die De Kiloknallers heet. In de groep wisselen ze tips uit over gezond eten en bewegen.  Koken Als ze samen zijn, is Joost de kok. „Ik kan alleen Indisch koken, zoals ik het van mijn oma heb geleerd.”  Paula: „Zijn nasi is echt geweldig.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/21/van-ons-leven-maak-je-zo-een-netflix-serie-a4162768</guid>
      <pubDate>Fri, 21 Apr 2023 07:02:13 +00:00</pubDate>
    </item>
    <item>
      <title><![CDATA[‘Persoonlijke groei is ook een soort hobby van me’]]></title>
      <description><![CDATA[<p>Rob: „Ik ben onlangs teruggekeerd uit Marrakesh, waar ik drie maanden heb gewoond en gewerkt. Sinds corona leef ik het leven van een working nomad, maar dan wel op plekken waar geen Nederlanders samenklitten. Ik zoek plekken waar ik locals kan ontmoeten. „Vorig jaar  was ik in Boedapest, Athene, Alicante, Agadir, Jávea en Valencia – lekker koel aan het strand. Al is een appartement met zeezicht niet handig als je moet werken. In Marrakesh houd ik van de zon in de winter, de geuren en kleuren van de stad, de gym en de sauna onder mijn appartement en het gezonde eten en drinken. Ik ben daar heel geconcentreerd en productief, en daardoor heel gelukkig. „Dit voorjaar ga ik weer een maand naar Boedapest, een van mijn favoriete bestemmingen. Daar zijn heel veel badhuizen, heerlijk ontspannen na het werk! De ratrace van West-Europa is op al die plekken nog ver weg. „Dat zwervende leven begon als experiment in 2020, op Curaçao. Daar heb ik meteen geleerd dat een groot tijdverschil niet handig is als je contact wilt onderhouden met je team en je klanten. Ik heb een pr-bureau voor duurzame en innovatieve kleine en middelgrote bedrijven en scale-ups. Ik werk vooral voor bedrijven die geen uitgekauwde verhalen hebben en waar de lijnen kort zijn. Waar, als ik werk aflever, niet acht mensen klaarstaan om er, vaak vooral vanwege een ego, een plasje overheen te doen, waardoor de ziel uit het verhaal gaat.”  „Hiervoor, toen de deeleconomie nog in de kinderschoenen stond, was ik ceo van een start-up, een platform waar je een plekje in een huiskamerrestaurant kon boeken. Ik had daar al mijn geld en energie in gestopt, werkte zeventig uur per week, ik heb mezelf in die tijd behoorlijk opgebrand. Uiteindelijk eindigde het in een mislukking, zoals 90 procent van de start-ups. Toen ben ik naar Valencia gegaan om eens goed over mezelf na te denken. Ik ontdekte dat betekenisvolle verhalen vertellen mijn superpower is en nu ben ik dus praatjesmaker die er ook nog geld mee verdient.  Rob Lagendijk (36) haalde zijn propedeuse rechten in Rotterdam. Naast zijn studie runde hij een bureau voor klant- en relatie-evenementen. Het boekingsplatform voor huiskamerrestaurants dat hij daarna opzette, mislukte. Nu is hij mede-eigenaar van  pr-bureau DitisgeenPRbureau.nl in Amsterdam.  Rob verblijft een paar keer per jaar in het buitenland en heeft een appartement in Amsterdam. Hij verdient tweemaal modaal. „In coronatijd heb ik voor het eerst in mijn leven geëxperimenteerd met een baan in loondienst: ik heb toen onder meer een pr-afdeling opgezet voor een evenementen-bureau. Maar ik werkte er net zo hard als toen ik een eigen bedrijf had en dat zag ik niet terug in salaris en waardering.  „Nu moet ik zeggen dat ik ook niet zo’n goede medewerker ben. Wel qua resultaten, maar ik ben niet zo goed te managen. Ik doe mijn werk op mijn eigen manier, daar moet een werkgever niet aan gaan tornen.” „Eind 2021 heb ik mijn eigen pr-bureau opgezet. En toen kreeg ik een hersenvliesontsteking, net toen ik een paar klanten had. Ik heb twee weken in het ziekenhuis gelegen en een maand gerevalideerd. Ik was er ernstig aan toe. Ik heb mezelf toen in de overdrive gezet om te herstellen: gezond eten, sporten, drie keer per week een massage om te ontspannen. Gelukkig is alles goed gekomen. „Inmiddels heb ik een co-founder gevonden, die de organisatie managet. Zelf doe ik sales en business development, ik ben geen micromanager. We hebben een team van vijf mensen en daarnaast twintig freelancers, onder wie een man uit Marrakesh en een vrouw uit Iran. Ik wil mensen een kans geven om hun talent te ontwikkelen. Ik probeer me nu te beperken tot veertig uur werken per week, de maandagochtend en de vrijdagmiddag heb ik geblokt om de week voor te bereiden en om terug te blikken. Ik heb door schade en schande geleerd dat dat belangrijk is. „Mijn hobby’s hebben vooral te maken met welzijn. Ik ga drie keer per week naar een Finse sauna, één keer per week naar een masseur en ik zwem. In Boedapest is een nachtbadhuis waar je van tien uur ’s avonds tot drie uur ’s nachts naartoe kan, dat is een van mijn favoriete plekken. Beter dan een feest met drugs in Amsterdam.  „Ik houd ook van goed eten en drinken. Ik kom uit een horecafamilie en heb diverse wijndiploma’s. Ik heb ook een theecursus gevolgd. Goede rooibosthee met Thaise curry, kom maar door! In coronatijd heb ik een kajak gekocht waarmee ik door de Amsterdamse grachten vaar. Persoonlijke groei is ook een soort hobby van me. Ik heb stilteretraites gedaan, coachingssessies en dans- en theatertherapie om uit mijn comfortzone te treden.” „Inmiddels is de balans tussen mijn werk en privéleven prima. Ik heb ervaren dat mijn creativiteit, mijn humeur en mijn denkvermogen achteruitgaan als die balans niet in orde is. Al heb ik nog steeds constant prikkels nodig en wil ik altijd groeien, vernieuwen, vooruit – maar dan wel duurzaam.  „Ik denk er wel eens over om de lente en zomer in Nederland door te brengen en de rest van het jaar elders. Ik ben geen typische Nederlander, ik beschouw de hele wereld als mijn vaderland. Al ben ik Nederland heel erg dankbaar voor alle kansen die ik er heb gekregen en de mentaliteit hier: vooruit plannen, afspraken nakomen. En hoe mooi is het dat ik hier mijn geld verdien dat ik kan uitgeven op plekken waar de kwaliteit van leven beter is? Altijd op één plek wonen is niks voor mij, ik verveel me snel. Ik heb geen koophuis, geen partner en geen kinderen, dat geeft me de ruimte om andere keuzes te maken.” Woning Rob woont in een huurappartement in het centrum van Amsterdam. Hij verblijft zo’n zes maanden per jaar in het buitenland, waar hij een  appartement huurt of in een hotel verblijft. Vervoer Rob neemt meestal de fiets of een taxi. Als hij per trein reist, doet hij dat eerste klas om te kunnen werken of te kunnen rusten. „Zo houd ik tijd over voor vrienden en welzijn.” Hulp Eenmaal per week komt de schoonmaakhulp. De boodschappen en de maaltijdboxen worden aan huis  bezorgd. Sparen „Sparen is niet het doel, genoeg geld verdienen om mijn ultieme vrijheid te kunnen  bekostigen wel.” Laatste grote uitgave De huur van een appartement in Marrakesh.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/14/persoonlijke-groei-is-ook-een-soort-hobby-van-me-a4162166</guid>
      <pubDate>Fri, 14 Apr 2023 07:02:13 +00:00</pubDate>
    </item>
    <item>
      <title><![CDATA[‘De mensen uit het dorp vonden ons een goede match’]]></title>
      <description><![CDATA[<p>Kiki: „Ik ben geboren in Rotterdam-Zuid en opgegroeid in Capelle aan den IJssel, maar viel voor het weidse van Zeeland. Daarom ben ik hier in 1989 komen wonen met mijn toenmalige man.” Gert-Jan: „Ik kom oorspronkelijk van Goeree-Overflakkee. Na een leuke tijd in Utrecht tijdens mijn studie biologie, trok toch het platteland. Ik kon mijn afstudeeronderzoek doen bij een onderzoeksinstituut in Yerseke. Zo ben ik hier in Serooskerke terechtgekomen met mijn vrouw Hanneke.” Kiki: „Wij waren buren. Je kunt vanaf hier nog het huisje zien; tweehonderd meter verderop. We kwamen regelmatig bij elkaar op de koffie en Hanneke en ik hielpen elkaar tijdens de lammertijd van onze schapen.” Gert-Jan: „Hanneke kreeg longkanker en ze overleed in 2018. Ze had me gezegd dat ik niet voor altijd alleen moest blijven. Ik ben niet zo’n avontuurlijk typ dat op een datingsite of zoiets gaat, dus ik zocht het liever in mijn kennissenkring. Kiki was twee jaar daarvoor gescheiden, woonde op het dorp en werkte bij het tankstation. Ik besloot eens te gaan tanken.” Kiki: „Ik maak met iedereen een babbeltje en vertelde vrolijk aan Gert-Jan hoe ik net was begonnen met zwemmen, maar dat die dames in het zwembad van Zierikzee liever ouwehoerden dan zwommen. Toen zei Gert-Jan: nou, ik weet nog wel een rustig zwemuurtje, ga je eens mee?” Gert-Jan: „Aan de rand van het zwembad heb ik haar toen gevraagd of ze open zou staan voor een relatie. Dat ging misschien een beetje zakelijk in het begin.” Kiki: „Voor mij was het wel even schakelen; zo had ik nog nooit naar Gert-Jan gekeken. Hij was gewoon de buurman. Maar al snel hadden we het heel leuk met elkaar.” Gert-Jan: „Binnen drie dagen wist iedereen in het dorp ervan.” Kiki: „Já, dan moet je me ook niet met je blauwe Land Rover komen ophalen voor het zwemmen! Dan denkt iedereen: hé, wat doet die Land Rover van Buth bij Kiek?” Kiki Buth (64) runt haar eigen bedrijf, wolatelier The Dutch Cottage. Ze heeft een webshop, geeft workshops en staat op markten.  Gert-Jan Buth (71) is gepensioneerd bioloog en actief bij verschillende natuurbeschermingsclubs.   Gert-Jan en Kiki zijn in 2020 getrouwd en wonen in een oude boerderij in Serooskerke (Schouwen-Duiveland). Hun gezamenlijk inkomen is ruim anderhalf keer modaal.  Gert-Jan: „We hebben eigenlijk alleen maar goede, positieve reacties gekregen. Mensen vonden ons een goede match.” Kiki: „Ik ben uiteindelijk bij hem ingetrokken hier op de boerderij. En omdat Gert-Jan het toch wel fijn vond mij zijn vrouw te mogen noemen, zijn we in 2020 getrouwd.”  Kiki: „De dag begint ’s ochtends aan de keukentafel. Ik sta rond een uur of zeven op. Gert-Jan is een nachtdier, die is meestal een uurtje later.”  Gert-Jan: „Ik begin met de krant en het nieuws op de laptop. Daarna begint het boerengedoe, zoals ik het maar noem: de dieren eten geven, stallen schoonmaken, karweitjes. Daar ben ik al gauw drie uur per dag mee kwijt.” Kiki: „Ik ben de hele dag door aan het breien. Ik heb altijd meerdere werken op de pennen staan. Bij het ene werk kan ik goed tv kijken, bij het andere moet ik me juist meer concentreren: dat is voor mij een soort mediteren. Verder ga ik in de loop van de dag een boodschapje doen en met mooi weer werk ik in de tuin tot het donker is. Ook ben ik de kok hier thuis. Gert-Jan kan nog geen ei bakken.” Gert-Jan: „Ik ben een beetje een ouderwetse man wat dat betreft.”  Kiki: „Achter het huis hebben we de schuur omgebouwd tot mijn wolatelier. De workshops die ik daar geef en de markten waar ik sta, vormen mijn grootste inkomstenbron.” Gert-Jan: „Ik ga nu ook vaak mee naar die markten. Sta ik opeens met dames te onderhandelen over een bol wol! Da’s wel heel geinig.”  Kiki: „Die markten zijn door het hele land, dus we maken er vaak een dagje van. Of een weekendje. Dat zijn de voordelen van het pensionadoleven.” Gert-Jan: „Al ben ik nog vrij druk met mijn werk voor de natuurbeschermingsclubs. Ik heb de laatste 25 jaar van mijn carrière gewerkt voor de stichting Het Zeeuwse Landschap. In de loop der jaren ben ik gespecialiseerd geraakt in de juridische kant van het natuurbehoud. Nog steeds word ik daarom gevraagd door natuurclubs om hun bezwaarprocedures te doen.” Kiki: „Dan zit Gert-Jan aan de keukentafel met allemaal ordners om zich heen, helemaal in zijn zaken gedoken. Dan kun je koffie neerzetten of tegen hem aan kletsen, maar hij merkt het niet.” Gert-Jan: „Sommige mensen zeggen: stop er toch mee, ga lekker fietsen en vogels kijken. Maar je moet er ook de lol van inzien, van die procedures. En in sommige zaken heb ik me al zo lang verdiept, dat het zonde zou zijn die kennis niet in te zetten.” Kiki: „Voor mij is het leven te kort: ik zou elke minuut wel drie keer willen besteden. Soms vraag ik weleens aan Gert-Jan: jij bent toch bioloog? Kun je niet eens zorgen dat er meer uren in een dag komen?” Gert-Jan: „Kiki is wel een beetje een adhd-typje.” Kiki: „Hij noemt mij altijd zijn stuiterballetje.” Gert-Jan: „Ik zou nog wel een aantal grote reizen willen maken, maar daar hoef ik niet bij Kiki niet mee aan te komen.” Kiki: „Oh, bespaar het me! Ja, een weekje met de caravan naar Frankrijk vind ik leuk, maar dan gauw terug. Dan mis ik mijn tuin en dat mormel daar – Chip, onze zwerfhond uit Spanje. Bovendien: als ik een maand lang mijn bedrijf dichtgooi, besta ik niet meer in de wolwereld. Zo gaat dat.” Gert-Jan: „Ik heb plannen om naar Nieuw-Zeeland te gaan; daar woont een jeugdvriend van me. Natuurlijk had ik het leuk gevonden als Kiki mee had gewild.” Kiki: „Maar ik schijn zó’n wanhopig gezicht te hebben getrokken dat hij het antwoord al wist.” Gert-Jan: „Nu ga ik in mijn eentje, in september. Dat mag van Kiki. En in je eentje reizen heeft ook z’n voordelen: ik kan eindeloos herinneringen ophalen met die vriend en lekker de natuur in.” Kiki: „Je moet allebei je eigen ding kunnen doen, vind ik. Daar laat ik hem vrij in. Als ik maar niet mee hoef.” Gert-Jan: „Dat is een heerlijkheid aan het krijgen van een relatie op latere leeftijd. Je hebt flink wat levenservaring, weet wat je wilt en wat niet, maar hebt toch weer dat frisse van een ouderwetse, nieuwe verliefdheid. Ik vind dat heel prettig.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan Kiki om 07.00 uur, Gert-Jan om 08.00 uur.  Vervoer Ze hebben drie auto’s: een oude Land Rover, een bedrijfsbus en een Nissan Micra, die Kiki ook wel het „huppeltrutje” noemt. „Makkelijk als je even een boodschapje wilt doen.”  Huisdieren Chip de hond, Fien de poes, tien schapen, een pony, een oud rijpaard, twee kippen en twee loopeenden.  Sport Ze hebben het voornemen om meer te fietsen. Gert-Jan zou vaker willen kanoën.  Hulp in de huishouding Elke  dinsdagochtend.   Bedtijd Kiki om 23.00 uur, Gert-Jan rond 00.30 uur.  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/07/de-mensen-uit-het-dorp-vonden-ons-een-goede-match-a4161636</guid>
      <pubDate>Fri, 7 Apr 2023 07:02:14 +00:00</pubDate>
    </item>
    <item>
      <title><![CDATA[‘Ik wil mezelf geen feminist noemen’]]></title>
      <description><![CDATA[<p>Stefanie: „We hebben elkaar veertien jaar geleden ontmoet met carnaval in Maastricht. Ik was verkleed als circusdirecteur, met snor en al.”  Tetsuro: „En ik als Playboy-bunny. We woonden beiden in Amsterdam, maar waren toen toevallig allebei in Maastricht om carnaval te vieren. Het was in Take Five, mijn favoriete bar in Maastricht. Toen ik in die stad studeerde, heb ik er een tijdje achter de bar gestaan. Stefanie:  „Ik begon met studeren aan de kunstacademie van Maastricht toen Tetsuro al weg was. Take Five werd toen ook mijn stamkroeg. Er kwamen veel creatievelingen.” Tetsuro: „Na die eerste avond zijn we gaan daten en na een tijdje gaan samenwonen in Amsterdam.” Stefanie: „Onze eerste, Yuna, is daar geboren. Ik werkte toen bij het Stedelijk Museum op de afdeling educatie. Mensen vroegen weleens: zou je niet terug willen naar Maastricht? Want ik kom daar vandaan. Dan zei ik altijd, een beetje voor de grap: alleen als ik hoofd educatie bij het Bonnefanten [museum] kan worden. Zes jaar geleden kwam die baan opeens vrij.” Tetsuro: „Ik werkte toen als freelancefotograaf, we woonden op een etage. Het was duidelijk dat we niet in Amsterdam konden blijven als we nog een kind kregen.” Stefanie: „En we hadden niet zo’n zin om ergens in een randgemeente van Amsterdam te gaan zitten.” Tetsuro: „Dus toen zijn we naar Maastricht verhuisd.” Stefanie: „We zeiden: laten we het een jaar proberen. Maar al na een half jaar bleek dit een fantastische keuze. We hebben leuke buren. De kinderen leggen snel contact. De kwaliteit van leven is hier hoog. We wonen in Biesland, in een buurtje waar alle huizen wit geverfd zijn, op zeven minuten fietsen van het Vrijthof.” Tetsuro: „En aan de andere kant sta je meteen in de natuur. Ook handig: Stefanies ouders wonen vlakbij en mijn moeder woont in Brussel, een uurtje rijden. Stefanie: „Maastricht heeft veel cafés en een rijk cultureel leven. En de sfeer is er zachtaardiger en gemoedelijker dan in de Randstad.” Stefanie Metsemakers (36) en Tetsuro Miyazaki (44) wonen in Maastricht. Daar zijn ze naartoe verhuisd vanuit Amsterdam toen Stefanie een baan kreeg  bij het Bonnefanten museum. Ze zijn blij met die stap: Maastricht heeft cultuur én natuur, de kwaliteit van leven is groot en de mensen zijn vriendelijk. Tetsuro doet de boodschappen en kookt, Stefanie ruimt op en doet het regelwerk. Tetsuro (half Belg, half Japanner)  werkt bij een communicatiebureau. Ze hebben twee dochters, Yuna (7) en Miki (4). Tetsuro: „Ik heb niet zozeer heimwee naar Amsterdam. Ik zou toch niet meer drie keer per week in de Paradiso staan. Soms heb ik wel heimwee naar die periode, toen ik tussen de 25 en 35 was. Je hebt al een beetje geld, weinig verantwoordelijkheid en veel vrijheid. Als ik op vrijdagmiddag drie appjes stuurde, zat ik binnen de kortste keren met tien vrienden op het terras. Nu stuur je tien appjes en daagt er misschien één vriend op, als je geluk hebt.” Stefanie: „We hebben het huishouden goed verdeeld. Tetsuro doet de boodschappen en kookt. Ik ruim op en doe het regelwerk. Ik ga over de kleding van de kinderen, ik regel de schoonmaakster, doe de financiën. Drie jaar geleden hebben we een online test gedaan en daar kwam uit dat Tetsuro 53 procent van het huishouden deed.” Tetsuro: „Toen we hem opnieuw deden, kwam eruit dat ik 51 procent deed.” Stefanie: „Bij de opleiding bedrijfskunde die ik naast mijn werk volg, vertelde ik pas nog dat mijn man elke avond kookt. Een man grapte: dus jouw man zit onder de plak! Zulke reacties krijg je wel vaker.” Tetsuro: „Soms zeggen we eerst: één van de twee kookt altijd. Dat vindt niemand gek. En dan zeggen we dat ík diegene ben. Dan pas kijken mensen ervan op.” Stefanie: „Ik houd gewoon niet van koken, zonde van mijn tijd. Het is zoveel werk als je bedenkt hoe snel je het opeet.” Tetsuro: „Ik vind het leuk om te doen. En ik eet graag wat ik zelf maak.” Stefanie: „Soms maakt hij zelf sushi of pizza.” Tetsuro: „Onze kleinste houdt van sushi en friet; dan kan je goed zien dat ze mijn Japanse én Belgische genen heeft.” Stefanie: „Ik kan iedereen aanraden die test te doen. Want vaak zit het toch anders dan je denkt. Bijvoorbeeld: de man denkt dat hij best veel in het huishouden doet, maar dat blijkt tegen te vallen. Of de vrouw doet veel meer dan hij beseft.” Tetsuro: „Het is al leuk om te zien of je die test allebei hetzelfde invult.” Stefanie: „Hoe je het verdeelt, maakt niet uit, vind ik – dat kan ook 60/40 zijn, als je er maar allebei oké mee bent en de één niet veel meer doet dan de ander beseft.” Tetsuro: „Feminist? Nee, ik wil mezelf geen feminist noemen, dat vind ik zo’n label.  Laat anderen maar beoordelen of ik feministisch ben.” Stefanie: „Maar ik ken weinig mannen die zouden verhuizen voor de carrière van hun vrouw.” Tetsuro: „Dat klopt. Daarentegen ken ik wel veel mensen die verhuisd zijn voor een nieuwe baan van de man. Mensen vragen soms: voel je je niet heel erg gekrenkt in je mannelijkheid? Nou, nee.” Stefanie: „Voor mij was het makkelijker te landen in Maastricht omdat ik meteen een leuke baan had.” Tetsuro: „Ik moest wel even schakelen. De mensen zijn erg vriendelijk, maar als ze moeten kiezen tussen mij en een echte Maastrichtse fotograaf, en we zijn allebei even goed, kiezen ze toch die Sjeng, oftewel de Maastrichtenaar. Tegenwoordig werk ik ook als copywriter en conceptontwikkelaar bij een creatief communicatiebureau. Dat heeft meer snelheid en is in sociaal opzicht leuker dan het solitaire leven van een freelance fotograaf, al fotografeer ik nog steeds. Mijn bekendste fotoproject gaat over half-Japans zijn, hafu.  Daarvoor heb ik mensen uit meer dan honderd landen gefotografeerd.”  Stefanie: „Voor dat fotoproject is Tetsuro eens drie weken naar Japan geweest. Toen heeft hij tien maaltijden in de diepvries voor mij en de kinderen achtergelaten. Ja, de ideale man!” Opstaan en naar bed Tetsuro en Stefanie staan om zeven uur op. Om zes uur ’s avonds komen ze thuis. Dan eten ze. Om half acht gaan de kinderen naar bed. Daarna „kijken we iets en lezen nog wat”.  Hij houdt van Murakami, haar laatste boek is De hemel verslinden van Paolo Giordano. Rond elf uur gaat het licht uit.  Laatste grote uitgave In mei gaat het gezin twee weken naar Japan. Stefanie is er al eerder geweest met Tetsuro. Ditmaal gaan haar ouders en zusje ook mee. „Dus dat maakt het bijzonder.” Verdienen  Samen verdienen ze drie keer modaal. Stefanie verdient het meest. Tetsuro heeft daar geen moeite mee: „Het is geen wedstrijd. Ik zou best wat beter willen verdienen, maar niet per se meer dan Stefanie.”  Sport Stefanie gaat elke woensdag naar bootcamp. Tetsuro doet twee keer per week aan kendo, een Japanse vechtkunst. „Het is een soort Japans schermen”, zegt Tetsuro. „Met bamboestokken. Als we winnen juichen we niet, uit respect voor de tegenstander.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/31/ik-wil-mezelf-geen-feminist-noemen-a4161032</guid>
      <pubDate>Fri, 31 Mar 2023 07:02:14 +00:00</pubDate>
    </item>
    <item>
      <title><![CDATA[Kevin en Gerbert-Jan hebben vierduizend vierkante meter grond. 'Hier is meer te doen dan in het appartement in Amsterdam waar we eerder woonden']]></title>
      <description><![CDATA[<p>Gerbert-Jan: „Ik heb een IT-bedrijf. Na zeven jaar zijn we nu met bijna zeshonderd medewerkers. We hebben vestigingen in Amsterdam, Den Bosch, Baarn, Lissabon en Stockholm. Ik schat dat ik zestig à zeventig uur per week werk, maar ik haal er veel energie uit.” Kevin: „Ik ben directeur-eigenaar van het transportbedrijf dat ik van mijn ouders heb overgenomen. Omdat het bedrijf van Gerbert-Jan veel sneller groeit dan het mijne en hij meer plezier heeft in leidinggeven dan ik, heb ik besloten mijn onderneming grotendeels aan anderen over te laten, zodat ik meer thuis kan zijn. Ik doe alles in huis en tuin en help mijn ouders, die hier ook op het erf wonen. Sinds kort woont ook mijn schoonmoeder vlakbij. Ik ga dus altijd mee naar de dokter en zo.” Gerbert-Jan: „Kevins zus en haar partner wonen ook hier op het erf, net als haar zoon en dochter met vriend en kind. Het is een soort dorpje hier.” Kevin: „Vrienden vinden ons soms net de Meilandjes. Maar als familie zien we elkaar echt niet elke dag. Soms kom ik mijn zus maar één keer in de twee weken tegen. Ik vind het heel fijn om dicht bij mijn familie te wonen. Er is altijd iemand om op onze twee honden te passen. En mijn ouders kunnen elke dag hun kleinkinderen en achterkleinkind zien.” Gerbert-Jan: „We zijn allebei heel druk met onze werkzaamheden. Ik denk dat het runnen van het huis en het erf net zo veel tijd vergt als mijn bedrijf.” Kevin: „Meer.” Gerbert-Jan: „Kevin heeft alles geregeld rond de aankoop van onze boerderij, de verbouwing, de inrichting.” Kevin: „Hoeveel uur ik per week maak, weet ik niet, maar het stopt nooit.” Gerbert-Jan: „Jouw lijst aan taken is oneindig.” Kevin: „We hebben vierduizend vierkante meter grond. Ik maai, snoei, regel het onderhoud van de zitmaaier, en dat is dan alleen nog maar het werk buiten.” Gerbert-Jan Valk (43) en Kevin de Loor (39) kennen elkaar vijftien jaar en  zijn inmiddels 12,5 jaar getrouwd. Gerbert-Jan is oprichter en eigenaar van IT-bedrijf Linden-IT. Kevin nam vijf jaar geleden het transportbedrijf van zijn ouders over, maar heeft de leiding grotendeels uit handen gegeven om huis en tuin te kunnen managen. Ze wonen in Noordbeemster, samen met familieleden en twee honden. Ze  hebben samen een inkomen van 3,5 keer modaal. Gerbert-Jan: „Gisteren heb je voegen gevuld en wilgen geknot. Hier is meer te doen dan in het appartement in Amsterdam waar we eerder woonden.” Kevin: „Ik ben een druk mannetje en leg de lat hoog. Het is altijd strak binnen. Een opgeruimd huis betekent voor mij een opgeruimd hoofd.” Kevin: „Een van de dingen waar we al over dromen zolang we elkaar kennen, en dat is nu vijftien jaar, is een vakantiehuis in het buitenland.” Gerbert-Jan: „Vorig jaar heb ik een kantoor geopend in Lissabon en toen we voor het eerst in die stad kwamen, waren we op slag verliefd: strand, stad, cultuur, lekker eten, leuke mensen, het is er allemaal. Toen kwamen we op het idee om daar een appartement te kopen.” Kevin: „Ik ben aan de slag gegaan met een makelaar en heb veel online bezichtigingen gedaan, want het was nog in coronatijd. Als we het wat vonden, gingen we erheen. Lissabon is behapbaar, een dorpse stad. Een soort Amsterdam met zon en heuvels.” Gerbert-Jan: „Elke zes weken zijn we er vier tot vijf dagen. Ik ga daar naar mijn werk, in het weekend zijn we vrij.” Kevin: „En één keer per jaar zijn we er voor een langere vakantie.” Gerbert-Jan: „Het nieuwe, het vele dat nog te ontdekken valt, het gevoel van vrijheid is er heerlijk.” Kevin: „In Nederland zijn heel veel regels. In Lissabon is het 1980: alles mag er nog, zoals roken in de horeca.” Gerbert-Jan: „Als we samen vrij zijn, spelen we golf. Of kijken we series. Of gaan we winkelen. Onze vrije tijd loopt altijd snel vol.” Kevin: „Dat willen we een beetje indammen. Geen vier zakendiners per week, maar ook eens stamppot op de bank.” Gerbert-Jan: „We brengen onze tijd graag samen door, in die zin is Kevin mijn grootste hobby. Ik heb verder niet echt hobby’s, daar heb ik geen tijd voor.” Kevin: „Ja, we zijn graag samen, maakt niet uit waar. We zijn elkaars beste maatjes.” Gerbert-Jan: „Al vanaf dag één in onze relatie doen we zoveel mogelijk samen. Zo kijken we elke week naar Heel Holland Bakt. Mijn privémomentje is eenmaal per zes weken naar de schoonheidsspecialiste, voor Kevin is dat een paar uurtjes kajakken in de Beemster. Wat we ook leuk vinden, is adresjes in de buurt afgaan: langs het bloemenstalletje langs de weg, kaas kopen bij een boerderij. Maar het meeste geld geven we uit aan tickets naar Lissabon, de honden en uit eten gaan.” Kevin: „En aan gadgets, zoals een robotstofzuiger. En ik heb laatst apparaatjes gekocht waarmee de gordijnen automatisch open en dicht kunnen. Het moet hier zo comfortabel mogelijk zijn.” Gerbert-Jan: „Ja, we houden van dingen die het leven makkelijker maken. We hebben dan ook veel geld gestoken in de inrichting.” Kevin: „Daar hebben we een styliste voor in de arm genomen.” Kevin: „Ik zou wel permanent in Lissabon willen wonen. Maar dat kan nu nog niet met onze ouders.” Gerbert-Jan: „Ik zou op den duur meer vrije tijd willen hebben, zodat we meer in het buitenland kunnen zijn. De helft van het jaar, of zo.” Kevin: „Omdat het bedrijf van Gerbert-Jan zo hard groeit, is het moeilijk te voorspellen hoe de toekomst eruitziet. En we hebben ook nauwelijks tijd om daarover na te denken.” Gerbert-Jan: „De stip die we tien jaar geleden op de horizon zetten, is bereikt, maar we hebben nog geen tijd gehad om een nieuwe te bedenken.” Kevin: „Misschien is meer tijd wel die nieuwe stip.” Wonen In een verbouwde stolpboerderij in Noordbeemster. Ook de ouders en zus van Kevin wonen er. Vervoer Kevin en Gerbert-Jan hebben allebei een auto. Huisdieren De jack russels Sky en Dotje, bijnaam Terror Dot. Kevin: „Het zijn net onze kinderen. Ze zijn een grote hobby voor mij.” Hulp in de huishouding Nee. Het feit dat de interieurverzorgster met pensioen ging, was een van de redenen voor Kevin om minder in zijn bedrijf te gaan werken en meer thuis te zijn. Laatste grote uitgave Een appartement in Lissabon. Sparen Nee. Kevin: „Wat we niet hebben, geven we niet uit. Maar ik hou wel van bésparen, door te letten op aanbiedingen in de supermarkt.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/24/vrienden-vinden-ons-soms-net-de-meilandjes-a4160422</guid>
      <pubDate>Fri, 24 Mar 2023 07:02:14 +00:00</pubDate>
    </item>
    <item>
      <title><![CDATA[‘Ik sta er nooit bij stil dat ik nu de kostwinner ben’]]></title>
      <description><![CDATA[<p>Ellen: „We komen allebei uit het westen. Hans is een geboren ‘Leienaar ’ en ik ben een kind van de zee – geboren in Castricum. We woonden samen in Nieuw-Vennep, maar daar waren we op een gegeven moment hélemaal klaar mee. De gejaagdheid, de files, de herrie van Schiphol. We snakten naar rust en meer natuur om ons heen.”  Ellen Marks (59) is voorzitter van het college van bestuur van Aventus, een ROC met vestigingen in Apeldoorn, Zutphen en Deventer. Hans Marks (62) werkte tot acht jaar terug in de financiële dienstverlening. Nu verzorgt hij huis en haard. Vijf jaar geleden publiceerde hij een historische roman over het beleg en ontzet van Leiden. Uit een eerder huwelijk heeft hij twee dochters, 34 en 32 jaar.  Ellen en Hans wonen in een vrijstaand huis in Diepenveen, met hond Sepp (7), een jackrusselterriër. Hun inkomen is drie keer modaal.  Hans: „Ik had destijds een seniorfunctie bij een internationale verzekeringsmakelaar in Rotterdam. Altijd in de auto, altijd targets, targets, targets halen. Nu ik erop terugkijk, was ik eigenlijk een soort werkmachine.” Ellen: „In zijn vrije tijd was Hans al bezig met het schrijven van een boek over het beleg en ontzet van Leiden, maar dat schoot maar niet op. Op een onbewaakt moment aan de keukentafel heb ik toen gezegd: waarom doen we het niet gewoon? We verhuizen naar de andere kant van het land, ik verdien het geld en jij kunt aan je boek werken.” Hans: „Mijn eerste reactie was: dat gaan we niet doen. Nicht im frage. Van jongs af aan heb ik meegekregen dat je na school je eigen brood verdient, dus je gaat niet op andermans zak lopen teren. Geen klaploperij, zeiden we dan. Het vergde anderhalf jaar praten en discussiëren met Ellen voor ik overstag ging.”  Ellen: „Ik heb vanaf het begin gezegd: doe nou maar gewoon waar je hart naar uitgaat. Als ik dat niet op mijn charmante doch dominante wijze had doorgedrukt, was het denk ik niet gebeurd.” Hans: „Toen ik eenmaal het besluit had genomen, was het voor mij vanzelfsprekend dat ik dan ook  voor Ellen en het huishouden ging zorgen. Ik was toch altijd al meer het opgeruimde type van ons twee.” Ellen: „Ik ben nu de kostwinner, maar daar sta ik geen seconde bij stil. Wij doen dit gewoon samen. Dat Hans thuis is, biedt mij ontzettend veel rust en ruimte. Ik hoef niet na te denken over wat we gaan eten, wie de boodschappen doet. Dat is heerlijk.” Hans: „Mij geeft het rust om het allemaal op mijn manier te kunnen doen. Maandag en dinsdag doe ik standaard de grote dingen in huis – wassen draaien, het sanitair een grote beurt, het hele huis afnemen – en dan heb ik de rest van de week vrij om wat meer losse klussen op te pakken. Het boek is ondertussen af; dat is in 2018 verschenen. Nu ben ik bezig met wat losse onderzoeksopzetjes, maar ook met het trapgat verven en tuinmeubels maken. Ik hobbel zo’n beetje de dag door.”  Ellen: „Op mijn werk reageren mensen weleens: jeetje, voel je je niet schuldig tegenover je man? Dan zeg ik: schuldig? Ik werk toch gewoon fulltime? Ja, thuis heb ik een leven als een luis op een zeer hoofd, maar zo hebben wij het nu eenmaal verdeeld. Naar tevredenheid van ons allebei.” Hans: „Toen we net hier in Diepenveen woonden, heb ik me veelvuldig bemoeid met het lokale verenigingsleven. Ik meldde me aan voor de Koningsdagorganisatie, zat bij de ijsbaanvereniging en de rugbyclub. Dat is na mijn ziekte helemaal verdwenen.” Ellen: „Dat Hans hier nog zit, is een medisch wonder.” Hans: „In 2020 kwamen we erachter dat ik een uitgezaaid melanoom had. De kanker zat all over the place.”  Ellen: „De dokters zeiden tegen Hans: we kunnen een experimentele immunotherapie doen, maar als dat niet werkt, ben je binnen twee maanden dood. Het wonder is geweest dat die immuno belachelijk goed aansloeg.”   Hans: „In een paar weken tijd heeft de therapie alle foute cellen opgeruimd. Nu moet ik eens per drie maanden een scanapparaat in ter controle. Dat is altijd weer spannend.” Ellen: „Het heeft wel wat zaken veranderd. Hans maakt zich minder druk om de wereld, de politiek, voetbal. Hoewel: vorige week zaten hond Sepp en ik nog tegen het plafond omdat Go Ahead Eagles had verloren. Nou, werkelijk. Ik was blij dat we vrijstaand wonen, zeg maar.”  Hans: „Neeeee, nu overdrijf je.”  Ellen: „Oké, ik geef toe: vroeger ging je op álles in en zocht je al die prikkels op. Dat is nu wel voorbij.” Hans: „We hebben altijd honden gehad en altijd met Bijbelse namen. De eerste jack russel was Sam, van Samuel. Toen kwam Moos, van Mozes – dat hadden de kinderen gekozen.” Ellen: „Dat zijn de twee dochters uit het eerdere huwelijk van Hans. Wij kregen een relatie toen zij twee en vier jaar oud waren. Dus ze zijn niet van mij, maar ze horen wel bij mij, na al die jaren.”  Hans: „Onze huidige hond heet Sepp, de verkorting van Joseph. Het is een aandachtvragertje hoor. Of een aandachtkrijger, kan ik misschien beter zeggen.” Ellen: „Sepp is een verbindende factor tussen ons. Wij hebben allebei een heel ander leven, dan is het belangrijk om ook dingen samen te hebben. Als we met Sepp op vakantie zijn, zorgt Hans in een restaurant voor een kleedje onder tafel en regel ik een bakje water. En we leren ’m allerlei trucjes. Als ik ‘kusje!’ zeg, dan springt hij op en drukt zijn snuit tegen mijn neus. Heel grappig. Maar Hans en ik volgen ook samen een wijncursus, gaan naar het theater of filmhuis en hebben een culinaire vriendengroep.” Hans: „Van nature houd ik dat soort dingen een beetje af. Ik ben wat meer een eigenheimer. Ook omdat ik op een gegeven moment weleens vermoeid raak van…” Ellen: „Gebabbel.” Hans: „Gebabbel, ja.” Ellen: „Als ik daar wél zin in heb, moet ik leren om  zelf naar vrienden of het theater te gaan. Zo ben ik laatst in mijn eentje naar Paulien Cornelisse geweest. Ook helemaal oké!” Hans: „Tegenwoordig heb ik wat minder behoefte aan dat soort uitjes.” Ellen: „Het heeft er denk ik ook mee te maken dat we ons hier, op deze plek, geworteld voelen. Vroeger gingen we in de zomer standaard drie weken op vakantie. Nu denk ik: waarom? Ik wil gewoon hier lekker in mijn tuin en rond mijn huis zijn. Hier laadt mijn batterij op.”  Opstaan Om half zeven gaat de wekker. Ellen schiet in haar hondenuitlaat-outfit en gaat drie kwartier met Sepp lopen. Hans staat iets later op, zet alvast eten voor de hond klaar en maakt ontbijt.  Vervoer Ellen heeft een auto van de zaak. Hans doet bijna alles met de fiets in het dorp. Hobby’s Tuinieren is een grote hobby van hen allebei. Ellen verzorgt de grote moestuin, Hans is van het siertuingedeelte.  Bedtijd Ellen is naar eigen zeggen een ‘vroegslaper’ en gaat tussen 22.00 en 22.30 uur naar bed. Hans volgt een half uur later.  Laatste grote uitgave Twee hekjes en een nieuwe beukenhaag om de voortuin. Dat kostte een paar duizend euro.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/17/ik-sta-er-nooit-bij-stil-dat-ik-nu-de-kostwinner-ben-a4159845</guid>
      <pubDate>Fri, 17 Mar 2023 07:02:15 +00:00</pubDate>
    </item>
    <item>
      <title><![CDATA[‘Soms reis ik als luxepoes, soms als backpacker’]]></title>
      <description><![CDATA[<p>‘Ik woon in een koopappartement in de Alexanderpolder. Het is hier fijn wonen, groen en rustig. Ik ga vaak een rondje om de Kralingseplas wandelen. En ik fiets in een kwartiertje naar het centrum van Rotterdam. Vorig jaar is mijn vader overleden, dus ik zorg nu een beetje voor mijn moeder. Die woont hier vijf minuten vandaan. Mijn ouders waren 45 jaar samen, dus het is een grote overgang voor haar. Ze is niet ziek, maar heeft extra aandacht nodig. „Ik ben gek op lezen, vooral managementboeken – die recenseer ik ook. Ik ben altijd een beetje nerdy geweest. Ik vind het leuk om te blijven leren en me te ontwikkelen. Ik heb een hele bibliotheek op kleur gesorteerd. „Soms lees ik ook een roman, maar verder vooral boeken waarvan ik wat kan leren voor mijn werk of voor mezelf. Ik wil graag de beste versie van mezelf zijn, elke dag een beetje beter. „Ik werk als consultant voor Noordhoff Academy. Wij adviseren scholen over  professionalisering van het onderwijs. Dat kan bijvoorbeeld gaan om de kwaliteit van de toetsing. Ook hebben we een leerplatform, StudyTube, waar docenten zich online kunnen bijscholen. „Naast mijn fulltimebaan bij Noordhoff werk ik ook als freelance consultant. Ik adviseer bedrijven over bijscholing van medewerkers, of hoe ze een bepaalde business-strategie kunnen uitstippelen. Dat freelancewerk kost me maximaal 15 uur per week, dus in totaal werk ik vaak wel 55 uur per week. Daar heb ik helemaal geen moeite mee, ik heb veel energie.  Consultant Fauzia Mahomed Radja (39) is single en woont in een koophuis in Rotterdam. Ze werkt vaak meer dan vijftig uur per week en verdient twee keer modaal.  Tijdens de pandemie woonde ze een tijdje in Suriname. Fauzia leest graag managementboeken, die ze ook recenseert. Haar recensies verspreidt ze via social media zoals LinkedIn. Fauzia’s grote passie is reizen, ze heeft al zestig landen bezocht.   „Werk en privé combineren gaat heel makkelijk. Het loopt op een organische manier door elkaar heen. Vaak zit ik ’s avonds nog even op de bank te werken met mijn laptop. Dat gaat vanzelf, want ik vind mijn werk leuk!” „Ik ben geïnteresseerd in technologie, kunstmatige intelligentie en big data. Veel mensen zien die ontwikkelingen als gevaar; dat had je ook bij de komst van de tekstverwerker. Maar je kunt het beter omarmen, vind ik, en zeggen: wat kunnen we ermee? Hoe kun je als bedrijf een techontwikkeling inzetten? „Om een simpel voorbeeld te geven: een restaurant kan via datatechnologie precies zien welke gerechten en drankjes het populairst zijn. Zulke data kunnen je helpen om productiever, efficiënter en winstgevender te worden. „Mijn grote passie is reizen, op allerlei manieren. Soms als luxepoes en soms als backpacker. Ik heb ook een alter ego, Dora The Explorer. In mijn dagelijks leven draag ik hakjes en mooie kleding, maar als ik op reis ga, verander ik in Dora The Explorer. Zo noem ik mezelf dan op social media.  „Ik ga altijd vier, vijf weken en heb al zestig landen gezien. Heel graag wil ik nog naar India, waar de roots van mijn voorouders liggen. Ik ben Hindostaans, oftewel Surinaams met Indiase wortels. „Tijdens de pandemie heb ik twee jaar in Suriname  gewoond en gewerkt. Daar ben ik geboren, ons gezin verhuisde in de jaren tachtig naar Nederland. Het was heerlijk daar te zijn tijdens de lockdowns. Ik werkte er als talent &amp; development manager voor een internationale organisatie en had het erg naar mijn zin, maar ik miste Nederland toch wel. Bovendien ligt Suriname best geïsoleerd, wat niet handig is als je zoveel van reizen houdt als ik. Vanuit Nederland gaat reizen juist heel makkelijk. „Tot vier jaar geleden was ik getrouwd. We waren twaalf jaar samen, maar zijn uiteindelijk uit elkaar gegroeid. Gelukkig zijn we nog steeds goede vrienden. Sindsdien heb ik geen langere relatie meer gehad, hooguit dingen van een paar maandjes. Uiteindelijk zou ik wel graag een leuke man willen vinden om lief en leed mee te delen. Samen een kleine wereld bouwen in deze grote wereld.” „Ik vind dat veel mannen spastisch doen over een relatie. Ze willen zich niet binden, uit angst dat ze hun vrijheid verliezen. Dat heeft volgens mij te maken met een ouderwets idee van wat een relatie is. Je hoeft echt niet alles samen te doen. Het gaat erom elkaar vrij te laten en het beste in elkaar naar boven halen. Zo kun je het laten slagen. Ik zie om mij heen veel stellen waarbij beiden nog steeds doen wat ze zelf leuk vinden. „Natuurlijk zijn er ook altijd dingen waarin je allebei anders bent. Maar daar kun je gewoon over praten om een consensus te bereiken. Ik heb bijvoorbeeld niet per se een kinderwens, maar als de man leuk genoeg is, valt erover te praten!” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan Fauzia staat om half zeven op. „Dan drink ik een glas lauwwarm water met citroen. Daarna doe ik een wierookje aan en ga vijftien minuten intenties uitspreken. Vervolgens lees ik de krant, NRC, digitaal. En dan ga ik aan het werk. Twee dagen per week werk ik bij Noordhoff in Utrecht, op andere dagen bezoek ik klanten of werk ik thuis.”  Sporten Sporten doet Fauzia ’s avonds na de werkdag: yoga, fitness en sinds kort ook krav maga, een Israëlische vechtsport. Ontspanning  Fauzia heeft veel energie en werkt hard. Om te ontspannen gaat ze graag uit eten, naar film of theater. Of ze bezoekt een klassiek concert. „En soms doe ik een stilteretraite om op te laden.” Naar bed „Ik ben wel een hamstertje”, zegt Fauzia, „ik ga tussen tien en half elf naar bed.” Laatste grote uitgave  Fauzia heeft recent haar huis laten stuken. 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/10/soms-reis-ik-als-luxepoes-soms-als-backpacker-a4159155</guid>
      <pubDate>Fri, 10 Mar 2023 07:02:15 +00:00</pubDate>
    </item>
    <item>
      <title><![CDATA[‘Van nature  zijn we gewoon  harde werkers’]]></title>
      <description><![CDATA[<p>Maria: „Rik en ik hebben best een druk leven. Ik werk veertig uur per week bij een belastingadvieskantoor, daarnaast hebben we een zoon van 14 en een dochter van 16, die dit jaar eindexamen doet. Het hele gezin is actief bij BV Hoofddorp, de basketbalvereniging. Rik als penningmeester, ik als wedstrijdsecretaris, coach en trainer en de kinderen als spelers. Alles bij elkaar redelijk intensief.” Rik: „Ik heb een eigen bedrijf, Finsulate, een innovatieve scale-up waarmee  ik producten ontwikkel om de algengroei op alles wat in het water ligt tegen te gaan. Zonder gif, dat is het innovatieve. Als er algen aan een schip groeien, wordt het oppervlak ruwer, neemt de weerstand bij het varen toe en dat kost snelheid en brandstof.” Maria: „Op mijn werk hebben we net de jaarafsluiting achter de rug. Daarna volgt altijd een heel drukke periode met alle rapportages.”  Rik: „Ook in het weekend ben ik vaak met mijn bedrijf bezig. Ik schat dat ik er zo’n zestig uur per week aan besteed. Dat is niet erg, want mijn werk is ook mijn hobby. Ik heb een missie, ik wil de wereld een stukje mooier maken, vrij van giftige verf. Ik voel me uitvinder en ben door het Europees Octrooibureau in 2019 uitgeroepen tot Uitvinder van het Jaar. Dat voelt toch een beetje als Europees Voetballer van het Jaar, haha.” Maria: „Toch hebben we een goede balans tussen werk en privé. En zo niet, dan proberen we een dag vrij te nemen. We zijn daarin redelijk flexibel, omdat ik deels vanuit huis werk en Rik eigen baas is.” Rik: „Ik ben veel onderweg, naar bijvoorbeeld klanten en onderzoeksbureaus. Ik ben blij als ik eens een dag op kantoor zit. Ik werk veel met flexibele werkkrachten, zodat ik mij zelf kan bezighouden met innovatie.” Maria: „Ik zou het ergens best fijn vinden om wat meer vrij te hebben, maar het is nu nog te druk op mijn werk om minder te gaan werken. Voor mijn gevoel is het ook nog te vroeg, hoewel mijn directe collega’s allebei parttime werken.” Rik (50) en Maria Breur  (47) wonen met hun dochter (16) en zoon (14) in Hoofddorp. Rik studeerde materiaalkunde in Delft en daarnaast chemische technologie, Maria studeerde financieel management in Amsterdam.  Rik heeft een eigen bedrijf dat de aangroei van onder andere algen en mosselen op boten op duurzame wijze tegengaat.  Maria werkt als manager financiële analyse bij een belastingadvieskantoor. Samen verdienen ze drie tot vier keer modaal.  Rik: „Ik denk dat wij het staartje zijn van een generatie waarin fulltime werken heel normaal was. Jongere collega’s werken veel makkelijker parttime. Ik zou niet per se minder willen werken, al heb ik wel het gevoel dat ik veel naast elkaar doe. Maar het is ook lastig om dingen te laten vallen. Je wilt dat én het bedrijf én de basketbalvereniging goed draaien.” Maria: „Van nature zijn we gewoon harde werkers. En ik vind mijn werk erg leuk, dat maakt een stap terugzetten misschien ook lastig.” Maria: „Rik en ik hebben elkaar in 1999 ontmoet bij basketbal. Hij was voor zijn werk bij TNO naar Den Helder verhuisd, waar ik woonde. Een collega van Rik was voorzitter van de basketbalclub. Zo is het gekomen.” Rik: „Ik ben vervolgens bij Corus, nu Tata Steel, gaan werken. Daarnaast begon ik een eigen bedrijf in antifouling,  tegengaan van de aangroei van algen, wier en zeepokken. Na een goede start is dat bijna zeven jaar geleden failliet gegaan. Er was een opdracht die niet lekker liep en een investeerder trok zich toen terug. Ik heb een doorstart gemaakt. Het was een vervelende periode, maar het gaf ook rust, zo’n nieuwe start.  Ik ben na het faillissement kleiner begonnen en heb veel zelf gedaan.  Inmiddels is de groei echt ingezet en werk ik vooral voor de pleziervaart. De grote scheepvaart wordt nu ook langzaamaan duurzamer en we doen daar dus ook steeds meer.” Maria: „Mijn werk bestaat voornamelijk uit analyses maken, rapporten opstellen en presentaties voor het bestuur voorbereiden. Ik vind cijfers gewoon leuk.” Rik: „Om boten te inspecteren duik ik weleens, al is dat eigenlijk meer snorkelen, zo ondiep. Mijn zoon heeft nu ook zijn duikbrevet en in de vakantie gaan we weleens een dag duiken. Toen ik Uitvinder van het Jaar werd, werd in het bijbehorende filmpje verteld dat een zeeëgel die ik tijdens het duiken zag me op het idee bracht hoe je aangroei van algen kunt tegengaan op een schip. Maar dat is maar een deel van het idee. Het is vooral een leuk verhaal.” Maria: „In onze vrije tijd spreken we regelmatig af met vrienden om te koken en te eten. En we gaan regelmatig naar een basketbalwedstrijd kijken, van de kinderen en neefjes en nichtjes.” Rik: „Of we gaan uit eten, samen of met de kinderen.” Maria: „Die kunnen echt genieten van goed eten.” Rik: „Ze houden bijvoorbeeld van lamsvlees. Dan vertellen we er wel bij dat ze dus een jong schaapje eten.” Maria: „Al willen ze soms ook drie dagen pizza. Maar het is gezellig dat ze met ons mee willen eten als we uitgebreid koken.” Rik: „Dan beginnen we om vijf uur met een borrel en zitten om elf uur nog aan tafel.” Maria: „Vaak voeren we dan goede gesprekken, wat het erg leuk en gezellig maakt. Maar dat hangt ook van hun (puber)bui af.” Rik: „We proberen hen duurzaam op te voeden: niet te lang douchen, deuren dichtdoen. Onze dochter heeft weleens meegedaan aan een klimaatstaking.” Maria: „Ze zijn duurzaam als het hun uitkomt, daar zijn het pubers voor.” Rik: „Toekomstplannen hebben we niet echt, we leven redelijk bij de dag. Je moet elke dag dood kunnen gaan en nergens spijt van hebben, dat is onze levenshouding.” Wonen Het gezin Breur woont in een twee-onder-een-kap in een autoluwe wijk in Hoofddorp. Vervoer Maria heeft een gezinsauto, Rik een leasebusje van zijn bedrijf. Als het kan, fietsen of lopen ze. Sparen Maria heeft spaarpotjes voor de kinderen, de vakanties, onverwachte uitgaven etc. „Maar ik spaar niet voor een heel specifiek doel.” Hulp Om de week komt de schoonmaakhulp. Vakantie Elk jaar gaat het gezin op wintersport. Ook in de zomer gaan ze weg. Indonesië is favoriet, want daar is Maria’s moeder geboren. Dit jaar bezoeken ze het land voor het eerst met z’n vieren, vooral omdat hun zoon zijn roots wil ontdekken.  Laatste grote uitgave Een nieuwe keuken. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/03/03/van-nature-zijn-we-gewoon-harde-werkers-a4158599</guid>
      <pubDate>Fri, 3 Mar 2023 07:02:15 +00:00</pubDate>
    </item>
  </channel>
</rss>
