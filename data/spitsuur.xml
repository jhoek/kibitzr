<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘We hebben straks zelfs een stacaravan met airco!’ ]]></title>
      <description><![CDATA[<p>Arjen: „Al vier jaar lang geef ik me op om in de zomervakantie als wegenwacht over de grens te mogen werken. Dat is een gewilde positie, dus daar wordt om geloot. De ANWB heeft in Frankrijk en Italië in de zomer steunpunten om Nederlandse pechgevallen te helpen. Door goede inzet heeft mijn teammanager me dit jaar voorgedragen en in december hoorde ik dat ik het geworden was. Superleuk nieuws!”  Yara: „Zes weken naar het buitenland is voor mij en Yanu, ons zoontje van 4, natuurlijk ook erg leuk. De ANWB regelt het verblijf voor het hele gezin; we mochten zelfs een voorkeur opgeven voor een camping. Ik koos er een met alles erop en eraan: een megapeuterzwembad, een winkeltje.”  Arjen: „We hebben er zelfs een stacaravan met airco!” Yara: „En een vaatwasser. Die hebben we thuis ook niet. Het is best wel luxe.”  Arjen: „We gaan deze maand voor zes weken naar Anduze in Frankrijk. Dinsdag en woensdag worden mijn weekend. De andere dagen werk ik gemiddeld van acht tot vijf, maar de afstanden zijn groot, dus het kan ook wel eens wat later worden.”  Arjen Rijken (28) deed een opleiding tot technisch specialist personenauto’s (mbo niveau 4) en werkt inmiddels vijf jaar bij de ANWB: eerst als accuservicemonteur, nu als wegenwacht. Yara Belle (25) zat in haar laatste jaar van de studie persoonlijk begeleider gehandicaptenzorg toen ze zwanger raakte van zoontje Yanu (nu 4 jaar). Nu is ze fulltime moeder en ‘thuismanager’. Arjen, Yara en Yanu wonen in een huurappartement in Oosterbeek. Hun inkomen is één keer modaal.  Yara: „Ik zal me richten op Yanu, onze kleine man. Het is voor mij vooral een upgrade ten opzichte van hoe we normaal de zomers doorbrengen. We wonen in een flat en hebben alleen een balkon. In Frankrijk gooien we de deuren open en kunnen meteen lekker naar buiten: naar het speeltuintje, het zwembad, broodjes halen in het winkeltje. Geen haast. Gewoon, go with the flow.”  Arjen: „Waar ik naar uitkijk, is na elke werkdag lekker het zwembad in te duiken. Daar heb ik echt heel veel zin in. Ook is het werk inhoudelijk interessant. Waar je in Nederland de auto naar een garage dichtbij kunt sturen, wil je in Frankrijk zoveel mogelijk repareren, zodat mensen meteen weer op pad kunnen. Van collega’s hoor ik dat het altijd een gaaf avontuur is.”   Yara: „Wat misschien nog even spannend wordt, is de rit ernaartoe. Yanu vraagt in de auto in Nederland al om de vijf minuten of we er bijna zijn. Anduze ligt op zo’n dertien uur rijden, dus ik ben benieuwd.” Yara: „Thuis ben ik de regelpersoon.”  Arjen: „Ja, zeker! Yara is van het regelen.”  Yara: „Ik ben thuisblijfmoeder, of thuismanager – dat vind ik eigenlijk een betere term. Vijf jaar geleden studeerde ik nog voor persoonlijk begeleider in de gehandicaptenzorg. In het laatste jaar kwam ik erachter dat ik zwanger was.”  Arjen: „We hadden toen al wel naar elkaar uitgesproken dat we ooit kinderen wilden, maar het kwam iets vroeger dan gepland.”  Yara: „Het was voor mij een behoorlijke verandering. Al mijn vriendinnen gingen stappen, feesten, reizen – en ik zat thuis met een baby. Ik was altijd ambitieus in mijn studie geweest, had voor ogen dat ik op zou klimmen naar de universiteit, maar nu wilde ik vooral dat mijn kind gezond en normaal zou opgroeien. Want Arjen en ik zeiden al meteen tegen elkaar: we hebben niet een kind gekregen om het in de opvang te stoppen.”  Arjen: „Nee, wij vinden dat een kind zoveel mogelijk opgevoed moet worden bij papa en mama.” Yara: „Geldtechnisch zou het leuker zijn als ik ook zou werken, maar nu is dat nog niet aan de orde. Werken is lastig te combineren met de onregelmatige roosters van Arjen en we willen ons kind nog niet de hele dag naar de bso brengen.” Arjen: „In mijn werk is het ongebruikelijk niet fulltime te werken. Wel heb ik woensdag mijn papadag. Die staat vast.” Yara: „Ik vind dat thuisblijfmoeder zijn wel eens wordt onderschat. Ik heb vaak genoeg te horen gekregen dat het vast lekker rustig is, alleen thuis met een kind.”  Arjen: „Maar een kind vraagt veel aandacht van je. Hij is altijd aanwezig. En Yanu was best een peuterpuber, die behoorlijk kan gillen en krijsen.” Yara: „Ik vind het vooral mentaal soms best moeilijk. Hier in Oosterbeek wonen veel rijke mensen; die zijn vaak al 35, 40 als ze aan kinderen beginnen, terwijl ik 20 was toen ik Yanu kreeg. Door die andere levensfase vond ik niet echt aansluiting bij andere moeders. Ook is het pittig dat je altijd maar ‘mama’ bent. Daarom ben ik zo blij met mijn wekelijkse sportklasje waar ik gewoon even Yara kan zijn. Dat is onderdeel van een speciaal leefstijlinterventie-traject dat ik volg om af te vallen. Het sporten is mijn momentje van de week.”  Arjen: „Waar wij zijn over vijf jaar? Dan werk ik nog steeds bij de ANWB, dat weet ik zeker. Het is gewoon mijn droombaan. En Yara is aan het studeren, gok ik.” Yara: „Ik denk ook dat ik studeer: iets met kinderen, of met cijfertjes. Mijn moeder heeft een eigen zaak. Haar belastingaangifte doen, vind ik het leukste wat er is.”  Arjen: „Over vijf jaar wonen we ook ergens anders. We weten namelijk sinds maandag dat we zijn ingeloot voor een eengezinswoning in Arnhem.” Yara: „Een wonder. Ik heb zes jaar lang elke week op lootwoningen bij de woningcorporatie gereageerd. Na al die keren was het nu raak.” Arjen: „Het nieuwe huis heeft een tuin en over vijf jaar staat daar honderd procent zeker een mooi opblaaszwembad in. Ja, dat is echt mijn grootste droom. Ik kom uit Friesland en ben opgegroeid met het water.” Yara: „Hij heeft ook echt zestien zwemdiploma’s ofzo. Niet normaal.” Arjen: „Het plaatje zou helemaal compleet zijn met een koophuis. Ik had in mijn hoofd dat ik dat allemaal op orde zou hebben voordat ik aan kinderen zou beginnen. Het komt nu vier jaar later en het is een huurhuis geworden in plaats van een koophuis, maar dat we zo een eigen plekje hebben waar Yanu kan spelen en lekker in de modder kan wroeten – dan is het eigenlijk al goed.”   Meest recente vakantie Yara is in juni met haar zoontje Yanu een midweek naar het vakantiepark Molenwaard in Groot-Ammers geweest, waar alles in het teken staat van de kinderfiguren Fien en Teun. Arjen: „Yanu heeft daar de midweek van zijn leven gehad. Hij vond het echt fantastisch.”  Vakantiebudget Arjen krijgt vakantiegeld: zo’n 1.600 euro. Dat is niet genoeg om een hele vakantie in het hoogseizoen van te betalen. Yara: „Dan gaan we liever leuke dagjes weg in eigen land of een keer uit eten.” Jeugdvakantieherinnering Arjen ging vroeger met zijn ouders kamperen met de tent in Italië of Frankrijk. Yara ging op all-inclusive vakanties naar Turkije, Portugal of Kreta.   Vliegschaamte  Yara: „We vliegen eigenlijk nooit, maar ik zou het ook niet laten als het een keertje voorbij komt.” Arjen: „Ik ook niet, al ben ik sowieso meer van de autovakanties.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/21/we-hebben-straks-zelfs-een-stacaravan-met-airco-a4170288</guid>
      <pubDate>Fri, 21 Jul 2023 07:02:28 +00:00</pubDate>
    </item>
    <item>
      <title><![CDATA[‘We houden van het goede leven, wijn en reizen’]]></title>
      <description><![CDATA[<p>Vincent: „Ik rijd elke dag van ons huis in ’t Gooi naar Friesland. We hebben daar een zeilschool in een oude boerderij aan het Sneekermeer. Het is een uur rijden. Ik ga de goeie kant op, heb nooit files.”  Marjolein: „We hebben er ook een tweede huis, aan de zeilschool vast. Maar na het zeilseizoen is daar niks te beleven. Het is een dorp met 250 inwoners.” Vincent: „Daarom wonen we in Baarn, lekker centraal en mooi en bosrijk.” Marjolein: „In Friesland hebben we het water, hier hebben we de bossen.”   Vincent: „Op de zeilschool organiseren we vooral zeilkampen voor kinderen. Ze blijven een week, van zondag tot zaterdag. Overdag zeilen, ’s avonds theorie. In de schoolvakantie is het druk.” Marjolein: „Dan kunnen er wel honderd kinderen rondlopen. De jongste is zeven.”  Marjolein Oudeman, 45 jaar,  is zelfstandig reisadviseur. Vincent de Heer, 46 jaar, is ondernemer in de watersport. Ze werden aan elkaar gekoppeld door een vriendin van Marjolein en wonen nu in Baarn.  Ze gaan niet weg tijdens de schoolvakantie, omdat ze de hele zomer druk zij n met hun zeilschool in Friesland.  In november gaan ze twee weken op vakantie met hun dochters Vajèn de Heer, 8 jaar, en Benthe de Heer, 6 jaar. Meestal gaan ze dan ver weg: Jamaica, bijvoorbeeld.  Vincent: „Zeilkamp is niet alleen zeilen, hè. Ze doen zoveel meer. Vossenjacht, bonte avond. Het is voor kinderen echt een vakantieweek, en vaak de eerste keer dat ze zo lang weg zijn bij hun ouders.  Marjolein: „Voor sommige moeders is dat wel heftig. Dat is voor het eerst dat ze hun kind een hele week afstaan.”  Vincent: „Uiteraard staat veiligheid  bovenaan. Er is één instructeur op vijf kinderen.”  Marjolein: „Buiten de vakanties verhuren we de locatie voor familieweekenden.” Vincent: „Mensen komen dan de verjaardag van een opa of oma vieren, bijvoorbeeld, gezellig met de hele familie. We hebben 15 slaapkamers, 120 bedden.”  Marjolein: „Ze kunnen zelf koken, er is een bar.”  Vincent: „Zeilen is mijn passie, ik doe het al vanaf mijn zevende. Heb altijd in de watersport gewerkt, in de recreatieve hoek. Van 2003 tot 2005 werkte ik bij een grote jachtbouwer in Barcelona. Ik organiseerde events daar. Het was grandioos.”  Marjolein: „We zijn elf jaar geleden aan elkaar gekoppeld door een vriendin van mij. Het klikte meteen. We zijn allebei relaxte types, levensgenieters. We houden van het goede leven, wijn en reizen.”  Vincent: „We passen goed bij mekaar.” Marjolein: „Kort daarna brak ik mijn pols. Toen zei ik tegen Vincent: mag ik even bij jou bivakkeren? Want ik kan nu zelf niks! En zo zijn we gaan samenwonen.”  Vincent: „Toen hebben we nog zes jaar in Amsterdam samengewoond. Ik mis de Albert Cuyp soms wel. Daar woonde ik vlakbij. Ging ik even een vers visje halen of wat fruit. Zo’n markt is in Baarn maar één keer per week.”  Marjolein: „Maar wat we niet missen, is de parkeerellende. Parkeren was een grote frustratie voor ons. Dat was de grootste reden om weg te gaan. We woonden samen in de Pijp en kregen met ons tweeën maar één parkeervergunning.”  Vincent: „In Baarn hebben we alle ruimte. Om te parkeren, maar ook voor de kinderen om te spelen. Dat is fijn. Al mis ik de reuring van de grote stad soms wel.”  Marjolein: „Ik heb een reisbureau. Mijn hobby is reizen. En reisjes uitstippelen. Unieke plekjes zoeken en een reis op maat maken. Een persoonlijke aanpak. Ik check ze in voor hun vlucht en als er wat is, los ik het op. Stel, de taxi komt niet – dan regel ik dat er een andere komt. Is de vlucht gecanceld, dan boek ik een andere of een trein. Of ik merk dat mensen minder vliegen? Nee, ik zie geen vliegschaamte. Ik zie wel andere trends: mensen boeken veel reizen met drie generaties. En cruises zijn weer populair: je kan veel bestemmingen zien en hoeft niet telkens je koffer in te pakken. Dat vinden mensen fijn, ze willen ontzorgd worden.”  Vincent: „Werk en privé lopen bij ons nogal door elkaar heen.” Marjolein: „Ik kan mijn eigen tijd indelen. Ik werk veel ’s avonds en in de weekenden. Zo kan ik overdag op het schoolplein staan, of de kinderen naar hockey brengen.”  Vincent: „Je moet goed plannen wie wat doet.”  Marjolein: „Vincent brengt de kinderen naar school. Ik haal ze op.” Vincent: „Marjolein brengt ze naar speeldates, sport, hobby.” Marjolein: „En ik doe de administratie. Vincent bereidt het ontbijt. En hij kookt.” Vincent: „Ik heb hotelschool gedaan, dus het is logisch dat ik de keukenbrigade ben.”  Marjolein: „Elke avond? Ja.”  Vincent: „We zitten wel altijd met ons vieren aan tafel. Even met elkaar de dag doornemen.”    Marjolein: „Behalve vrijdagavond, dat is borrelavond.” Vincent: „Dan eten we hapjes.”  Marjolein: „Onze dochters zijn er gek op. Hun favoriete eten is borrelhapjes.” Vincent: „Franse kaasjes, salami, garnalen, toastje.”  Marjolein: „En als we eten bestellen, is dat bijna altijd sushi.” Vincent: „Daar zijn we allemaal dol op.”  Marjolein: „In de krokusvakantie gaan we altijd skiën in Oostenrijk.”  Vincent: „In de zomer gaan we niet op vakantie, omdat we dan druk zijn met de zeilschool. Daarom mogen onze meisjes met ons mee op vakantie buiten de schoolvakanties. In november gaan we een paar weken. Ze zijn nu nog  jong, nu kan het nog prima.” Marjolein: „School inhalen doen we aan het zwembad.” Vincent: „Waar we heen gaan? Daar gaat Marjolein over!”  Marjolein: „Tsja, waar zijn we zoal geweest? Jamaica, Dubai, Ibiza, Curaçao.”  Vincent: „We doen altijd een combinatie van strand en een beetje rondreizen of andere activiteiten. Zeilen, surfen, waterval beklimmen, schildpadden kijken, snorkelen. Zandkastelen bouwen.” Marjolein: „Of raften op een bamboevlot in Jamaica. Die meisjes zijn net als hun vader. Als er water in de buurt is, worden ze blij!”  Verdienen  Marjolein verdient met haar reisbureau modaal, Vincent keert zichzelf ook een modaal inkomen uit en steekt wat overblijft in zijn zeilschool. Laatste grote uitgave Het huis in Baarn verbouwen. „Dat was echt een klushuis, gekocht van een omaatje.”  Opstaan en naar bed  Marjolein en Vincent staan om 7 uur op en gaan rond 23 uur naar bed. Avondeten is om 18.15 uur. Daarna doen ze de kinderen in bed; om half negen is dat gebeurd. „Dan heb je zelf nog wat aan je avond.” Dromen Vincent: „Een wereldreis met de kinderen. Maar we hebben al best veel dromen waargemaakt. We hebben twee mooie meiden, en van onze hobby ons werk gemaakt.” Twee meisjes  Marjolein: „Een derde kind? Nee, over een jaar fietsen ze zelf naar hockey. Dan krijgen wij juist weer wat meer tijd voor onszelf!”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/14/we-houden-van-het-goede-leven-wijn-en-reizen-a4169769</guid>
      <pubDate>Fri, 14 Jul 2023 07:02:28 +00:00</pubDate>
    </item>
    <item>
      <title><![CDATA[‘Als er regen  aan komt,  moet je wel eens  een nachtje doorhalen’]]></title>
      <description><![CDATA[<p>Koen: „In de zomer begint mijn werkdag om half acht ’s ochtends bij ons akkerbouwbedrijf. Met mijn vader neem ik de planning van die dag door en gaan we aan het werk. We eten ’s avonds met mijn moeder erbij en daarna werk ik nog door tot tien uur ’s avonds.” Gerdine: „Koen en ik kregen verkering aan het begin van de zomer, in 2020. Ik weet nog dat ik onder de indruk was van hoe intens het leven als akkerbouwer kan zijn. Dat jaar waren er een paar enorme stortbuien waardoor in één nacht een hele aardappeloogst verloren ging. Dat vond ik wel heftig om mee te maken.” Koen: „Je hebt goede en minder goede jaren en bent sterk weersafhankelijk. Als er regen aan komt en je wil voor die tijd bijvoorbeeld de uien van het land hebben, dan moet je wel eens een nachtje doortrekken om dat voor elkaar te krijgen.” Gerdine: „Ondertussen ben ik er aan gewend dat Koen in de zomer niet beschikbaar is. In principe moet hij hier altijd op het bedrijf kunnen zijn. Dat heeft best impact op ons sociale leven en op vakanties. Zo hadden we laatst een mooie reis uitgestippeld, drie weken met de trein door Scandinavië. Maar eigenlijk is de conclusie: dat moet óf in de winter óf het kan niet.” Koen:  „Er is in de zomer altijd een gat tussen het einde van het onkruidseizoen en de start van het oogstseizoen – in die periode gingen wij vroeger met het gezin ook altijd op vakantie – maar het is niet van te voren te plannen wanneer dat precies is. En ik vind dat ik het niet kan maken om tegen mijn vader te zeggen: joe, zoek het zelf maar uit die drie weken.” Gerdine: „In het begin dacht ik nog: een weekje weg kan toch wel? Maar nee. Afgelopen jaar zijn we daarom in de winter gaan sneeuwwandelen in Oostenrijk. Zelf heb ik vorig jaar in mijn eentje een huttentocht gemaakt in Slovenië. En deze winter hebben Koen en ik tickets geboekt naar Guatemala, waar we vrienden gaan opzoeken.” Koen:  „Mijn ouders hebben een biologisch akkerbouwbedrijf in Biddinghuizen, waar ik sinds 2019 in de maatschap zit.” Gerdine: „Henk, mijn schoonvader, is een van de eersten die de omslag maakte naar biologisch. Al in 1994.” Koen:  „Hij is ooit behoorlijk ziek geworden nadat hij met pesticiden had gewerkt. Toen heeft hij de overstap gemaakt. We telen hier negen gewassen op acht percelen die telkens rouleren van plek: aardappels, uien, pastinaak, pompoen voor de zaadteelt, suikermais, sperziebonen, erwten, tarwe en grasklaver. Dat systeem noem je één op acht.” Gerdine: „Je zou kunnen zeggen dat biologisch het thema is dat ons bij elkaar heeft gebracht. We kenden elkaar al een beetje vanuit Wageningen, waar we dezelfde master Organic Agriculture volgden. Ik ging daarna bij Bionext werken, de ketenorganisatie voor de biologische landbouw en voeding, en was daarom op de Biobeurs. Daar kwam ik Koen weer tegen. Ik heb hem daarna via LinkedIn een berichtje gestuurd of ik eens langs mocht komen bij de Boerderij van de Toekomst in Lelystad waar hij werkt. Dat was niet alleen zakelijk bedoeld, zeg maar…” Koen:  „Daarna is het snel gegaan. We zijn getrouwd en wonen nu samen in Biddinghuizen, in een rijtjeshuis in het dorp. Dit jaar zijn we met mijn ouders gaan zitten om te praten over de overname van het bedrijf. We kwamen tot de conclusie dat het fijn is om volgend seizoen een soort proefjaar te hebben waarin ik fulltime meedraai en zo écht kan ervaren hoe het is hier het bedrijf te runnen. Nu werk ik nog drie dagen als praktijkonderzoeker in Lelystad; dat is toch anders.” Gerdine: „Stel dat Koen zegt: ik word hier toch niet gelukkig van, dan hebben we nog ruimte om het anders in te richten, zonder dat alles al vastligt bij de notaris. Ik zou in de toekomst misschien wel een rol willen vervullen in het bedrijf. Ik werk nu al af en toe mee op het land en zou nog wel beter willen leren trekkerrijden van Koen. Maar voor nu is het fijn dat ik met mijn baan bij Bionext een stabiel inkomen verzorg.” Koen:  „Werk en privé loopt hier totaal in elkaar over. Of beter gezegd: werk en familie. Ik zie mijn ouders vaak, mijn broer is hier altijd van woensdag tot en met vrijdag en we werken samen met het akkerbouwbedrijf van mijn zus en zwager, even verderop.”  Gerdine: „Dat is wel een leuk aspect van een boerderij: er is altijd  aanloop. Mijn schoonouders zijn daar ook  vrij en open in.” Koen: „Zondag werk ik niet en gaan we naar de kerk. De vrijdag- en zaterdagavond probeer ik vrij te houden voor vrienden. Al is dat wel eens lastig. Ik heb soms het gevoel dat ik er te weinig ben. Maar ja, dat is een beetje de package deal als je in zo’n bedrijf stapt.”  Gerdine: „Voor mij is werk en privé wat makkelijker af te bakenen. Ik heb een vaste sportavond in de week, een vaste wandelavond en kan ook gewoon een avondje netflixen. Dat vind ik lekkere afleiding als mijn hoofd vol zit van al het geregel voor mijn projecten voor Bionext.”  Koen:  „Als het ons gegeven is, zouden we ook graag kinderen willen.” Gerdine: „En we denken eraan het bedrijf te verbreden. Iets met educatie, of zorg. Ik zou het bijvoorbeeld mooi vinden om mensen die in een burn-out zitten hier een plek te bieden om tot rust te komen.” Koen:  „Qua toekomst ligt er dus nog veel open, maar we hoeven ons geen zorgen te maken over het voortbestaan van het bedrijf. Wij stoten nagenoeg geen stikstof uit en zitten niet in de buurt van Natura 2000-gebied. Mijn enige zorg is dat de komende tijd veel boeren de overstap naar biologisch zullen maken en de prijs voor onze producten door overaanbod misschien zal dalen. Dat zullen we gaan zien.”  Jelle Pellemans Koen (31) en Gerdine (31) Klompe-Kaptijn zijn getrouwd en wonen sinds vorig jaar  augustus in een rijtjeshuis  in Biddinghuizen.  Koen werkt drie dagen in de week op de Boerderij van de toekomst in Lelystad. De resterende tijd werkt hij op het  akkerbouwbedrijf van zijn  ouders in Biddinghuizen.  Gerdine werkt 32 uur in de week als projectleider bij  Bionext  in Ede. Daarnaast is ze actief lid voor de ChristenUnie.  Hun inkomen is bijna twee keer modaal. Eerstvolgende vakantie  Tweeënhalve week naar Guatemala, in december. Daar wonen vrienden van Gerdine die ze gaan opzoeken.  Bijzondere bestemming Hun huwelijksreis naar Ierland. Gerdine: „Met onze eigen auto gingen we door de tunnel en met de boot. Eenmaal daar hebben we lekker rondgetoerd.” Vakantiebudget Koen en Gerdine hebben geen vast spaarpotje voor vakanties. Voor hun reis naar Guatemala denken ze ongeveer 3.000 euro uit te geven, inclusief de vliegtickets. Jeugdvakantieherinnering Gerdine ging steevast met haar ouders, zusje en drie broers twee weken wandelen in Oostenrijk. Koens jeugdvakanties gingen vaak naar de camping in Zeeland. „Zodat mijn vader in geval van nood terug naar de boerderij kon rijden.” Duurzaam reizen Koen en Gerdine zijn fan van  vakanties met de trein. Een treinreis door Scandinavië staat hoog op hun wensenlijstje.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/07/als-er-regen-aan-komt-moet-je-wel-eens-een-nachtje-doorhalen-a4169217</guid>
      <pubDate>Fri, 7 Jul 2023 07:02:29 +00:00</pubDate>
    </item>
    <item>
      <title><![CDATA[‘We staan er heel positief in. We kijken vooral naar wat er wél kan’]]></title>
      <description><![CDATA[<p>Patrick: „Wij kennen elkaar van het werk. Ik werk als projectleider in de bouw. Peggy was bij datzelfde bedrijf projectsecretaresse, als zzp’er. Ik was 35 en tot dan toe was het me goed gelukt vrijgezel te blijven.”  Peggy: „We zijn nu negen jaar samen, waarvan twee jaar getrouwd.”  Patrick: „Peggy had al een dochter uit een vorig huwelijk, ik had geen kinderen.”  Peggy: „Thijs is zes jaar terug geboren. Hij is meervoudig beperkt. Zijn ontwikkeling gaat twee keer zo langzaam als normaal.” Patrick: „Hij heeft nu dus de ontwikkeling van een kind van ongeveer drie.” Peggy: „Thijs heeft dyspraxie – een stoornis in de motoriek – en autisme, en hij is non-verbaal.” Patrick: „Hij heeft een geringe woordenschat: ongeveer 20, 25 woorden.”  Peggy: „We communiceren met hem via spraak, klanken, gebaren en een spraakcomputer. Daarmee leert hij zich te uiten.” Patrick: „Vorig jaar zijn we met Thijs gaan kamperen. Dat voelde als een werkvakantie. Je moet hem 24/7 in de gaten houden. Daarom gaan we nu naar een speciale camping voor kinderen met een beperking, waar opvang voor hem is.”  Patrick van de Brake (45) en Peggy Kegel (46) wonen met hun meervoudig beperkte zoon Thijs (6) in Berkel en Rodenrijs. Hij is projectleider in de bouw, zij is TikTok-influencer. Ze verdienen drie keer modaal.  Dit jaar gaan ze voor het eerst naar een camping in Frankrijk, speciaal voor gezinnen met een kind met een beperking. Daar vangen vrijwilligers de kinderen meerdere uren per dag op om de ouders tijdens hun vakantie te ontzorgen.  Peggy: „Ik zit in allerlei Facebookgroepen met lotgenoten. Zo heb ik over deze camping gehoord. Hij ligt boven Limoges, zo’n achthonderd kilometer van Utrecht.”  Patrick: „Dat Thijs meervoudig beperkt is, weten we pas vanaf zijn tweede jaar.”  Peggy: „Levend verlies wordt het ook wel genoemd. Je moet afscheid nemen van allerlei dingen waar je voor je kind van gedroomd had. Hij kan bijvoorbeeld niet op zichzelf gaan wonen of studeren.”  Patrick: „Cognitief is Thijs nu nog een baby, maar hij maakt wel stapjes. Dat is het mooie: hij blijft zich altijd ontwikkelen. Dat is tenminste hoe ik het aan mezelf verkocht heb.”  Peggy: „En soms is hij een losgeslagen projectiel. Hij maakt dingen kapot.”  Patrick: „We moeten alle deuren op slot houden, anders loopt hij weg. En hij slaapt slecht. Peggy doet de nachtdiensten” Peggy: „Ik zeg weleens: ik heb vijf jaar niet geslapen. Gelukkig gaat het nu iets beter. En we hebben geleerd de taken te verdelen. Patrick geeft ’m eten, want daar heb ik geen geduld voor.”   Patrick: „En ik doe de doe-dingen met hem: stoeien, skelteren.”  Peggy: „Ik doe de rustige dingen: kusjes geven, boekjes lezen. Knutselen.” Patrick: „Hij gaat nu naar speciaal onderwijs en heeft hulpverleners.” Peggy: „De spraakcomputer werkt goed. Hij wijst een plaatje aan, bijvoorbeeld van een appel. Dan staat het woord erbij en de computer spreekt het uit.” Patrick: „We hebben de situatie leren omarmen. Je moet wel. En het leuke is: Thijs is wel echt een blij ei.” Peggy: „We staan er heel positief in. We kijken vooral naar wat er wél kan.”  Patrick: „Ik heb een drukke baan als bouwkundig projectleider, bij een hoofdaannemer. Toevallig bouw ik nu een centrum voor begeleid wonen.  Ja, het moet allemaal goed vastzitten, anders wordt het snel gesloopt.”  Peggy: „Ik ben influencer op TikTok. Ik heb zo’n 80.000 volgers, meest moeders van kinderen met een beperking. Ik help ze met praktische tips. Over producten zoals een bed of een buggy. Hoe je dingen regelt met de gemeente. Hoe je omgaat met artsen en zorgverzekeraars. Hoe vind je de juiste therapie? De juiste school?” Patrick: „Het doet ons goed anderen te helpen die in dezelfde situatie zitten. Je krijgt al snel te maken met bureaucratische ellende.” Peggy: „Als moeder en influencer probeer ik vrouwen te inspireren. Je bent niet alleen ‘moeder van’, maar mag daarnaast een eigen leven hebben. Verder geef ik TikTok-trainingen voor ondernemers die iets op TikTok willen doen.” Patrick: „Het zou moeilijk worden met de zorg voor Thijs als we allebei een normale baan hadden. We hebben dus besloten dat ik mijn baan behoud, zodat we een stabiel inkomen hebben. En Peggy heeft er een flexibele schil omheen gebouwd. Zo kan ze overdag voor Thijs zorgen als het nodig is, en ’s avonds nog wat uurtjes aan haar bedrijf besteden.”  Peggy: „Mijn posts met #knuffelthijs zijn meer dan 36 miljoen keer bekeken.”  Patrick: „Ze is een soort BN’er, haha.” Peggy: „Ik word wel herkend op straat, dat is waar. Ik werk samen met bedrijven. Dat betekent dat ik producten aanbeveel. In ruil daarvoor krijg ik dan het product en/of een bijdrage. Dat kan ook een vakantie zijn. In de meivakantie zijn we naar Italië geweest. Veel hotels en vakantieoorden willen laten zien dat ze inclusief zijn voor mensen met een beperking. Daar help ik ze bij.”  Patrick: „Thijs gaat nu twee weekenden per maand naar een logeerhuis. Dan kunnen we even bijkomen.”   Peggy: „Want hoe leuk hij ook is, 24 uur per dag voor hem zorgen is wel zwaar.”  Patrick: „Vooral als Thijs het hele weekend thuis is.  Het is niet zo dat de één de hele zaterdag op stap kan en de ander met Thijs thuis blijft, want langer dan drie, vier uur achter elkaar houd je niet vol. Soms zijn we zondag nog moeër dan vrijdagmiddag.”  Peggy: „Daarom verheugen we ons op deze vakantie. De verzorgers op die camping zijn vrijwilligers, vaak met een baan in de zorg. Ze nemen de zorg voor je kind twee keer per dag tweeënhalf uur van je over. Dan kun je als ouder even uitblazen.”    Patrick: „En het schijnt dat ze je kind soms ook tijdens de lunch kunnen opvangen. Dan heb je een hele dag voor jezelf. Dat is heerlijk, want dan kun je echt een grote fietstocht maken en onderweg ergens gaan eten of naar een bezienswaardigheid, waar Thijs niks aan heeft.”   Peggy: „We hebben er heel veel zin in!”   Opstaan  Peggy en Patrick staan rond zes uur op. Patrick: „Als we geluk hebben, heeft Thijs geslapen en wij dus ook.” Als Patrick onder de douche staat, kleedt Peggy Thijs aan. Als Peggy doucht, smeert Patrick boterhammen. Om zeven uur rijdt hij naar zijn werk. Peggy brengt Thijs naar school in Delft. Avondeten en naar bed Avondeten is tussen zes en half zeven. Patrick: „Daarna gaan we vaak nog even spelen. Tussen zeven en half acht gaat Thijs naar bed. Dan gaan wij sporten of relaxen. Peggy is ’s avonds vaak nog aan het werk. Blogje schrijven, filmpje editen. We gaan naar bed tussen half elf en half twaalf.”  Wonen Het gezin woont in Berkel en Rodenrijs. Patrick: „Vlakbij weilanden en een natuurgebied, maar ook op 15 minuten van het centrum van Rotterdam.”   Ontspanning Patrick ontspant op de racefiets, Peggy door te lunchen met vriendinnen. Eén weekend per maand gaan ze ergens overnachten.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/30/het-leuke-is-thijs-is-wel-echt-een-blij-ei-a4168666</guid>
      <pubDate>Fri, 30 Jun 2023 07:02:29 +00:00</pubDate>
    </item>
    <item>
      <title><![CDATA[‘Onze verschillende manier van werken is weleens lastig’]]></title>
      <description><![CDATA[<p>Marcel: „Ik ben gecertificeerd hypnotherapeut en heb het heel druk als ondernemer. Ik help mensen van het roken af via onbewuste verandertechnieken, zoals NLP en conversationele hypnotherapie. Aanvankelijk behandelde ik mensen met allerlei problemen, maar stoppen met roken was het  succesvolst. Vóór corona ontving ik klanten thuis, nu doe ik alles online.” Ruud Endenburg (54) en Marcel Borst (59) zijn getrouwd en wonen in een appartement in Amsterdam. Ruud studeerde technische bedrijfskunde en arbeids-en organisatiesociologie en werkt bij pompenproducent Grundfos in Almere. Marcel is hypnotherapeut en behandelt rokers. Hij legt de laatste hand aan een boek over het onderwerp. Beiden werken officieel vier dagen per week. Samen verdienen ze drie keer modaal. Ruud: „Ik werk in loondienst als verkoper binnendienst bij een producent van pompen. Ik vind marketing, techniek en commercie leuk. Ik ga om half acht de deur uit en ben om half zes weer thuis. Ik hou van die balans tussen werk en privé.” Marcel: „Ruud heeft echt een 9-tot-5-mentaliteit. Die heb ik ook ooit gehad, toen ik nog in loondienst was, maar nu niet meer.” Ruud: „Ik hou van zekerheid, van een vast inkomen, pensioenopbouw. Ik kan mijn werk goed combineren met vier keer per week zwemmen.” Marcel: „Onze verschillende manier van werken is weleens lastig.” Ruud: „Als Marcel ’s avonds een webinar geeft, begint dat voordat ik ga zwemmen.” Marcel: „Dus dan zit hij met een koptelefoon op tv te kijken.” Ruud: „En de volgende avond geeft zo’n webinar een hausse aan vragen en aanmeldingen voor individuele begeleiding.” Marcel: „Ik wil die reacties toch zo snel mogelijk afhandelen. Ook als een klant in paniek belt, omdat het niet goed met hem of haar gaat, reageer ik meteen.” Ruud: „Dat gaat wel van onze tijd samen af.” Marcel: „Ik heb weleens op kerstavond meegemaakt dat een klant belde dat hij zelfmoord ging plegen. Hij had veel problemen en doordat hij niet meer rookte, had hij geen uitlaatklep meer en raakte hij in paniek. Dan kan ik toch geen tv blijven kijken? Zo heb ik al twee keer een leven gered.” Ruud: „Marcel ziet zijn werk niet als werk.” Marcel: „Nee, ik ben eigenlijk welzijnswerker, het is mijn missie. Dat komt doordat mijn vader longkanker kreeg toen ik zeven jaar was. Hij was een sterke man met een eigen aannemingsbedrijf. Nadat een long was verwijderd, kon hij niets meer. Hij was vaak zó benauwd dat we honderden keren hebben gedacht dat hij dood zou neervallen. Mijn hele jeugd heb ik mijn vader zo op de bank zien zitten. Daardoor zit er bij mij veel emotie rond roken. Dat is ook een valkuil, want ik werk dus snel te veel. Maar ik heb tegenwoordig wel een assistent op afstand die de administratie doet en mails afhandelt. Dat geeft rust.” Ruud: „We zijn net drie weken op Bali geweest, maar die telefoon van Marcel vol mails blijft een gevaar.” Marcel: „Ja, maar dan werk ik één uurtje om mails weg te werken en daarna zeven uur niet.” Ruud: „Laatst hadden we een etentje met vrienden, werd-ie gebeld.” Marcel: „Ja, ook een paniekgeval, móést ik afhandelen.” Ruud: „Zegt-ie: het duurt vijf minuten. Maar dat worden er natuurlijk vijftig.” Marcel: „Ik zie enorme voordelen in AI, dan kan ik een robot leren om mails te beantwoorden zoals ik dat zou doen. 90 procent van de vragen is namelijk standaard. Dat ga ik echt ontwikkelen.” Ruud: „Haha, ik denk dan: moet-ie dáár weer tijd in investeren.” Marcel: „Alles buiten de deur doen we samen: wandelen, de stad in, boodschappen, shoppen, naar vrienden.” Ruud: „Dat vinden we gezellig.” Marcel: „Alleen sporten doen we apart. Op dinsdag- en donderdagavond werk ik niet, dan hebben we quality time. Dan gaan we naar de film of gaan we wandelen. En de weekenden zijn we ook samen.” Ruud: „Nu het zo goed gaat met Marcels bedrijf, heb ik sinds kort op maandag vrij.” Marcel: „Dat is even wennen, want ik probeer die dag nu ook zoveel mogelijk vrij te houden. Maar wat ik eerst in vijf dagen deed, moet nu in vier.” Ruud: „Geld geven we onder andere uit aan vakanties.” Marcel: „En Ruud geeft veel geld uit aan kleding, mijn afdeling in de kledingkast wordt steeds kleiner. En we gaan graag uit eten.” Ruud: „Mobiel naast zijn bord, want dan kan hij zichzelf een berichtje sturen als hij iets bedenkt, haha!” Marcel: „Ik doe aan fitness en sinds twee jaar heb ik een personal trainer. Dat kost ook geld.” Ruud: „Doordeweeks kook ik. Als Marcel kookt, haalt hij wat.” Marcel: „Ik vergeet het gewoon. Ik ben zó intensief aan het werk overdag. Ik vergeet ook regelmatig om te lunchen. Als Ruud mij appt dat ik moet koken die avond, zie ik dat bericht gewoon niet. Maar ik doe wel de was en zet het vuilnis buiten. En ik verzorg de planten op het balkon. Als er vrienden komen, kook ik wel. Dat zal wel komen omdat ik uit een gezin met vijf kinderen kom en gewend was voor meer mensen te koken.” Ruud: „Samen in de keuken wordt niks. Ik kook heel planmatig, Marcel begint rustig vlees te bakken als de aardappelen nog niet op staan.” Marcel: „Ik word dit jaar zestig en denk weleens na over mijn pensioen, maar ik kan me er nog weinig bij voorstellen. Misschien op termijn een deel van het jaar in het buitenland werken…?” Ruud: „Ik denk daar ook weleens over na – misschien langzaamaan minder gaan werken. Maar gelukkig duurt het nog dertien jaar.” Marcel: „Eigenlijk denk ik dat ik niet met pensioen ga voordat Nederland rookvrij is.”  Opstaan Ruud staat op om 06.50 uur, Marcel om 07.30 uur – of iets later als hij de avond ervoor een webinar heeft verzorgd.   Vervoer In woonplaats Amsterdam fietsen of lopen ze. Ruud gaat met de auto naar zijn werk. Marcel heeft een deelauto en een treinabonnement, maar gebruikt ze niet vaak. Hulp Eenmaal per twee weken komt de schoonmaakhulp. Sporten Ruud is een fanatiek zwemmer. Vroeger zwom hij wedstrijden, nu zwemt hij om lichaam en conditie op peil te houden. Marcel doet aan fitness, sinds twee jaar met een personal trainer. Sparen Ruud spaart extra voor zijn pensioen, verder zijn er geen spaardoelen.  Bedtijd „Meestal te laat, rond 23.00-23.30 uur.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/23/onze-verschillende-manier-van-werken-is-weleens-lastig-a4167985</guid>
      <pubDate>Fri, 23 Jun 2023 07:02:29 +00:00</pubDate>
    </item>
    <item>
      <title><![CDATA[‘Ik deed  alles „goed”,  tóch had ik geen geluksgevoel’]]></title>
      <description><![CDATA[<p>Anne-Pim: „Ik heb International Tourism  Management gestudeerd in Breda. In die tijd reisde ik veel: ik was al twee jaar in Australië geweest, heb een half jaar stage gelopen bij een internationaal reisbureau in Barcelona en via een uitwisselingsprogramma heb ik in Istanbul een minor aviation gedaan. Ik was een beetje betoverd door de glamour van vliegmaatschappijen als Qatar Airways, Emirates en KLM. Het leek me heel avontuurlijk om in die wereld te werken. In Istanbul werden we als studenten eens uitgenodigd voor een bezoek aan een groot hotel. Het was maandagmorgen en alles glom, er speelde een orkestje en de chocoladefontein stond al aan. Het paste in mijn streven naar perfectie. Al zag ik toen ook al de destructieve kanten van toerisme. Terug in Nederland heb ik allerlei baantjes gehad: als reisleider voor mensen met een licht verstandelijke beperking, huiswerkbegeleider, administratief medewerker, coördinator resource management. Anne-Pim van Oostveen (31) studeerde International Tourism Management in Breda. Ze had diverse banen voordat ze zich in 2018 aansloot bij Green Side. Sinds een jaar is ze ook yogadocent. Ze woont in een woongroep in Utrecht en heeft ongeveer een half modaal inkomen. „Tijdens die laatste baan fietste ik op een dag naar huis en merkte ik dat ik me bedrogen voelde: ik had mijn leven perfect gestructureerd, er lagen mooie carrièrekansen in het verschiet, inclusief een auto van de zaak, ik at gezond, sportte veel, ’s avonds legde ik mijn nette kleren klaar voor de volgende dag, kortom, ik deed alles ‘goed’ en tóch had ik geen geluksgevoel. Dat was een verwarrende gedachte, want hoe zou ik dat geluk dan wel vinden? Mijn manager heeft me heel goed opgevangen, maar ik voelde dat ik een andere kant op moest met mijn leven. Dit was niet mijn weg. Toen ben ik gestopt met die baan.” „In gesprekken met anderen ontdekte ik waarden die ik belangrijk vond, maar waar ik niet naar streefde: om zo duurzaam, creatief, sociaal en ‘lokaal’ mogelijk  te leven. In 2018 volgde ik een cursus van De School voor Wereldverbeteraars, waar ik allerlei mensen ontmoette die een bijdrage aan een betere wereld wilden leveren. Daar kwam ik de oprichter tegen van Green Side, een bedrijfje dat eenzijdig gebruikt papier ophaalde op basisscholen in Houten en daar in een sociale werkplaats notitieboekjes van liet maken. Ik heb toen hetzelfde opgezet in Utrecht.  „Inmiddels zijn we met vier partners, en zijn we actief in het midden van het land en in Groningen. In Utrecht doen al vijfentwintig basisscholen, de Hoge School voor de Kunsten en het Grafisch Lyceum mee. Vrijwilligers halen het papier op per fiets en brengen het naar de sociale werkplaats. Mijn rol is productontwikkeling en speuren naar nieuwe samenwerkingsverbanden. We zijn altijd op zoek naar reststromen, zoals filmposters, waar we enveloppen uit laten maken. Uit reststroken gerecycled vilt maken we omslagen voor de notitieboekjes. En leren omslagen uit restjes leer. We krijgen ook regelmatig oud briefpapier van bedrijven die zijn overgestapt op een nieuw logo. Ons nieuwste product is een meditatiekussen van reststoffen, gemaakt in een sociaal naaiatelier. „Ik heb een paar jaar voor Green Side gewerkt met heel weinig inkomen, maar dat maakte me niet uit, ik had genoeg spaargeld. Inmiddels halen we er alle vier een klein  salaris uit. Elke vrijdag werken we hier samen in mijn woonkamer. Het bedrijf groeit organisch. We verzinnen iets en proberen het uit. Op dit moment zijn dat kerstpakketten met producten van andere sociale en duurzame ondernemers. Naast Green Side werkte ik als administratief medewerker, en soms bij Seats2Meet, waar je werkruimte kunt huren, en ik spreek audioblogs in.  „Ook ben ik sinds een jaar yogadocent. Dat begon in coronatijd met online yoga. Ik merkte dat dat ervoor zorgde dat ik minder mentaal bezig was en meer in het nu leefde. Nu geef ik twee avonden per week les op een yogaschool. Samen met de circa 24 uur die ik werk voor Green Side en wat andere klussen is mijn week wel vol.” „Ik woon in een woongroep met zeven andere jonge mensen in hartje Utrecht. Ik ben ook opgegroeid in een woongroep. We kookten en aten vrijwel elke avond samen. Er waren altijd kinderen om mee te spelen, ik voelde me nooit alleen. Omdat ik vaak bij andere gezinnen over de vloer kwam, leerde ik veel over andere mensen. Ik kan me niet voorstellen hoe het is om in je eentje te wonen. Ik denk dat ik altijd in een woongroep blijf wonen. „Geld geef ik uit aan een yoga-abonnement, want ik volg zelf ook lessen. Daar doe ik ook weer inspiratie op voor mijn eigen lessen. En ik ga graag naar de IJ-hallen in Amsterdam, voor tweedehandskleding. Ik hou van kleren, maar koop bijna nooit iets nieuws. Ik geef meer geld uit aan ervaringen, planten voor de moestuin, een keramiekcursus met vrienden, een dagje uit. Voor mijn verjaardag heb ik een zangles gekregen van mijn huisgenoten, dat ben ik toen een poosje blijven doen. Voor mijn 29ste verjaardag kreeg ik van mijn ouders geld dat ik alleen mocht uitgeven aan luxe dingen, omdat ik dat bijna nooit doe.  „Ik wil nog heel veel dingen doen in mijn leven. Ik zit bijvoorbeeld te denken aan een kappersopleiding, mijn moeder en opa waren allebei kapper. Het lijkt me een creatief en sociaal vak. Een leven lang leren, dat past bij mij. En ik zou ooit wel meer in de natuur willen wonen en werken. Ik voel dat er binnenkort iets nieuws gaat komen, maar weet nog niet wat. Dat kan zijn binnen Green Side of daarbuiten, maar het is in elk geval iets met mensen, creativiteit en natuur.”  Opstaan Tussen 6 en 7 uur. „Na een  retraite, zoals dit voorjaar in Engeland, waar je om 4 uur opstaat, sta ik na thuiskomst ook altijd vroeg op. Dat houd ik steeds langer vol.” Wonen In een woongroep van acht jonge mensen in Utrecht. Vervoer Anne-Pim doet alles lopend, op de fiets of per openbaar vervoer. Vakantie Vorig jaar is ze naar Buitenkunst geweest, een vakantieweek vol creatieve workshops. In het voorjaar heeft ze een tiendaagse stilteretraite gedaan in Engeland. „Ik zeg niet dat ik nooit meer in het vliegtuig stap, maar niet voor vakantie. Misschien wel als ik ergens heel lang heen ga, voor studie bijvoorbeeld.” Sparen „Ik spaar om me misschien ooit te kunnen inkopen in een woongroep of met leuke mensen een boerderij te kunnen kopen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/16/ik-deed-alles-goed-toch-had-ik-geen-geluksgevoel-a4167403</guid>
      <pubDate>Fri, 16 Jun 2023 07:02:29 +00:00</pubDate>
    </item>
    <item>
      <title><![CDATA[‘In gezinnen is altijd reuring. Dat wil ik ook’]]></title>
      <description><![CDATA[<p>Bernhard: „Voor corona zag mijn werkende leven er totaal anders uit dan nu. Toen was ik telkens een week in het buitenland – Bulgarije, Slovenië, Spanje – en daarna weer een week thuis. Nu werk ik eigenlijk altijd vanuit mijn mancave op zolder.” Bernhard Appelhoff (61) komt uit Duitsland en studeerde daar informatietechnologie en Frans. Twintig jaar geleden kwam hij voor zijn toenmalige liefde naar Nederland. Hij werkt nu als projectmanager en teamleider bij een Amerikaans bedrijf dat data uit auto’s verwerkt.  Ine Mulder (41) groeide op in Enschede en studeerde aan de Design Academy Eindhoven. Nu heeft ze haar eigen ontwerpbureau in grafmonumenten en gedenkproducten: Monumentalista.  Ine en Bernhard zijn negen jaar samen en wonen in een koophuis in Westzaan. Ze verdienen samen ruim anderhalf keer modaal.  Ine: „Daar zit je hele dagen te praten tegen schermpjes met een koptelefoon op.” Bernhard: „Dat is wel de samenvatting van mijn werk, ja. Ik werk voor een Amerikaans bedrijf in de automotive aftermarket. Dat betekent bijvoorbeeld dat we met data de restwaarde van een auto voorspellen of monitoren wanneer het tijd is voor onderhoud. Ik ben projectleider met teams in diverse landen. Door de tijdsverschillen is dat fulltime-plus. Voor Australië moet ik vroeg opstaan; voor Mexico vergaderen we ’s avonds om acht uur.”  Ine: „Ik werk ook vanuit huis, dus dat is gezellig. Als het kan, lunchen we samen beneden aan de eettafel. Na mijn studie aan de Design Academy Eindhoven heb ik van alles en nog wat gedaan: beeldende kunst, fotografie, mode – maar ik voelde me daarin een beetje lost. Het had geen richting. Nu ben ik sinds negen jaar bezig als maker van gepersonaliseerde grafmonumenten. Dat begon met een grafmonument voor mijn moeder. Ze was niet de makkelijkste, maar had wel een enorme levenslust. Voor haar heb ik een betonnen grafbed ontworpen met uitsparingen waar allemaal vergeet-me-nietjes tussenuit piepen: als het leven dat door de hardheid breekt. Zoiets had ik nooit bij een grafstenenboer kunnen vinden.”  Bernhard: „Ik heb wel gezien dat het ondernemen soms een worsteling is voor Ine. Als er weer eens een tegenvaller was, en dan weer een privé-tegenvaller, vroeg ik me weleens af: kan ze het aan? Maar telkens was er toch de overtuiging om door te gaan.”  Ine: „Het klinkt misschien gek, maar ziekte en dood zijn thema’s die mij goed liggen. Ik heb interesse in persoonlijke verhalen en ben kennelijk in staat dat goed te visualiseren in een monument. En financieel begint het nu te lopen. De webshop gaat goed en ik krijg grote projecten met meerdere bestellingen in één keer. Dat is heel fijn. Het lijkt me heerlijk om ook een keer tegen Bernhard te kunnen zeggen: hee schat, we gaan op vakantie en ik betaal de tickets. Of: wil je een nieuw motorpak? Goed, dat krijg je van mij. Echt, daar verheug ik me op!”  Bernhard, lachend: „Ik ook.” Ine: „Bernhard is enorm betrokken bij mijn bedrijf. Hij is niet ‘een beetje onderdeel’ ervan, hij is echt onmisbaar. Alleen al praktisch: hij helpt met rijden, materialen sjouwen, monumenten plaatsen. Het is een wonder dat hij dat allemaal volhoudt, want ook al werk ik met productiebedrijven buitenshuis samen voor het grote werk, in ons eigen huis maak ik een enórme rommel. De tafelzaag staat in de woonkamer, de logeerkamer is omgebouwd tot fotostudio, ik stort beton buiten in de tuin.”  Bernhard: „Er moeten wel plekken zijn waar we ook gewoon rust kunnen hebben. Maar die zijn er gelukkig genoeg.”  Bernhard: „Vroeger was ik ambitieus; nu niet meer zo. Ik wil mijn tijd ook aan andere dingen besteden dan alleen werk. Mijn moeder is weduwe, woont in Duitsland en is een beetje eenzaam. Ik zou meer tijd willen hebben om naar haar toe te gaan. Maar ik heb nog niet genoeg geld om te stoppen met werken en mijn huidige baan kan ik niet in minder dagen doen. Dat houdt me wel bezig. Mijn jongere broer en mijn vader zijn allebei overleden. Daardoor kijk je wel anders naar het leven. Je weet niet hoe jouw countdown tikt.”  Ine: „We hebben het er serieus over om een thuis te bieden aan pleegkinderen. Ons leven is daar nu nog wat te hectisch voor, maar als mijn bedrijf deze stijgende lijn doorzet, lijkt me dat heel mooi.”  Bernhard: „Ons verhaal begon er niet mee dat we pleegkinderen wilden; het begon ermee dat zelf kinderen krijgen niet gelukt is. Voor mij was dat erg, voor Ine was dat héél erg. Vooral de finale boodschap dat het niet ging lukken, was een enorme klap. Uiteindelijk ga je dan nadenken: oké, hoe zit het met kinderen van anderen? Kunnen we voor hen iets betekenen?” Ine: „Ik heb altijd het beeld van pleegkinderen in mijn hoofd gehad. Ik zag voor me dat ik een gezin had, met óók een pleegkind. Dat was al onderdeel van het plaatje.”  Bernhard: „We hebben de plannen even in de kast gezet, aangezien het bedrijf van Ine nog zoveel ruimte inneemt.” Ine: „Een eigen atelier buiten de deur zou een goede eerste stap zijn om de boel wat rustiger te krijgen.”  Bernhard: „Vooralsnog zijn we druk met onze Toni, de hond. Die hebben we nu een jaar.”  Ine: „In gezinnen is altijd reuring – niet altijd positief natuurlijk, maar dat wilde ik óók. Ik wilde ook de ongemakken.”  Bernhard: „Daar is Toni wel een specialist in, ja.”  Ine: „De naam heeft Bernhard bedacht. Die is heel intuïtief met namen.” Bernhard: „Ik kijk naar een dier en zeg dan: dat is een Toni.”  Ine: „We gingen ook een keer een konijn halen bij de fokker. Een zielig konijntje dat in een klein vierkant doosje opgepropt zat. Bernhard zag dat en zei meteen: dat is Kees. En zo heeft-ie ook altijd geheten: Kees het konijn. Vorig jaar is hij doodgegaan, nu hebben we er sinds een paar dagen weer twee. O, dat maakt me heel gelukkig.” Bernhard: „Bij Ine zijn konijnen part of the package.” Ine: „Mijn vader las me als kind al het boek Konijntjes in de sneeuw voor. Daar kon ik geen genoeg van krijgen. Sindsdien is het een soort eerste levensbehoefte. In de woongroep in Amsterdam waar ik eerste woonde, liepen ze altijd rond in de kamer.”  Bernhard: „Waar we staan over vijf jaar? Dan heb ik een andere motor. En misschien dat er hier pleegkinderen door het huis spelen. Dat zou kunnen.” Ine: „Ik heb dan een atelier buiten de deur en een team dat ik zelf heb opgeleid. Maar verder? Verder ben ik eigenlijk wel tevreden over mijn leven zo. Is dat saai?” Bernhard: „Nee. Dat is juist fijn.”  Huisdieren Ine en Bernhard hebben sinds drie weken twee konijnen, de witte Weners Scotch en Soda. Ook hebben ze een hond, Toni, een Duitse staander. Hij is vijftien maanden oud.  Hulp Marga komt één keer in de drie weken. Verder houden ze het zelf bij, fifty-fifty verdeeld.  Koken en boodschappen Ine is de kok in huis. Boodschappen doen ze samen in het weekend. In de supermarkt pakken ze allebei een mandje; Ine slaat alle groentes in, Bernhard pakt zijn ‘essentiële producten’. „Koffie, bananen, Twix – dat soort dingen.”  Vervoer Bernhard heeft een Porsche van 32 jaar in de garage. Voor dagelijks gebruik hebben ze een oude Subaru. Ze hebben ook allebei een eigen motor.  Hobby’s Bernhard volgt een cursus Spaans. Ine heeft allerlei projecten; een ervan is het verzorgen van bonsaibomen.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/09/in-gezinnen-is-altijd-reuring-dat-wil-ik-ook-a4166786</guid>
      <pubDate>Fri, 9 Jun 2023 07:02:29 +00:00</pubDate>
    </item>
    <item>
      <title><![CDATA[‘Hard werken hoort bij het artsenvak’]]></title>
      <description><![CDATA[<p>Renee: „Ik ben spoedeisendehulparts bij het AMC in Amsterdam. Ik houd van mijn werk, van de snelheid en de afwisseling. Er komt van alles binnen. Mensen die acuut ziek zijn, reanimaties. Veel heftige dingen natuurlijk, zoals verkeersongelukken.  Ik ben het gewend en het is mijn werk, ik kan ermee omgaan. Maar zo nu en dan is er wel iets dat me extra aangrijpt. Als het kindjes zijn die doodgaan, door verstikking of verdrinking. Zulke dingen komen een paar keer per jaar voor.”  Ralph: „Ik werk als neurochirurg bij het LUMC in Leiden en ben gespecialiseerd in aandoeningen van de wervelkolom en de schedelbasis. Dat kan variëren van een patiënt met een hersentumor tot  iemand die net van een dak is gevallen. In mijn team ben ik nog een van de jongere neurochirurgen. Dus ik kan veel leren van mijn oudere collega’s. Het mooiste is als je mensen beter kunt maken. Is dat niet mogelijk, dan doet me dat wel wat, maar ik kan het een plek geven. Ik lig er niet weken  wakker van, zeg maar.” Renee: „Werk en privé combineren is voor ons elke week weer een nieuwe puzzel. We hebben allebei onregelmatige diensten, ik nog meer dan Ralph.”  Ralph: „Ik opereer vooral overdag maar heb op gezette tijden avonddienst of nachtdienst.” Renee: „Ik heb altijd een mix van dagdiensten, avonddiensten, nachtdiensten, weekenddiensten. En elke week is het weer anders.”  Ralph: „Gelukkig hebben we drie oppassen, studentes van begin twintig. En de kinderen hebben drie keer per week BSO, buitenschoolse opvang.” Renee: „Ze zien veel verschillende gezichten.” Ralph: „Maar daar worden ze juist flexibel van.”  Renee: „We hebben elkaar ontmoet in het LUMC. Ik werkte daar op de spoedeisende hulp, Ralph deed een stage neurologie.” Ralph: „Leuke meid, dacht ik. Toen heb ik haar nummer gevraagd.”  Renee: „Op de eerste date was hij heel stil.” Ralph: „Normaal praat ik heel makkelijk, maar dit keer was ik te zenuwachtig. Dat duurde maar één date gelukkig.” Renee: „Daarna kwam het helemaal goed.”  Renee de Groot (40) is arts bij de spoedeisende hulp in het AMC en geeft echografiecursussen aan artsen. Ralph de Boer (40)  is neurochirurg in het LUMC.  Ze hebben twee kinderen: Eline (7) en Ties (5). Het gezin woont in een huurappartement op de vijftiende verdieping in Amsterdam.  Samen verdienen ze zeven keer modaal.  Ralph: „Inmiddels zijn we 10,5 jaar samen. En sinds een jaar hebben we een geregistreerd partnerschap. Gewoon om alles juridisch goed geregeld te hebben.”  Renee: „Maar het is natuurlijk wel leuk om dat nog een keer voor het echie over te doen.” Ralph: „Er is zeker wel een intentie om ooit echt te trouwen en ook dat romantische deel te doen.”  Renee: „Vroeger of later moet hij wel op z’n knieën natuurlijk.”   Ralph: „We wonen nu in een appartement op vijftien hoog in de Jan van Galenstraat [in Amsterdam], met een prachtig uitzicht van 360 graden over de stad. ’s Ochtends zien we de zon opgaan bij de Westertoren. ’s Avonds zien we hem ondergaan bij Haarlem.”  Renee: „Het appartement is groot genoeg voor ons gezin,  112 vierkante meter. We vinden de buurt leuk, het is net een dorpje. De kinderen gaan hier vlakbij naar school en ze kunnen altijd wel ergens terecht als het nodig is.”  Ralph: „Aanvankelijk dachten we: Amsterdam met kinderen, dat is niet ideaal.” Renee: „Maar we merken juist dat er voor kinderen ontzettend veel te doen is. Er zijn speeltuinen en parken en leuke plekken zoals het Bellamyplein met zijn fontein. Je kunt bootje varen, naar Artis.” Ralph: „We gaan vaak naar het Van Beuningenplein. Dat is een skatepark met speeltuin en in het midden staat een kroeg. Dus dat is win-win.” Renee: „Toch overwegen we weleens om te verhuizen.” Ralph: „We wonen in een huurwoning dus daarmee bouw je weinig op. Wat dat betreft zouden we graag wat kopen, het liefst een huis met een tuin.”  Renee: „We hebben wel een groot balkon, maar we kunnen de kinderen er nooit alleen laten spelen. En we laten ze ook niet op straat spelen, dat vinden we te gevaarlijk.” Ralph: „Dus we kijken wel om ons heen naar koophuizen. Maar dan merk je vaak dat je net iets méér wilt dan je kunt betalen.”  Renee: „Twee keer per jaar gaan we een weekend weg met zijn tweeën. Vroeger naar Londen of Barcelona, nu meestal wat dichterbij. Onlangs zijn we naar Gent en Den Bosch geweest. Verder gaan we graag uit eten. Als er een nieuw tentje is in Amsterdam willen we erheen.” Ralph: „Op een gegeven moment hadden we een krijtbord waar we tentjes opschreven die we nog wilden proberen.”  Renee: „Dat doen we niet meer, maar we zijn nog steeds dol op lekker eten én drinken.”  Ralph: „Onlangs werden we allebei 40. Dat hebben we gevierd met een groot feest met vrienden en familie. En daarnaast zijn we met ons tweeën naar Inter Scaldes in Zeeland geweest. Een driesterrenrestaurant.”  Renee: „Maar het hoeft geen haute cuisine te zijn. Gewoon een goed stuk vlees en een glas wijn.” Ralph: „Het is fijn dat je het van elkaar herkent en erkent, dat je allebei hard moet werken. Dat hoort bij het artsenvak. Maar het is ook belangrijk om genoeg momenten met zijn tweeën in te plannen.”  Renee: „En daar dan ook écht van te genieten.  Ralph: „Dat doen we.”   Opstaan  Als Renee en Ralph allebei dagdiensten hebben, staan ze op rond 06.20 uur.    Naar bed  Renee: „Als ik een dagdienst heb gedaan, ga ik om 23.00 uur naar bed. Na een avonddienst om één uur ‘s nachts. En na een nachtdienst om tien uur ’s ochtends. Ook al heb je veel koffie gedronken, je bent dan zo moe, dan slaap je wel.” Mooie reizen  Vroeger hebben ze veel gereisd. Tanzania, Argentinië, Vietnam. Ralph: „Tegenwoordig houden we van ‘agriturismo’. Kleinschalige adresjes in het binnenland van Toscane of op Sardinië. Zon, pasta, wijn, ijs, zwembad.”  Sport Renee doet aan wielrennen, zwemmen en hardlopen. Ralph sport vooral in de zomer. Ralph: „Vroeger heb ik ontzettend veel gesport, nu doe ik het te weinig. Incidenteel tennis ik, zo’n twee keer per jaar. Wielrennen doe ik twee keer per maand, in de zomer.” Renee: „Met mooi weer krijg ik hem wel mee.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/02/hard-werken-hoort-bij-het-artsenvak-a4166212</guid>
      <pubDate>Fri, 2 Jun 2023 07:02:30 +00:00</pubDate>
    </item>
    <item>
      <title><![CDATA[‘Tot in  het extreme hebben wij spaarpotjes’]]></title>
      <description><![CDATA[<p>Janine: „Wilfred en ik zijn allebei opgegroeid in Beuningen, bij Nijmegen.” Wilfred: „We zaten op dezelfde basisschool, al zat ik wel vijf klassen hoger.” Janine: „Zolang kennen we elkaar dus al.” Wilfred: „Ik zat ook in hetzelfde tennisteam als de zus van Janine.” Wilfred (46) en Janine (41) van Vliet-Docter wonen met hun zoons Lars en Sven (beiden 9) in Gorinchem. Wilfred studeerde milieu- en procestechniek, Janine deed de Hogere Hotelschool en studeerde bedrijfskunde. Ze verhuisden van Beuningen naar het westen omdat Wilfred bij de Milieudienst Rijnmond in Schiedam werkt. Janine helpt met haar bedrijf Koken met Cijfers ondernemers grip te houden op hun geldstromen. Samen verdienen ze 2,5 keer modaal. Janine: „Toch duurde het nog jaren voordat we echt contact met elkaar kregen. Gewoon, vriendschappelijk. Toen ik een jaar naar het buitenland ging, hielden we contact per mail. Maar pas in 2009 sloeg de vonk over.” Wilfred: „Drie jaar geleden zijn we voor mijn werk verhuisd naar Gorinchem. Ik ben meettechnicus bij de Milieudienst Rijnmond en controleer de luchtkwaliteit in die regio. Mijn standplaats is Schiedam. Maar de afstand van Beuningen naar Schiedam was te groot. Ik vertrok om 05.30 uur van huis en was rond 19.30 uur thuis.” Janine: „Dat betekende dat ik alles met de kinderen moest doen. Terwijl ik ook een volledige baan had.” Wilfred: „De balans was zoek.” Janine: „Ik werkte als controller bij een grote franchise-organisatie. Ik hielp ondernemers met tal van financiële zaken: financieringsaanvragen, prognoses op stellen, overnames, etcetera. Door de combinatie van veel werken en veel taken thuis én het feit dat ik een perfectionist ben, kreeg ik een zware burn-out. Verhuizen was noodzakelijk om weer een gezinsleven te krijgen.” Wilfred: „Maar we wonen nog steeds maar één kilometer van de grens met Gelderland.” Janine: „Na de verhuizing heb ik het roer omgegooid. Ik ben een eigen bedrijf begonnen en help nu ondernemers uit midden- en kleinbedrijf hun financiën op orde te krijgen en te houden. Zodat ze geen chaos en stress ervaren en financieel gezond blijven. Ik leer hun anders naar hun geldstromen te kijken en veel meer te werken met potjes. Koken met Cijfers heet mijn bedrijf, omdat cijfers en koken mijn passies zijn. Een eigen bedrijf betekent nog steeds een rollercoaster, maar wel één die veel voldoening geeft.”  Wilfred: „Ook privé hebben we onze financiële zaken goed op orde.” Janine: „Tot in het extreme hebben we spaarpotjes.” Wilfred: „Voor het zakgeld van de kinderen.” Janine: „Voor vermogensopbouw, de zorgverzekering, cadeautjes.” Wilfred: „Voor de auto.” Janine: „We zijn beiden opgevoed met sparen, sparen, sparen. Al zijn we nu ook begonnen met beleggen.” Wilfred: „Dat doen we heel serieus: we luisteren naar podcasts, lezen boeken en zijn klein begonnen.” Janine: „Misschien is de volgende stap wel beleggen in vastgoed.” Wilfred: „Allemaal met als doel om ook na ons pensioen leuke dingen te kunnen doen.” Wilfred: „Na de verhuizing ben ik fulltime blijven werken, maar wel in vier dagen.  Ik werk voor 60 procent buiten, bij meetstations in de regio tussen Hoek van Holland en Ridderkerk. De kinderen vragen weleens: papa, ga je vandaag weer schone lucht maken?” Janine: „Ik werk ook fulltime en moet daarbij heel goed mijn grenzen bewaken, anders krijg ik weer een burn-out.   Toen we nog in Beuningen woonden, hadden we veel oppashulp van familie, maar hier zijn we op onszelf aangewezen. Maar we hebben nu wel veel meer kwaliteit van leven.” Wilfred: „In onze vrije tijd sporten we veel.” Janine: „Wel vier keer in de week. We spinnen allebei en doen aan krachttraining. En ik doe aan yoga.” Wilfred: „Dat heb ik één keer gedaan en dat was leuk, maar krachttraining, fietsen en roeien in de sportschool zijn meer mijn ding. ’s Zomers zit ik regelmatig op de racefiets.” Janine: „Racefietsen doe ik niet, want ik hou niet  van wind.” Wilfred: „De jongens voetballen drie keer per week. Op zaterdag ga ik mee, dan ben ik hulpouder.” Janine: „En ik breng ze naar muziekles.  In het weekend proberen we wat rust in te bouwen.” Wilfred: „Dan gaan we wandelen in het bos.” Janine: „Of ergens wat drinken.” Janine: „Toen we nog geen kinderen hadden, gingen we regelmatig uit eten. Nu veel minder, maar we genieten er nu meer van. Het is nu meer dan vroeger een bijzonder moment.” Wilfred: „We zijn geen big spenders.” Janine: „We gaan twee keer per jaar met vakantie. In het voorjaar zijn we een week naar Maastricht geweest en deze zomer gaan we naar Zwitserland en Piemonte, voor het culinaire.” Wilfred: „Verder gaat er geld naar de buitenschoolse opvang, de aflossing van de hypotheek en we sparen dus voor de toekomst. Dan willen we gaan reizen.” Janine: „Japan staat met stip op één.” Wilfred: „En Argentinië.” Janine: „Eigenlijk zou ik het wel leuk vinden om die landen al vóór ons pensioen te kunnen bezoeken.” Wilfred: „Als de jongens op zichzelf staan, blijven we hier waarschijnlijk niet wonen.” Janine: „Nee, want dan zouden we een huis met zes kamers hebben voor ons tweeën.”  Wilfred: „Voorlopig zitten we hier goed.” Janine: „Ja, omwille van onze zoons blijven we voorlopig hier. Het was voor hen best ingrijpend om te verhuizen. Toch was die verhuizing een goede stap. We zitten nu weer samen aan het ontbijt en eten ook ’s avonds altijd samen. We zijn weer een gezin.”  Wonen Het gezin Van Vliet woont in een hoekhuis in een nieuwbouwwijk in Gorinchem. Vervoer Wilfred gaat met de trein naar zijn werk. Janine doet zoveel mogelijk op de fiets. Ze heeft een werkkamer thuis en een bedrijfsruimte in het centrum van Gorinchem waar ze klanten ontvangt. Hulp in de huishouding „Hebben we niet, maar zijn we wel naar op zoek.” Huisdieren Nee. Wilfred: „Ik wil graag een hond, maar de jongens hebben geen zin om poep op te ruimen, dus komt er geen hond.” Sparen Op de korte termijn voor een nieuwe auto. De huidige heeft al 376.000 kilometer gereden. Laatste grote uitgave Dat worden de zomervakantie en de nieuwe auto. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/05/26/tot-in-het-extreme-hebben-wij-spaarpotjes-a4165694</guid>
      <pubDate>Fri, 26 May 2023 07:02:30 +00:00</pubDate>
    </item>
    <item>
      <title><![CDATA[‘We vragen ons steeds vaker af waarom we nog twee huizen hebben’ ]]></title>
      <description><![CDATA[<p>Yannick:  „We hebben hele fijne vrienden hier om de hoek wonen. Ze zijn net als wij theatermakers. We hebben de spitsuren van ons alle vier bij elkaar gelegd en gezegd: zouden we er niet beter uitkomen als we de kinderen delen?” Anne Maike:  „In onze gezinnen is geen week hetzelfde. Yannick moet bijvoorbeeld vanavond naar Utrecht, waar hij een regiestudent begeleidt, Annelinde is nu in repetitie, Marijn is ook aan het repeteren. Ik zit in de voorbereidende fase van een productie, dus ik haal de kinderen straks op bij de gastouder.” Yannick:  „Het lukt gewoon niet om een vaste planning te maken: er zit nul regelmaat in. Maar wonderlijk genoeg gaat het tot nu toe al drie jaar goed. We appen zondagavond naar de vrienden wat grofweg de plannen zijn en dan rollen we zo’n beetje de week door. Hun dochter is drie, even oud als Miró. Ze hebben in allebei onze huizen een eigen slaapkamer.” Anne Maike:  „Deze opzet begon toen de dochter van die vrienden bij dezelfde gastouder terecht kon als waar Miró zat. Dan kan een van ons ze net zo goed tegelijk brengen, dachten we. Zo zijn we erin gerold en nu zijn onze levens helemaal met elkaar verweven. Al vind ik dat vreselijk klinken! Ik wil helemaal niet iemand zijn die ‘alles samen doet’. Maar in de praktijk komt het daar wel op neer. We delen een schoonmaker, de kinderen gaan samen naar dansles. Die vrienden hebben laatst zelfs dezelfde auto gekocht als wij.”  Yannick:  „De basis is heel genereus: het is niet een kredietsysteem waarbij de een twee dagen oppast en de ander dan ook twee dagen moet oppakken. Soms zit de een in een drukkere periode, die dagen haal je later dan wel weer een keer in.” Anne Maike:  „Ik ben afgelopen november bijvoorbeeld een maand naar Maleisië geweest, voor een residentie. Dat was superluxe en fantastisch. Dat soort beslissingen neem je makkelijker als je weet dat de achterwacht een blok verderop woont.”  Yannick:  „We hebben de laatste tijd veel gesprekken over waarom we eigenlijk nog twee huizen hebben. Als we toch al drie keer in de week met wasmanden met kinderkleren naar elkaar toe lopen, denk je: waarom gaan we niet met z’n allen in één groot huis wonen?” Anne Maike:  „Het is leuk daarover te fantaseren: hoe zou zo’n huis eruit zien? En wat zouden ieders voorwaarden zijn om zo met elkaar te leven?” Yannick:  „Het enige waar het wel eens schuurt met deze constructie, is dat je het risico loopt als stel langs elkaar heen te leven. Ik ben bijvoorbeeld nu veel bezig geweest met onze theatrale installatie To be continued, die net in première is gegaan. Dan ben ik veel in Amsterdam, waar ik slaap in de kamer die we daar nog huren. Anne Maike is ondertussen druk met een audiowandeling die in juni op Oerol speelt. Het is superfijn dát het kan, maar het zijn wel periodes dat het tussen ons alleen maar gaat over het theatergezelschap of de gezinslogistiek.” Anne Maike:  „Maar we zijn geen types die zeggen: vanavond tussen zeven en acht is het tijd voor ons. Het is de kunst om tijd vrij te maken waarin dat organisch kan ontstaan.” Yannick:  „Feitelijk hebben we een liefdesrelatie gekregen vóór ons theatergezelschap ontstond, maar eigenlijk voelden we vanaf het begin zowel een artistieke als persoonlijke klik. Dat vloeide in elkaar over.” Anne Maike:  „We waren allebei net afgestudeerd aan de Toneelschool. Yannick runde toen Café Cox in de kelder van de Stadsschouwburg en ik was al een jaar bezig met het zelf hosselen van producties. Het waren de Halbe Zijlstra-jaren; we moesten alles allemaal zelf doen.”  Yannick:  „Ik zag hoe Anne Maike op een heerlijke, brutale manier alle bestaande theatercodes bevraagde. Dat sprak me heel erg aan.” Anne Maike:  „Onze eerste productie samen heette Nineties, over onze jeugd in de jaren negentig. Een productie als een mierzoet partysnoepje, gericht op uitgaanspubliek in Café Cox. Het was meteen een succes. Ik merkte dat Yannick dezelfde soort energie, dezelfde drive had. En dezelfde naïviteit in het inschatten van tijd. We zijn wel een beetje grenzeloos.” Anne Maike Mertens (39) en Yannick Noomen (35) richtten in 2013 samen theatergezelschap Nineties op in Amsterdam.  Ze wonen sinds 2019 in Rotterdam met hun zoon Miró (3). Ze huren een kamer in Amsterdam en hebben een caravan in Zeeland.  Hun inkomen is 1,5 keer modaal. Yannick:  „Ik denk dat dat anders zou zijn als Anne Maike puur mijn zakelijk partner was. Dan zou ik eerder bij een jaarplanning vragen: is dat wel verstandig? Nu wil je ook elkaar steunen als partners.” Anne Maike:  „Tussen iets creatief oplossen of roofbouw plegen zit maar een dunne lijn.”  Yannick:  „In het huishouden hebben we het redelijk fiftyfifty verdeeld, toch?” Anne Maike:  „Volgens mij wel.” Yannick:  „Boodschappen doen we om en om. Stofzuigen vindt Anne Maike verschrikkelijk – dus dat doe ik. Qua zorg voor Miró verdelen we het ook gelijk.”  Anne Maike:  „Ik ben wel alert op traditionele rolpatronen. Als er iets met Miró is en de gastouder stuurt mij als eerste een bericht, denk ik: ho ho, dit kan net zo goed naar Yannick worden gestuurd. Miró heeft bijvoorbeeld ook mijn achternaam gekregen. Ik vind een naam een bijzonder iets om door te geven. Yannick had die behoefte minder. Qua reacties valt het eigenlijk wel mee, we horen er zelden wat over.  Yannick:  „Nou, laatst verkondigde Miró opeens dat hij ‘Miró Noomen’ heette – met mijn achternaam dus. Ik vroeg wie hem dat had geleerd? Opa, antwoordde hij trots: de vader van Anne Maike.”  Anne Maike:  „Haha, zelfs op mijn eigen familie heeft het dus weinig indruk gemaakt.”  Koken Anne Maike heeft Yannick aangestoken met haar liefde voor koken. Toen ze nog in Amsterdam woonden, hebben ze zelfs een tijdje een restaurant aan huis gerund. Nu koken ze allebei evenveel. Schoonmaakhulp Gre komt één keer in de twee weken drie uur schoonmaken.  Vervoer Een Toyota Prius. Verder doen ze veel met het openbaar vervoer. Sport Yannick: „Telt wandelen ook als sport? Ik wandel namelijk iedere dag. In Amsterdam heb ik bijvoorbeeld geen fiets staan; daar loop ik alles.”  Anne Maike: „Ik doe af en toe aan yoga, maar dat is niet structureel.” Laatste grote uitgave Zonnepanelen, 4.000 euro. Anne Maike: „Er pasten er maar zes op ons dak, maar we zijn blij dat we toch een duurzame stap konden maken.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/05/19/we-vragen-ons-steeds-vaker-af-waarom-we-nog-twee-huizen-hebben-a4165132</guid>
      <pubDate>Fri, 19 May 2023 07:02:30 +00:00</pubDate>
    </item>
  </channel>
</rss>
