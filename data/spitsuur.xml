<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Eigenlijk zijn we van mening dat veel mensen te groot wonen en te veel geld hebben’]]></title>
      <description><![CDATA[<p>David: „Ons huis is zo klein dat wij in de woonkamer slapen, op een opklapbed. Onze zoon slaapt in de enige slaapkamer en onze dochter in het tuinhuis.” Saskia: „Heel veel mensen in deze buurt hebben een kind dat in de schuur slaapt. Of ze hebben er een bedrijfje of een atelier.” David: „Als we zouden verhuizen naar een huis met één kamer meer, zou ons dat 1.500 euro per maand extra aan huur kosten en zouden we geen tuin meer hebben.” Saskia: „Maar veel mensen vinden het wel gek dat we in de woonkamer slapen.” David: „Na het uitbreken van de oorlog in Oekraïne hebben we ook nog een half jaar een jonge vluchtelinge in huis gehad. Ze sliep bij onze dochter in het tuinhuis. Communiceren was lastig, ze sprak alleen Russisch.” Saskia: „Onze kinderen hebben ervan geleerd hoe moeilijk je leven kan zijn als je geen goede basis van thuis meekrijgt en dat ze kansen moeten benutten. En hoe lief iedereen hulp aanbood. Een volgende keer zouden we wel wachten tot de kinderen het huis uit zijn, zodat iedereen wat meer ruimte heeft.” David (45) en Saskia (43) Meijer en hun dochter Sophie (16) en zoon Ibi (14) wonen in de Amsterdamse Rivierenbuurt. Na diverse opleidingen en banen runnen ze al zo’n twintig jaar een yogaschool. Samen verdienen ze gemiddeld 1,2 keer modaal. David: „Welbeschouwd is dit huis een gouden kooitje. Klein, maar met een tuin en in een heerlijk rustige buurt. Het is net een dorp. Ik ben zelf opgegroeid in een groot huis, maar dat wil ik niet meer.” Saskia: „Eigenlijk zijn we van mening dat veel mensen te groot wonen en te veel geld hebben. Vroeger woonde in deze tweekamerwoning een gezin met zes kinderen! Wij zijn hier al twintig jaar tevreden.” David: „Niks mis met een groot huis met een mooie keuken, maar het is voor de meeste mensen nooit genoeg.” Saskia: „Een beetje genoeg is ook genoeg. We hadden ervoor kunnen kiezen om meer te verdienen door meer geld te vragen voor de lessen in onze yogaschool. Maar we vinden dat iedereen die lessen moet kunnen volgen. En we zouden als ondernemers in hetzelfde bedrijf nooit een hypotheek hebben gekregen.” David: „Bovendien waren we door alle verzekeringen voor een koophuis dan net zoveel kwijt geweest als we nu aan huur betalen.” Saskia: „Dat geld zetten we nu opzij voor de kinderen.” David: „We hadden er ook voor kunnen kiezen om meer te werken. Maar doordat een van ons ’s avonds werkt en de ander ’s morgens, zijn we elke middag thuis voor de kinderen en levert de combinatie van werken en gezin geen stress op. Nadeel is dat we ’s avonds nooit samen op de bank zitten.” Saskia: „Ze zijn nooit naar een opvang geweest.” David: „Ik denk dat we allebei zo’n 25 uur per week werken.” Saskia: „Ik wilde ooit fysiotherapie studeren, maar werd uitgeloot en ben aan Engels begonnen. Toen ik als student yogales ging volgen, merkte ik dat ik me veel beter voelde. Na vijf lessen ben ik een yogaopleiding gaan doen en binnen een jaar gaf ik zelf les. Om rond te komen werkte ik daarnaast in een boekwinkel en in een bioscoop.” David: „Ik was vanaf mijn veertiende al geïnteresseerd in zen en meditatie en toen ik Saskia ontmoette, ben ik met yoga aan de slag gegaan. Dat was in 2000.” Saskia: „We zijn toen samen een opleiding mensendieck gaan doen. Die heb ik niet afgemaakt, omdat we graag kinderen wilden. Allebei twee banen – David gaf karateles, werkte in het Filmmuseum én liep stage –, een studie en sporten was te veel. We wilden ook ruimte voor onze relatie. Toen we twee kinderen hadden, hebben we ons vanaf 2009 helemaal gericht op de yogaschool. Ooit hadden we allebei de wens om huisvader/huismoeder te worden en dat is grotendeels gelukt.” David: „We leven sober. We hebben geen auto, geen dure hobby’s. En we proberen lang met kleding te doen.” Saskia: „We gaan bijna altijd in Nederland, Duitsland of België met vakantie. Met de fiets en de tent. Alleen afgelopen zomer zijn we naar Japan geweest. Het leek ons leuk om met de kinderen een keer een verre reis te maken.” David: „We passen in de vakantie ook vaak op iemands huisdier. Financieel is dat handig, want je betaalt alleen de treinreis. Vorig jaar zomer hebben we op een konijn in Winchester gepast. En met Kerst op een hond in Parijs. We hadden geen flauw idee waar we terecht zouden komen. Bleek het een villa met zwembad in een gated community!” Saskia: „Als we drie weken vakantie hebben, gaan we één week met z’n vieren weg en werken we om beurten een week in de yogaschool en is de ander met de kinderen op vakantie.” Saskia: „De school zorgt voor onze inkomsten én onze buffer. Die is belangrijk voor als een van ons ziek wordt en als er iets kapotgaat.” David: „We hebben onze kinderen meegegeven dat ze niets tekort komen.” Saskia: „En we bespreken met hen wat wel en wat geen geld waard is.” David: „Welbeschouwd hebben we nu al onze dromen verwezenlijkt. We hebben alles wat we wilden: een fijn gezin, een huis, een eigen yogaschool. We leven in het paradijs.” Saskia: „Dat is ook de gedachte achter yoga: in de basis is er vrede. Maar mensen verstoren die vaak door hun eigen handelen en dan komen ze in strijd terecht. Mensen zouden moeten proberen om tevredener te zijn.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Een tweekamer-huurappartement met tuin en tuinhuis in Amsterdam Vervoer Het gezin doet alles op de fiets. Ze nemen het openbaar vervoer als ze de stad uit willen. Huisdieren Een kat, Poedeldie, en een wilde duif, Veenstra genaamd, die door de openstaande keukendeur van het kattenvoer komt eten. Vakantie Meestal met de fiets en de tent in West-Europa. Afgelopen zomer maakten ze bij hoge uitzondering een verre reis, naar Japan. Laatste grote uitgave Toen de yogaschool drie weken dicht moest wegens de vakantie naar Japan. En een airfryer die in de aanbieding was voor 40 euro. „Er zat geen doos bij.” Ook koopt het gezin graag gezelschapsspellen, ze hebben een kast vol. Laatst gekochte spel: Spirit Island à 80 euro.</p>]]></description>
      <guid>https://nrc.nl/nieuws/2023/10/20/eigenlijk-zijn-we-van-mening-dat-veel-mensen-te-groot-wonen-en-te-veel-geld-hebben-a4178033</guid>
      <pubDate>Fri, 20 Oct 2023 07:02:20 +00:00</pubDate>
    </item>
    <item>
      <title><![CDATA[‘Dat conflictvermijdende ben ik in veertien jaar politiek helemaal kwijtgeraakt’]]></title>
      <description><![CDATA[<p>‘Zeep maken is heerlijk. Ik maak decoratieve zeep: mooie, kleurige blokken waar ik bijvoorbeeld een 3D-figuurtje van een eekhoorn in maak. Ik maak voornamelijk dit soort ‘moeilijke’ zeep, maar daar word ik nou eenmaal door aangetrokken. Als ik zoiets zie in een tutorial op YouTube, vind ik dat een leuke uitdaging. „Er gaat best veel tijd in zitten; het is eigenlijk al geen hobby meer te noemen. Ik ben nu ook bezig met het krijgen van een EU-certificering om de zeep te mogen verkopen in een webshop. Ik kan blijkbaar niets een beetje doen. Ik stort me er meteen volledig in, maar ik vind het fantastisch. Voor mijn werk in het onderwijs en de politiek zit ik vooral in mijn hoofd. Dit is even héérlijk met je handen bezig zijn. „Ik mag van mezelf over een paar dingen arrogant zijn en één daarvan is dat ik goed les kan geven. Dat doe ik vier dagen in de week bij hbo rechten aan de Hogeschool van Amsterdam. Ik ben geen jurist, maar geef verschillende vakken op het gebied van communicatie. „Het leukste vind ik werken met de studenten. Helemaal die lekker brutale; daar heb je er genoeg van in Amsterdam. Waar andere docenten discussies over controversiële onderwerpen uit de weg gaan, vind ik die gesprekken juist leuk. Want dán zijn we aan het leren met z’n allen. „Vroeger was ik helemaal niet zo. In de DISC-persoonlijkheidstest was ik altijd vooral groen: de kleur van de stabiele, sociale factor. Conflictvermijdend ook. Maar toen we laatst op mijn werk weer eens zo’n test deden, bleek ik voornamelijk rood te zijn: direct en assertief. Dat conflictvermijdende ben ik helemaal kwijtgeraakt, waarschijnlijk door mijn veertien jaar in de politiek. Want als je dingen lief vraagt in de politiek, dan gebeuren ze niet. „GroenLinks was altijd mijn partij. Ik heb lang in het bestuur gezeten van de lokale afdeling in Utrecht en was voorzitter van de landelijke werkgroep onderwijs. Ik heb in 2021 nog vier maanden ingevallen als gemeenteraadslid, maar dat was echt niet te combineren met mijn werk bij de Hogeschool. Zonder de gemeenteraad was ik al 24 uur per week kwijt aan mijn taken, vrijwillig. Fiona Frank (48) studeerde Nederlands in Utrecht. Ze werkt als docent aan de rechtenfaculteit van de Hogeschool van Amsterdam. Ze was politiek actief voor GroenLinks, maar zegde vorig jaar haar lidmaatschap op na onvrede over hoe het bestuur zich intern opstelde tegen racisme. Nu is ze actief voor verschillende maatschappelijke initiatieven. Fiona woont in een koophuis in de Utrechtse wijk Lombok. Haar inkomen is bijna anderhalf keer modaal. „Het zat me al een tijdje niet lekker hoe de partij intern omging met diversiteit en racisme. In Utrecht was het goed geregeld, maar ik was niet blij met de landelijke koers. Als bestuurslid inclusie was ik een soort informele vertrouwenspersoon voor mensen van kleur in andere afdelingen van GroenLinks. Zo hoorde ik van soms ronduit racistisch gedrag. Hoe bijvoorbeeld iemand vroeg om nog wat ‘bruine hoofden’ voor de campagne. Of een geval waarbij iemands huidskleur werd beschreven als ‘de kleur van mijn anus’. Telkens als ik dit probeerde aan te kaarten bij de landelijke voorzitter van het bestuur, kreeg ik te horen: goh, dat is niet onze ervaring binnen de partij. „Uiteindelijk heb ik met twee collega’s een interview gegeven over racisme binnen de partij. Als een laatste poging om aandacht te vragen. Toen daar wéér een reactie op kwam in de trant van ‘dat is niet onze ervaring’, was ik het zat. Toen heb ik mijn lidmaatschap opgezegd.” „Activismeburn-out is een ding. Ik had daar ook een beetje last van na GroenLinks. Ik voelde me moe en neerslachtig, over dat het allemaal zo langzaam gaat. Als kind van twee ouders die in Indonesië zijn geboren, zat ik op de basisschool in Bilthoven. Ik had een gymnasium-Cito0score, maar kreeg een mavo-advies met de woorden: ‘ze is te Aziatisch beleefd’. Ik weet nog steeds niet helemaal wat dat betekent, maar het was niet positief. „Als ik dan hoor hoeveel van mijn studenten – een superdiverse groep – nog steeds worden ondergeadviseerd, maakt me dat boos. My god, het is nog stééds zo! Dan wil ik weer in actie komen. Want als ik het niet doe, wie doet het dan? „Het heeft me dan ook veel moeite gekost om te starten met zeep maken. Al die uren die ik dan niet besteed aan nuttige zaken, zoals de strijd tegen racisme... Maar toen heb ik gedacht: nee Fiona, je mag ook eens iets aan jezelf gunnen. „Long covid heeft me mede over die drempel geholpen. Afgelopen maart kreeg ik voor het eerst corona en werd ik behoorlijk ziek. April, mei en juni heb ik niet kunnen werken. Mijn arts adviseerde me iets rustigs op te pakken. Uiteindelijk werd dat zeep maken. Als ik dat als ‘privé’ tel, is nu mijn werk-privébalans weer goed. Hoewel ik nog steeds sneller moe ben, kan ik weer gewoon mijn normale uren werken op de Hogeschool. „Qua huishouden houd ik het bij tot een basisniveau. Zolang het niet echt vies is, kan de rest me weinig schelen. Gelukkig komt een hulp hier één keer in de twee weken langs om schoon te maken en op te ruimen. Die luxe gun ik mezelf. Ooit woonde ik hier samen, maar dat is nu alweer tien jaar geleden. Met daten ben ik niet bezig. Een relatie is leuk, maar zonder ben ik ook tevreden. „Wat ik wél eens mis aan een relatie, is dat je elkaar kunt oppeppen om in actie te komen. Ik erger me bijvoorbeeld al twintig jaar aan het plafond waar je de losse platen ziet zitten. En de houten vloer moet ook nog steeds gelakt. Maar ja, dan moeten al mijn spullen eruit, inclusief mijn drieënhalfduizend boeken. Iemand met wie je afspreekt om het in te plannen en het dan ook daadwerkelijk doet – dat zou wel eens fijn zijn.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan en naar bed „Ik ben een enorm nachtmens, ik slaap bijna nooit voor 01.00 uur. En als ik mocht kiezen, sta ik niet voor 10.00 uur op. Regelmatig zit ik ’s avonds rustig op de bank, tot ik om 23.00 uur een opleving krijg en denk: zal ik nu de deur gaan schilderen? -Haha, héél irritant.” Koken en boodschappen Fiona kookt graag, onder meer Indonesische gerechten. „Maar in het dagelijks leven vind ik het lastig er tijd voor te maken. Dan zijn mijn dagen zo vol, dat ik blij ben dat er Thuisbezorgd bestaat.” Hulp in de huishouding Een keer in de twee weken komt een schoonmaakhulp. Vervoer Fiona heeft geen rijbewijs en geen auto. Ze doet alles met het openbaar vervoer. Laatste grote uitgave Een certificeringstest bij de EU voor haar zeep (450 euro). „Al die testen zijn een enorm gedoe én een grote kostenpost. Het is de reden dat ik deze zomer niet op vakantie ben geweest.”</p>]]></description>
      <guid>https://nrc.nl/nieuws/2023/10/13/dat-conflictvermijdende-ben-ik-in-veertien-jaar-politiek-helemaal-kwijtgeraakt-a4177165</guid>
      <pubDate>Fri, 13 Oct 2023 07:02:20 +00:00</pubDate>
    </item>
    <item>
      <title><![CDATA[‘We hebben een arsenaal aan oppassen’]]></title>
      <description><![CDATA[<p>Eduardo: „We hebben elkaar in 2010 ontmoet in Bolivia. We waren daar allebei op tournee. Lestari met haar pianoduo en ik met mijn eigen duo, viool en cello. De Nederlandse ambassade in La Paz had ons gevraagd een concert te geven met z’n vieren. Het was een fantastische avond.” Lestari: „We vonden elkaar leuk, maar hebben niet gezoend. Eduardo had toen nog een vriendin. Pas een jaar later hebben we wat gekregen in Nederland. Maar dat was meer een soort zomerliefde.” Eduardo: „Pas in 2018 hebben we serieus verkering gekregen.” Lestari: „We hadden toen een andere levensstijl dan nu. We gaven allebei veel concerten en gingen daarna de stad in.” Eduardo: „Naar cocktailbars en zo.” Lestari: „En we gingen samen repeteren. We inspireerden elkaar.” Eduardo: „Samen repeteren is heel intiem, het gaat verder dan de ander naakt zien. Je hoort en ziet wie diegene echt is.” Lestari: „Ik speel nog steeds in een pianoduo. Daarnaast organiseer ik veel concerten en festivals voor kamermuziek. Ik ben lange tijd programmeur geweest van het Grachtenfestival, tegenwoordig programmeer ik de klassieke concerten in het Vondelpark-openluchttheater. De kunst is om een goede balans te vinden met zelf spelen.” Lestari Scholtes (39) en Eduardo Paredes Crespo (38) zijn musici. Lestari speelt piano met haar pianoduo Scholtes &amp; Janssens en in Trio 258, Eduardo viool met zijn strijkkwartet Hydra Quartet en ook in Trio 258. Ze ontmoetten elkaar op de Nederlandse ambassade in Bolivia. Nu wonen ze in Amsterdam-Noord met hun driejarige zoontje Nathaniel. Ze verdienen beiden modaal. Eduardo: „Ik speel nu in een strijkkwartet, Hydra Quartet. We doen veel Candlelight-concerten door het hele land. De organisatoren zijn ontzettend knap bezig, vind ik, om klassieke muziek naar het grote publiek te brengen, op mooie locaties zoals het planetarium in Amsterdam of het Scheepvaartmuseum. Die concerten zijn heel populair, het zit altijd vol.” Lestari: „We zijn beiden gespecialiseerd in kamermuziek.” Eduardo: „Ik studeer elke dag.” Lestari: „Hij kan uren bezig zijn met één detail, één vinger.” Eduardo: „Ik wil elke dag een beetje beter worden. En ik had nooit gedacht dat er iets belangrijkers in mijn leven zou kunnen bestaan dan muziek. Maar dat is er nu toch: onze zoon Nathaniel.” Lestari: „Sinds we hem hebben, is alles anders. Vooral in het begin was het pittig. De eerste twee jaar sliep Nathaniel niet.” Eduardo: „En wij sliepen dus ook belabberd.” Lestari: „Soms zat ik om drie uur ’s nachts met de baby in de ene hand en met de andere e-mails te versturen.” Eduardo: „Dat slaaptekort brak ons steeds meer op. We balanceerden op het randje van de afgrond. Toen zijn we wisseldiensten gaan draaien. De een sliep met Nathaniel in bed en de ander sliep op de bank.” Lestari: „Zo kon tenminste een van ons vijf of zes uur slaap pakken.” Eduardo: „Ik heb een heel jaar nauwelijks kunnen studeren na de geboorte van Nathaniel. Maar ik ben een veel completer mens geworden, sinds de geboorte van mijn zoon, én een betere musicus. Meer in balans. Rustiger van binnen.” Lestari: „Ik ook.” Eduardo: „Ik dacht vroeger altijd dat ik geen kind wilde. Omdat ik dan, dacht ik, de muziek en mezelf niet meer op één kon zetten. Maar dat is als je er van buitenaf naar kijkt.” Lestari: „Ik heb veel effectiever leren werken, omdat ik nu minder tijd heb om te studeren. Ik concentreer me op de lastige passages. Zo kan ik een stuk sneller instuderen en dat is alleen maar goed. Maar een jong kind is natuurlijk wel een drempel om langere tournees te doen. Dus we spelen nu vooral in Nederland.” Eduardo: „We vinden het weleens lastig dat we op een mooie zomerdag niet zomaar een biertje kunnen gaan drinken.” Lestari: „Ik mis het reizen wel, en dingen doen met vrienden.” Eduardo: „Maar we hebben goede hoop dat we binnenkort meer voor onszelf kunnen gaan doen.” Lestari: „We maken elke week een nieuwe planning, want onze agenda is elke week anders.” Eduardo: „We hebben een arsenaal aan oppassen, maar vooral de ouders van Lestari passen veel op.” Lestari: „Ik heb gelukkig heel lieve ouders. Nathaniel mag altijd bij hen logeren. Dat doen we vaak, als we concerten hebben in het weekend.” Eduardo: „En ze wonen in Dordrecht, niet om de hoek. Dan komen ze hem halen. Heel bijzonder.” Lestari: „Begin deze zomer zijn we uit Amsterdam-Zuid naar Amsterdam-Noord verhuisd. We woonden leuk, in de Marathonbuurt, maar het huisje was te klein.” Eduardo: „Het bevalt heel goed hier in Noord. Het is groen, er zijn veel speeltuinen en veel jonge gezinnen.” Lestari: „We hebben een staande piano in de woonkamer en een vleugel in de studio. Die studio zijn we nu aan het isoleren, voor de buren.” Eduardo: „We verdienen allebei modaal. Dat had ik tien jaar geleden niet durven dromen. Ik kom uit een arm land. Als je ziet hoe mooi we hier wonen. We kunnen leven van de muziek. We drinken cava, we eten lekkere dingen. Ik ben dankbaar.” Lestari: „We hebben ook jaren gehad dat we weinig geld verdienden. Dan speelde je weer ergens voor peanuts. Maar nu gaat het goed. Veel werk, veel concerten.” Eduardo: „Natuurlijk hebben we nog wel dromen. Ik wil graag verder groeien als musicus. We zouden graag nog net iets meer verdienen, zodat we kunnen sparen voor een pensioen. Maar verder is dit leven ideaal. We leven onze droom.” Opstaan en naar bed Lestari en Eduardo staan op om zes uur, half zeven. Ze gaan naar bed om half twaalf, twaalf uur. Tenzij ze een concert hebben gehad, dan wordt het één uur of later. Huishouden Eduardo: „De zorgtaken hebben we evenwichtig verdeeld. Lestari doet de was. Ik kook vaker dan zij. Lestari doet iets meer aan de organisatie. Schoonmaken doen we allebei, en eens per drie weken komt de werkster. ” Laatste grote uitgave Lestari: „We hebben dit jaar een huis gekocht en 1.800 euro uitgegeven aan een espresso-apparaat. Maar nu moeten we eigenlijk op baristacursus.” Luisterboeken Eduardo: „Ik las vroeger meer, maar onlangs heb ik tot mijn vreugde weer eens een boek kunnen lezen, Reality Is Not What It Seems van Carlo Rovelli. En nu ben ik bezig met een boek van Umberto Eco. Echt leuk! Ik luister het op de fiets als luisterboek.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>]]></description>
      <guid>https://nrc.nl/nieuws/2023/10/06/we-hebben-een-arsenaal-aan-oppassen-a4176385</guid>
      <pubDate>Fri, 6 Oct 2023 07:02:20 +00:00</pubDate>
    </item>
    <item>
      <title><![CDATA[‘Qua duurzaamheid  is er wel ruimte voor verbetering’]]></title>
      <description><![CDATA[<p>Melvin: „Ik ben dol op reizen. Dat is gekomen toen ik stage liep op Curaçao. Mijn moeder is daar geboren. Ik vond Curaçao een heel gave ervaring. Zo’n andere cultuur, andere natuur, ander eten. Een paar jaar later had ik in Maleisië dezelfde ervaring. Zo is die reisprikkel ontstaan.” Jefta: „We zijn dit jaar met Melvins familie naar Bali geweest en volgende maand gaan we naar Israël en Jordanië. Ik heb wel wat met Israël. Ik kom uit een christelijk gezin. Op mijn arm heb ik in Hebreeuwse letters een bijbeltekst laten tatoeëren: ‘Als God voor je is, wie is dan tegen je?’ Het is de trouwtekst van mijn ouders. Ik heb weinig met georganiseerde religie, maar ik vind geloof wel iets moois. Deze tekst staat voor mij voor kracht en acceptatie en is een link met mijn ouders.” Melvin: „We willen ook nog graag naar Borneo.” Jefta: „En naar Japan. En Costa Rica. Tijdens mijn studie had ik geen geld om te reizen, nu wel. Mijn eerste grote reis was met Melvin naar de Filippijnen. Al vind ik vliegen wel iets lastigs. Je kunt niet zeggen: één keer per jaar met het vliegtuig is oké.” Melvin: „Qua duurzaamheid is er bij ons wel ruimte voor verbetering.” Jefta: „We doen wel dingen duurzaam, hoor. Ik heb bijvoorbeeld geen auto.” Melvin: „En ik rij elektrisch.” Jefta: „En we eten veel minder vlees dan voorheen. En we kopen niet zo vaak kleding en als we dat doen, is het geen fast fashion. Duurzaamheid is wel regelmatig een gespreksonderwerp hier thuis, maar er blijft nog een hoop te leren. We proberen steeds een stapje in de goede richting te zetten, maar zijn zeker geen modelburgers.” Melvin: „Ik ben wel vrijwilliger bij Roze Buddyzorg, dat zich inzet voor lhbtqi’ers. Dat is ook een bijdrage aan de maatschappij.” Melvin: „Drie jaar geleden heb ik een carrièreswitch gemaakt van uitgeverij Hearst naar SpecialistenNet, een organisatie die door middel van psychologische begeleiding en coaching werknemers helpt die in de knel zitten. Door werkdruk, privé-omstandigheden of allebei. Ik ben daar commercieel directeur.” Jefta: „Ik werk bij Odido, voorheen T-Mobile en Tele2. Die naamsverandering leverde veel werk op, want alles moest anders: huisstijl, campagnes, content, winkels, etcetera. Ik ben verantwoordelijk voor de socialemediastrategie.” Melvin Klink (33) is commercieel directeur bij SpecialistenNet en pendelt vier of vijf dagen per week tussen zijn woonplaats Haarlem en Soesterberg. Hij is al vijf jaar samen met Jefta den Dulk (37), socialmediamanager bij telecombedrijf Odido in Den Haag. Samen verdienen ze ongeveer drie keer modaal. Melvin: „Op mijn werk is het ook druk. Al sinds corona is er veel vraag naar hulp, vooral vanuit de zorg. Ook beloven veel bedrijven tegenwoordig coaching en mentale begeleiding aan werknemers, omdat ze de noodzaak zien van mentaal gezond personeel. SpecialistenNet belooft ‘geen wachttijden’ en dat alles legt druk op het bedrijf.” Jefta: „Ik heb meerdere studies geprobeerd, maar was destijds vooral bezig met ‘jong zijn’. Uiteindelijk ben ik hbo communicatie gaan studeren, in de avonduren, naast een fulltime baan bij Tele2. Zo kon ik mijn studie bekostigen. Ik kon intern doorgroeien en ben me steeds verder gaan specialiseren in socialemediamarketing. Ik heb nog niet het gevoel dat ik daarmee klaar ben.” Melvin: „Ik heb middelbare hotelschool gedaan en ging als conceptmanager werken bij koffieleverancier MAAS. Nadenken over betaalde koffie op de werkvloer. Daarna kwam ik terecht bij Hearst.” Jefta: „Melvin en ik vullen elkaar heel goed aan. Ik ben heel rustig, hij is rusteloos.” Melvin: „Ja, ik hou van prikkels en krijg energie van mensen om me heen. Ik wil altijd bezig zijn. Ik ben onlangs begonnen met een post-master customer experience and strategy. Ik wil nog meer leren.” Jefta: „Ik kan prima meegaan in die prikkels, maar wil ook af en toe tijd voor mezelf. Ontspannen is voor mij bijvoorbeeld rommelen in de tuin, een boek lezen of een serie kijken of gewoon even alleen zijn.” Melvin: „Sinds dit jaar werk ik de ene week vier dagen, de andere vijf. Dat voelt als een cadeautje, die ene vrije dag, want voor de rest zit ik fulltime op kantoor in Soesterberg. Om 6.45 uur gaat de wekker en om 18.30 uur ben ik thuis. Vijf dagen in de file. Niet erg, maar het vergt wel veel energie. „Met die ene vrije dag is de balans wat beter. Want naast mijn werk wil ik drie avonden in de week sporten, we willen uit eten, vrienden zien, ouders bezoeken en dan is de week alweer om. Maar misschien wil ik wel te veel.” Jefta: „We zijn altijd bezig met sparen, onder meer voor onze reizen, maar ook om een buffer op te bouwen. En we geven geld uit aan leuke dingen, zoals een weekendje weg. En de verhuizing, vorig jaar van Amsterdam naar Haarlem, heeft veel gekost. We hebben het gas vervangen door elektrisch, de keuken een nieuwe kleur gegeven, de vloer opgeschuurd. Allemaal heel duurzaam eigenlijk, haha! We willen in dit huis eens gaan nadenken hoe we ons gezin gaan vormgeven. Hoe vinden we bijvoorbeeld een draagmoeder? Of willen we een kindje adopteren?” Melvin: „Ja, de wens is er zeker, maar het is lastig voor twee mannen. Verder kijken we qua toekomstplannen nooit jaren vooruit. We willen genieten van de dingen die op ons pad komen en houden er daarom niet van om alles vast te leggen en te plannen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Een benedenwoning in het centrum van Haarlem. Vervoer Jefta reist met het openbaar vervoer en doet in Haarlem alles op de fiets. Melvin gaat per elektrische auto naar zijn werk. Huisdieren Hond Pita (roepnaam Piet) en kat Billy. Hulp in de huishouding Een keer per twee weken komt de schoonmaakhulp. Laatste grote uitgave De verbouwing van het huis en de herinrichting van de tuin. Sporten Melvin zwemt drie keer per week en heeft golfles. Jefta doet aan crossfit. „Niet om extra spieren te kweken, maar om mentaal en fysiek fit te blijven.” Bedtijd Tussen 23.00 en 0.00 uur. Van maandag tot en met woensdag gaan ze ’s avonds sporten, op donderdag en in het weekend gaan ze met vrienden weg, uit eten etc.</p>]]></description>
      <guid>https://nrc.nl/nieuws/2023/09/30/qua-duurzaamheid-is-er-wel-ruimte-voor-verbetering-a4175854</guid>
      <pubDate>Sat, 30 Sep 2023 07:02:21 +00:00</pubDate>
    </item>
    <item>
      <title><![CDATA[‘Terug in  het vliegtuig moest ik wel studeren’]]></title>
      <description><![CDATA[<p>‘Naast mijn studie social work heb ik een parttime baan als omroeper bij BMX- en mountainbikewedstrijden in binnen- en buitenland. Die combinatie is pittig. Het betekent dat ik vaak korte nachten maak, in het vliegtuig vaak zit te studeren en dat ik heel hard moet werken om studieonderdelen in te halen. Eigenlijk ben ik zeven dagen per week bezig met werk en studie. Maar tot nu toe lukt het. Daarnaast heb ik deze zomer een stage bij een welzijnsorganisatie afgerond van 32 uur per week. Gelukkig kon ik vrij krijgen als ik voor een evenement op reis moest. „Al sinds mijn dertiende ben ik bezig met BMX [Bicycle Motocross]. Omdat ik aardig kan praten, werd ik tijdens een wedstrijd in 2016 in Assen gevraagd om de rol van commentator op me te nemen toen de officiële omroeper had afgezegd. Ik heb meteen ja gezegd, want als omroeper kun je jouw visie op de wedstrijd geven en kun je een speciale sfeer creëren. Ik vind het echt fantastisch, al dat publiek om me heen. Je geeft informatie over de deelnemers, over wie er aan kop rijdt en wat er verder op het parcours gebeurt. Ik hou wel van op een podium staan en mensen enthousiasmeren. Het leuke is dat je het middelpunt van de wedstrijd bent en er toch niemand naar je kijkt, want alle blikken zijn op de renners gericht. Belangrijk is dat je als omroeper door blijft praten, ook als je een fout maakt. Als je gaat corrigeren, valt dat veel meer op dan dat foutje. Ook niet haperen bij moeilijke namen, gewoon gáán. Sam Doppen (23) voltooide een mbo-opleiding mediaredactie en is nu bijna klaar met zijn hbo-studie social work in Enschede. Daarna wil hij graag nog een universitaire studie doen. Van april tot en met oktober heeft hij veel werk als omroeper bij BMX- en mountainbikewedstrijden in de hele wereld. Zijn studiefinanciering, zijn onregelmatige bijbaantje als eiersorteerder en zijn omroepwerk leveren hem circa een half modaal inkomen op, al wisselt dat per jaar. „Na die invalbeurt werd ik steeds vaker gevraagd als omroeper. In 2017 bij het Nederlands kampioenschap BMX, daarna een wedstrijd in het Engels, in 2019 naar België. In 2021 stond ik op een camping in Frankrijk toen ik werd gebeld of ik het WK City Mountainbike in Graz wilde doen. Het werd mijn doorbraak. Vorig jaar ben ik vijftien keer op reis geweest, naar onder meer Finland, Zweden, de Verenigde Arabische Emiraten, Turkije en India. Dan stap ik hier in Lievelde op de trein, vlieg ik naar Abu Dhabi en drie dagen later sta ik hier weer op het stationnetje. Terug in het vliegtuig moest ik wel studeren, want ’s avonds had ik een tentamen in Enschede. Dat zijn de uitersten van het leven dat ik momenteel leid. Ik moet in mijn hoofd voortdurend schakelen.” „Mijn vrije tijd breng ik graag door met vrienden. Als ik thuis in de Achterhoek ben, zoek ik altijd meteen afspraken en feestjes op. Ik ben niet iemand die gaat wandelen in het bos. Boeken lezen doe ik wel. In de toekomst wil ik graag in een stad wonen. Ik wil mijn leven wat groter maken dan deze regio, al voelt de Achterhoek wel als mijn basis. Mijn Achterhoekse vrienden wonen ook allemaal in de stad. „Ik hecht niet aan materiële zaken, wel aan ervaringen en ontmoetingen met nieuwe mensen. Dat draagt bij aan je ontwikkeling. In die zin past het reizen goed bij mij, er is zoveel meer dan Nederland. In India vond ik de Himalaya heel indrukwekkend. Abu Dhabi was verbluffend. Je bent daar midden in de woestijn, ik had een hotelkamer zo groot als onze hele huiskamer, alles blonk, al ben ik niet van de blingbling. „In Indonesië was het helemáál een gekkenhuis. Daar werd het team onthaald als beroemdheden, kregen we een kroontje op en wilden mensen op het vliegveld al met ons op de foto. Stonden ze ‘Sam! Sam!’ te schreeuwen, geen idee hoe ze mijn naam kenden. De bus van de Nederlandse ploeg moest onder politiebegeleiding naar het hotel, er stonden 25.000 mensen langs de route! Ik kreeg daar een persoonlijk assistent die me de hele dag begeleidde om te kijken of ik misschien iets nodig had. Zelfs tijdens een wandelingetje liep ze mee. Volgende maand ga ik weer naar -Indonesië en ze heeft al geappt of ze weer mijn assistent mag zijn…” „Inmiddels ben ik behalve student ook ondernemer. Het is een heel mooie bijverdienste, al zou ik niet van het omroepen kunnen leven. Maar het maakt het wel mogelijk dat ik geen geld hoef bij te lenen voor mijn studie. „Als ik social work heb afgerond, wil ik nog een universitaire opleiding doen, maar ik weet nog niet precies wat. Na de middelbare school heb ik eerst een driejarige mbo-opleiding mediaredactie gedaan. Daar maak je kennis met veel vormen van journalistiek: fotografie, podcasts maken, audiovisueel, schrijven. Voor de camera en podcasts vond ik het leukst. Daarna ben ik social work gaan studeren, omdat ik graag een hbo-studie wilde doen. „Maar mijn hart ligt bij de media. Ik zou wel allrounder willen worden in de gesproken journalistiek, en me als omroeper willen verbreden naar andere evenementen. Motorcross of paardensport. Of debatten leiden. „In de toekomst zou ik een baan in Hilversum geweldig vinden. De rol van presentator zou me heel goed liggen. Maar eerst nog een paar diploma’s halen. Voor nu ben ik al heel blij met wat er allemaal op mijn pad is gekomen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Sam had tot vorige maand een kamer in Zwolle, waar hij stage liep bij een welzijnsorganisatie. Momenteel woont hij bij zijn moeder in Lichtenvoorde. Vervoer Meestal reist hij met het openbaar vervoer. Soms leent hij de auto van zijn -vader of moeder. Sparen Sam spaart ‘voor later’. Laatste grote uitgave Een rondreis met vrienden door Oostenrijk, Italië en Frankrijk, afgelopen zomer. Bedtijd „Te laat. En dat terwijl ik vroeg opsta om werk en studie te kunnen combineren.”</p>]]></description>
      <guid>https://nrc.nl/nieuws/2023/09/22/terug-in-het-vliegtuig-moest-ik-wel-studeren-a4175249</guid>
      <pubDate>Fri, 22 Sep 2023 07:02:21 +00:00</pubDate>
    </item>
    <item>
      <title><![CDATA[‘Of het moeilijk is om drie pubers op te voeden in je eentje? Ach, ik ben goed in verdragen dat dingen zijn zoals ze zijn’]]></title>
      <description><![CDATA[<p>Gwynny: „Ik ben een alleenstaande moeder met drie puberzonen. Dat is een druk bestaan, maar dat hoort bij mij, dat vind ik fijn, al noemen anderen dat wel eens onrust. Ik vind het gewoon leuk om dingen mee te maken. Ik ben vier jaar geleden gescheiden, maar mijn ex en ik zorgen samen voor de kinderen. Ik ben toen weer fulltime gaan werken, omdat ik per se in dit huis wilde blijven wonen. Maar ik vind het ook normaal dat je fulltime werkt. Als je iets wilt bereiken, moet je hard werken. Dat geef ik de kinderen ook mee. Gwynny Hamilton (48) – „ik heb een verre Schotse voorvader en mijn ouders hebben daar een passende voornaam bij bedacht” – woont met haar zoons Noud (17), Goof (16) en Briek (14) in Eindhoven. Ze volgde een opleiding sociaal-pedagogische hulpverlening en werkt fulltime bij een ggz-instelling in Eindhoven. Gwynny heeft een latrelatie. Haar inkomen ligt iets boven modaal. „Ik moet zuinig leven. Ik koop zoveel mogelijk tweedehands, ga niet uit eten en maak geen verre reizen. Ik vind dat niet moeilijk, ik heb niet zulke hoge eisen. Ik haal mijn geluk uit andere dingen, zoals sporten, mijn werk en het geluk van mensen om me heen. „Of het moeilijk is om drie pubers op te voeden in je eentje? Ach, ik ben goed in verdragen, in accepteren dat dingen zijn zoals ze zijn, dat scheelt. Er zijn natuurlijk ook momenten dat ik het moeilijk vind, maar ik ben opgevoed met ‘schouders eronder en mouwen opstropen’. Dat helpt. „Ik leer de kinderen dat ze het goed hebben, ook al hebben anderen meer geld. Als ik kijk naar mijn cliënten, naar wat er elders in de wereld gebeurt… Helaas slaan dat soort gedachten nog niet zo aan bij mijn zoons. Als ik het met hen heb over problemen in de wereld, over dat ik niet meer wil vliegen en waarom ik milieubewust ben, dan zeggen ze: ach, je moet niet alles geloven wat er in de krant staat. Tweedehands kleding vinden ze ook niks. En geen vlees eten vinden ze irritant. Maar ik blijf het goede voorbeeld geven in de hoop dat er op hun dertigste toch iets van is blijven hangen. „Nee, ik word er niet moedeloos van. Ze zitten in een puberbubbel waarin iedereen vliegt en nieuwe dingen koopt. Ik had natuurlijk graag drie Greta Thunbergjes gehad, dat zijn ze niet. Toen ik eens voorstelde om mee te doen aan een demonstratie van Extinction Rebellion, vroegen ze of ik gek geworden was. Dus ik kijk maar wat ik zelf kan doen. Gelukkig ben ik een optimist en geniet ik erg van het leven. Ik heb een fijne latrelatie en een goede band met mijn ex. Dat is een groot geluk.” „Ik werk 36 uur per week bij een ggz-instelling in Eindhoven. Ik heb jarenlang gewerkt met mensen met persoonlijkheidsproblematiek, nu ondersteun ik teams die cliënten begeleiden, bijvoorbeeld in beschermde woonvormen. Als ik meer geld nodig heb, voor de energierekening bijvoorbeeld, werk ik extra. Dan doe ik nakijkwerk van studenten in de zorg, of ontwikkel ik lesstof, of geef ik cursussen aan zorgstudenten. Daarvoor offer ik dan wat vakantiedagen op. „De jongens moeten helpen in het huishouden. Overdag stuur ik per app opdrachten: was ophangen, boodschappen doen. Daar is soms enig aandringen bij nodig. En ze stofzuigen soms. Het is hier dan ook niet erg netjes en niet altijd even schoon, maar daar heb ik niet zo’n last van. Dan hou ik wel tijd over om te sporten. Dat doe ik elke dag, dat heb ik nodig om mijn hoofd leeg te maken. „’s Avonds wil ik graag met z’n vieren eten, behalve als ze moeten werken of sporten. Ik app elke dag hoe laat we eten. Heel duidelijke afspraken zijn noodzakelijk, want ze hebben natuurlijk veel belangrijker agendapunten dan thuis eten. Dat leidt wel eens tot conflicten. Voor je het weet, ben je constant aan het waarschuwen en corrigeren. „Als ik dat merk, probeer ik een een-op-een-moment te creëren met een van de jongens. Wat ook weer lastig is, want ze willen echt niet met mij wandelen. Maar een ijsje halen of naar een terras, dat doet het wel goed. Even met een van hen alleen praten, al is dat meer mijn dan hun behoefte.” „In de zomer gaan we meestal naar een camping, in Nederland of Frankrijk. In de meivakantie heb ik een camper gehuurd en zijn we naar Barcelona geweest, daar had ik voor gespaard. Dat vonden de kinderen heel leuk, want daar zijn banen waar ze konden skaten en bmx’en. Maar ze moesten van mij ook verplicht een dag mee naar de stad. Dat vonden ze oké, want dan konden ze naar de H&amp;M… Maar ik heb ze ook meegenomen naar tweedehandskledingwinkels en dat vonden ze toch ook wel leuk, want daar konden ze meer kleding kopen voor hetzelfde geld. Als ze straks niet meer meegaan op vakantie, zoek ik alleen nog maar rustige campings op in the middle of nowhere. „Als ik de keuze had, zou ik wat minder werken. Anderzijds geeft het voldoening dat alles goed draait. Daar ben ik als alleenstaande werkende moeder best trots op. Als de kinderen het huis uit zijn, zal het leven zeker makkelijker worden. Ik droom ervan om over een jaar of tien een jaar onbetaald verlof te nemen en dan een half jaar te gaan wandelen en een half jaar te gaan fietsen, alleen of met mijn vriend. Daar spaar ik voor. Het lijkt me geweldig om een jaar even helemaal los te zijn van alles.” Opstaan Gwynny staat om 7 uur op, de kinderen een half uur later – na enig aandringen. Om 8 uur ontbijten ze samen. Wonen Eengezinswoning in Eindhoven. Vervoer Gwynny deelt een auto met haar ex, verder doet ze alles op de fiets. Huisdieren Een kat en een hamster. Sporten Gwynny loopt hard, fietst, zwemt en gaat naar de sportschool. Noud doet aan BMX, Goof bokst en skatet, Briek voetbalt en drumt Laatste grote uitgave De huur van een camper voor een reis naar Barcelona. Sparen Gwynny spaart om over tien jaar een jaar onbetaald verlof te kunnen nemen. Ook zet ze geld opzij voor de kinderen. „Mochten ze gaan studeren, dan draag ik daar graag aan bij.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>]]></description>
      <guid>https://nrc.nl/nieuws/2023/09/15/gelukkig-ben-ik-een-optimist-a4174572</guid>
      <pubDate>Fri, 15 Sep 2023 07:02:22 +00:00</pubDate>
    </item>
    <item>
      <title><![CDATA[‘Ik ben  een onwijs gelukkig mens’]]></title>
      <description><![CDATA[<p>Michiel: „Begin dit jaar ben ik van Utrecht naar Rotterdam verhuisd. Mijn relatie was voorbij en toen heb ik besloten om naar een nieuwe stad te gaan. Amsterdam trok me niet, Den Haag had gekund, maar mijn vader komt uit Rotterdam én ik heb een seizoenskaart van Feyenoord. „Op mijn zesde was ik al helemaal gek van voetbal en wilde ik prof worden. Toen mijn vader eens vertelde dat hij in 1970 een nacht voor een sigarenzaak had overnacht om een kaartje te bemachtigen voor de Europa Cup-finale waarin Feyenoord speelde tegen het Schotse Celtic FC, vond ik dat zo gaaf dat ik fan van Feyenoord werd. „Dat gevoel werd later versterkt in mijn studentenhuis in Utrecht, waar meer fans woonden. We keken alle wedstrijden samen en kochten weleens een kaartje. Dat speelde wel een rol bij mijn besluit om naar Rotterdam te gaan. Toen ik een appartement kon krijgen naast een vriend, ben ik verhuisd. „Ik werk nog steeds in Utrecht. Ik ben mede-eigenaar van TMI, een organisatie die op middelbare scholen lessen verzorgt in digitale geletterdheid en mediawijsheid. Die gaan over nepnieuws, online shaming, podcasts maken, over de vraag hoe influencers hun geld verdienen, hoe je voorkomt dat je verslaafd raakt aan digitale media. Zo proberen we het onderwijs te vernieuwen. Ik ben van mening dat er minder les moet worden gegeven en dat we leerlingen beter moeten klaarstomen voor een toekomst waarvan we nog niet weten hoe die eruit zal zien. We zullen steeds kritischer naar onze omgeving moeten kijken, we hebben meer dingen nodig dan geschiedenis- en aardrijkskundeles. Michiel Kalverda (29) studeerde mediamanagement in Haarlem en journalistiek in Utrecht. Al tijdens zijn studie begon hij met TMI, een bedrijf dat op middelbare scholen lessen verzorgt in digitale geletterdheid en mediawijsheid. Er werken nu circa 25 mensen. Michiel woont in Rotterdam met zijn hond Buda. Hij verdient circa anderhalf keer modaal, „maar dit jaar iets minder omdat ik extra wil investeren in de groei van mijn bedrijf”. „Voor mij persoonlijk was het altijd een grote frustratie dat ik vier uur per week scheikundeles had, terwijl ik liever leerde hoe ik iets moest presenteren of een project moest opzetten. In mijn werk heb ik die frustratie omgezet in een passie. TMI staat voor too much information: in de wirwar van informatie proberen wij een filter te zijn. „Al tijdens mijn studie journalistiek ontdekte ik dat jongeren helemaal niet met nieuws bezig zijn. Er is ook niets tussen het Jeugdjournaal en het gewone journaal. Ik ben toen, met veel medestudenten, nieuwsvlogs gaan maken, bijvoorbeeld over de eerste keer stemmen en de presidentsverkiezingen in de VS. Toen we daarmee een prijs wonnen, zijn we workshops voor leerlingen gaan geven. Mijn ambitie is niet om van TMI een groot onderwijsbedrijf te maken, maar overbodig te worden doordat scholen deze onderwerpen zelf op hun programma zetten. „Toen ik net begon met TMI, werkte ik wel tachtig uur per week. Daar ben ik van teruggekomen, ik probeer nu de weekenden vrij te houden. Dat is een van de fijne dingen van die seizoenskaart van Feyenoord: dan ben je even helemaal in een andere wereld. Ik werk nu ook wat vaker thuis. Dat deed ik voorheen bijna nooit. „Ik vind het heel fijn om niet in dezelfde stad te wonen en te werken, want in de auto luister ik naar boeken. Ik ben nu bijvoorbeeld Control Your Mind and Master Your Feelings aan het lezen. Maar ik lees ook over beleggen, ik probeer van alles wat mee te pikken. „De afgelopen jaren heb ik diverse reizen gemaakt, onder meer naar Saba en Zuid-Afrika. Ik zou kansarme kinderen meer digitale vaardigheden willen leren. Maar voorlopig ligt er nog een te grote klus in Nederland. In San Diego heb ik een school bezocht die al twintig jaar volledig projectmatig werkt. Daar heb ik ook een tattoo van Feyenoord op mijn been laten zetten. Ik heb iets met tattoos uit het buitenland. Ik zie het als een soort plakplaatjes van de landen waar ik ben geweest. „Dat reizen vind ik leuk. Omdat ik op mijn 21ste TMI opzette en daar al mijn studiefinanciering in stak, heb ik nooit gebackpackt. Ik dacht: dat komt later wel. Maar misschien is het iets voor de tweede fase van mijn leven, want ik wil ook graag een relatie en kinderen. „Voorlopig is mijn hond Buda mijn kind. Ze gaat altijd mee naar mijn werk. Ik heb haar gevonden in Hongarije, via een stichting die honden herplaatst. Met een bevriende collega ben ik naar Boedapest gegaan om te kijken of het klikte en het was een match made in heaven. „Ik leef sober. Ik zit ’s ochtends vroeg in de auto om de spits voor te zijn en ben vaak pas na negenen thuis, dus ik heb weinig tijd om geld uit te geven. Eten doe ik op mijn werk, soms bij mijn ex of ik heb zelf iets gemaakt voor meerdere dagen. Ik bestel weleens eten, maar dat is niet gezond, ook financieel niet. Mijn bedrijf groeit nog steeds, maar dat gaat af en toe wel gepaard met groeipijntjes en dan ben ik de eerste die geen salaris krijgt. Omdat ik de eerste jaren nauwelijks iets heb verdiend, heb ik nog geen buffer kunnen opbouwen. „Ja, ondernemen is heel pittig, er wordt veel van je gevraagd. Maar het geeft ook veel voldoening als je acht jaar geleden in je eentje bent begonnen en er nu vijfentwintig werknemers zijn. En ik heb een fijne groep mensen om me heen die me steunen en trots op me zijn. En Buda natuurlijk. Ik ben een onwijs gelukkig mens.” Wonen Michiel woont in een appartement in het centrum van Rotterdam, met zijn hond Buda. Vervoer Hij gaat per auto naar zijn werk in Utrecht. In de stad fietst hij en hij loopt veel met zijn hond. Sparen Hij spaart voor een koophuis, waarin hij een mini-gym wil inrichten. Ook wil hij een tuin, voor de hond. En hij spaart voor een buffer, zodat hij meer kan investeren in zijn bedrijf. Vakantie Rond Kerst neemt hij altijd twee weken vrij en doet hij „helemaal niets”. Hij probeert ook elk jaar met familie op wintersport te gaan, want hij houdt erg van snowboarden. Bedtijd Michiel staat om 5 uur ’s ochtends op en gaat ’s avonds tussen 9 en 10 uur naar bed. Voordat hij ’s morgens aan het werk gaat, gaat hij twintig minuten sporten, twintig minuten mediteren en twintig minuten ‘iets leren’. „Dan ben je de rest van de dag ongelooflijk scherp.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>]]></description>
      <guid>https://nrc.nl/nieuws/2023/09/08/ik-ben-een-onwijs-gelukkig-mens-a4173877</guid>
      <pubDate>Fri, 8 Sep 2023 07:02:22 +00:00</pubDate>
    </item>
    <item>
      <title><![CDATA[  ‘De baby is als een enorm cadeau  in m’n schoot  geworpen’  ]]></title>
      <description><![CDATA[<p>„Begin juni werd ik op een zaterdag wakker en besefte ik: hee, ik heb niks te doen vandaag. Dat was een kantelpunt na een periode waarin mijn agenda echt overstroomde. Er is zo’n uitspraak van Benjamin Franklin: if you want something done, ask a busy person. Ha, er is geen citaat dat méér van toepassing kon zijn op mijn leven dan dat. Caroline Walenkamp (37) is freelance eindredacteur en werkt onder meer voor de tijdschriften &amp;C en Flair en RTL Boulevard. Daarnaast schrijft ze in de avonduren en weekenden branded content-artikelen voor commerciële partijen. Caroline woonde lang in een huurhuis in het centrum van Leiden. Eind april heeft ze een appartement in Oegstgeest kunnen kopen, op de begane grond met een tuin, waar ook plek is voor een babykamer. Haar inkomen is bijna twee keer modaal. „Afgelopen november was ik in mijn eentje thuis en was ik twee dagen over tijd, terwijl ik normaal heel regelmatig ben. Ik dacht nog luchtig: laat ik anders eens een zwangerschapstest doen. Die bleek positief. Een shock, want dat was helemaal niet gepland. De vader was toen al niet meer in beeld; iemand met wie ik kort contact had gehad een paar weken daarvoor. Ik weet nog dat ik uit pure verwarring de huisarts belde, terwijl dat eigenlijk helemaal niet nodig is als je ontdekt dat je zwanger bent. Ik wist gewoon even niet wat ik moest doen. „Uiteindelijk heb ik een collega gebeld. Zij zei: Caroline, qua liefde voor het kind zit het goed bij jou en praktisch regel je het wel. Zo heb ik uiteindelijk dit avontuur gewoon maar omarmd. „Het was snel duidelijk dat de vader geen rol wilde spelen in de opvoeding. Toch heb ik niet getwijfeld of ik het wilde houden. Ik heb twee zussen die allebei drie kindjes hebben: na zes baby’tjes in mijn armen te hebben gehad, weet ik dat ik dat wel kan. En verder past het alleenstaandemoederschap gek genoeg wel bij mijn leven. Allebei mijn ouders leven niet meer. Mijn vader overleed toen ik elf was, mijn moeder was toen al ziek; ze had MS, waaraan ze later ook overleed. Dus ik ben van jongs af aan zeer zelfredzaam. Over de zwangerschap heb ik uiteindelijk gedacht: als het universum wil dat dit zo gebeurt, dan heeft het kennelijk zo moeten zijn. „Als ik nu terugdenk aan de periode sindsdien, is dat als één roes. Een totale rollercoaster. Ik moest vooral een hoop praktische zaken regelen, met als grootste agendapunt: een nieuw huis vinden. Ik woonde toen namelijk nog in mijn huurhuisje van 35 vierkante meter in hartje Leiden. Daar kon ik onmogelijk blijven wonen. „Verder ben ik freelancer: ik werk als eindredacteur voor verschillende bladen en tv-programma’s. Dus wist ik dat ik straks minimaal vier maanden zonder inkomen kom te zitten. Daarom ben ik meteen als een gek klussen gaan aannemen om maar geld te verdienen. Ik werkte alle avonden en weekenden, moest de ingewikkeldste cijfers aanleveren om een hypotheek te kunnen krijgen en was tussendoor natuurlijk ook nog zwanger – met alles wat daarbij komt kijken. In die periode heb ik me wel vervelend gevoeld. Ik dacht: ik maak mijn kind nog ziek met al die stress. „Toen ik uiteindelijk een huis vond in Oegstgeest en het financieel was geregeld, viel er een last van mijn schouders. Sindsdien zit ik in wat rustiger vaarwater, gelukkig. Het extra werk aannemen was achteraf gezien een beetje een paniekreactie. Want ik heb een bescheiden financiële buffer om op te teren, krijg een klein bedrag van mijn arbeidsongeschiktheidsverzekering en dan nog de zzp-zwangerschapsuitkering van de overheid: zo’n 900 euro per maand. Dat is niet genoeg om van rond te komen, maar het is fijn dat het bestaat. „Ik heb ook ontzettend veel steun van mijn twee zussen: zonder hen weet ik niet hoe ik het allemaal had moeten doen. Ze gaan mee met afspraken in het ziekenhuis en helpen straks ook met de zorg voor het baby’tje. Mijn tweelingzusje woont hier vlakbij in Leiden. We hebben afgesproken dat ik rond de bevalling daar een week of zes ga wonen. Zij vindt het alleen maar leuk, net als haar man die als een broer voor me is en hun drie kinderen van twee, drie en vijf. Ik vind het een fijn idee dat mijn kindje zo toch opgroeit met een soort van broertjes en zusjes om zich heen. „Kijk, normaal gesproken heb je in het gunstigste geval twee ouders, twee schoonouders en een partner die bij kunnen springen. Die heb ik alle vijf niet. Dus het is voor mij wel een grote uitdaging om het toch allemaal te organiseren. Je moet een netwerk hebben en dat zijn bij mij gelukkig mijn twee zussen die allebei in de buurt wonen. Zij zijn echt goud waard.” „Qua werk scheelt het dat ik sinds corona bijna altijd vanuit huis kan werken. Daardoor kan ik straks een stuk makkelijker mijn zoontje naar de opvang brengen en halen. Verder hoop ik dat door hem mijn werk en privé iets beter in balans komen, want ik ben nogal een workaholic. Ook omdat ik het leuk vind hoor, maar werk en privé waren de laatste jaren in de verhouding tachtig-twintig zo ongeveer. Iets meer richting fifty-fifty zou fijn zijn. „Donderdag wordt mijn vrije dag. Die andere vier dagen werk ik overdag, en dan nog een vijfde dag in de momenten daaromheen. Anders red ik het financieel niet. Daar merk je wel aan dat de maatschappij niet is ingericht op alleenstaande ouders: ik verdien prima, maar met mijn vaste lasten van een hypotheek, de vve, de kinderopvang, de auto, et cetera, red ik het niet ruim. Ik zou niet weten hoe je dit zou moeten doen als alleenstaande juf bijvoorbeeld. „Maar dit verhaal moet geen klaagzang worden, hoor. Ja, het is druk en soms zwaar, maar ik omarm het ook ten volle. Ik zie deze situatie als een enorm cadeau en groot avontuur dat ik op mijn 37ste in mijn schoot geworpen krijg. En sinds ik een beetje ben geland qua praktische zaken, komt er ook ruimte om te filosoferen over de mooie momenten die eraan komen. Het beeld dat ik straks bij mijn tweelingzusje aan tafel zit voor het eten, met haar gezin en mijn kindje erbij – o, daar word ik heel gelukkig van als ik daar aan denk.” Caroline is begin augustus bevallen van haar zoontje Benjamin. Opstaan Normaal gesproken staat Caroline rond 07.00 uur op en gaat rond 22.00 uur weer naar bed. „Maar door de zwangerschap slaap ik niet goed. Dus komt het ook wel eens voor dat ik na een onrustige nacht tot 8.45 uur in bed lig.” Hulp in de huishouding Geen. „Ik vind het echt geen probleem om dat zelf te doen.” Sport Caroline hockeyt in een team van vijftien vrouwen boven de 35. „Iedereen heeft ooit hoog gehockeyd. Nu zijn we fanatiek maar doen we ook een drankje achteraf. Ontzettend gezellig.” Vervoer Caroline heeft een auto. Noodzakelijk in Oegstgeest, waar het „niet erg ov-vriendelijk is”. Laatste grote uitgave Babyspullen heeft ze veel gekregen van haar zussen, vrienden en collega’s. Wel staat er een uitgave voor een tweedehands bakfiets op de planning à 800 euro.</p>]]></description>
      <guid>https://nrc.nl/nieuws/2023/09/01/de-baby-is-als-een-enorm-cadeau-in-mn-schoot-geworpen-a4173310</guid>
      <pubDate>Fri, 1 Sep 2023 07:02:23 +00:00</pubDate>
    </item>
    <item>
      <title><![CDATA[‘Van de bergen krijg ik rust  in mijn kop’]]></title>
      <description><![CDATA[<p>‘Ik ben dol op Oostenrijk, al sinds ik drie jaar oud was”, zegt Françoise Kuijpers (44) uit Tiel. „Met mijn ouders gingen we altijd naar Maria Alm, in de zomer én in de winter. Ik vond het geweldig. Als we vrijdag zouden vertrekken, begon ik de woensdag ervoor al met de auto inpakken.” „Als twintiger heb ik er jarenlang gewoond. In de winter gaf ik skiles, in de zomer werkte ik in een zwembad of een souvenirwinkel. Ook mijn ex-man Maarten, de vader van mijn kinderen, heb ik in Maria Alm ontmoet: een Nederlandse Oostenrijkfan, net als ik. „Met Maarten ben ik terug naar Nederland gegaan om een gezin te stichten. Ik ben toen docent lichamelijke opvoeding geworden. Dat heb ik jaren met plezier gedaan, maar toen kreeg ik last van mijn stembanden. Daardoor moest ik stoppen. „Mijn droom was altijd een pension in Oostenrijk te hebben. Nu heb ik iets dat daarbij in de buurt komt. Vorige zomer heb ik een hotel-restaurant in Gorinchem overgenomen, samen met mijn huidige vriend Sven. Daar zijn we een tapasrestaurant begonnen, Tr3s Tapas Gorinchem. „Tr3s Tapas is een franchise. Dat betekent dat ik mijn eigen zaak heb, maar er zijn ook andere vestigingen van Tr3s Tapas in Nederland. Je kunt er onbeperkt tapas eten voor een vaste prijs. Onze tapas zijn niet alleen Spaans, we noemen het ‘wereldtapas’. Je kunt ook een minibiefstukje met pepersaus bestellen, wat meer Frans is, of ham met meloen, wat eerder Italiaans is. Dus iedereen lust wel wat van de kaart.” „In het hotel hebben we veel zestigplussers die op fietsvakantie zijn. Want je kunt hier in de buurt prachtig fietsen. Gorinchem is door de ANWB verkozen tot allermooiste vestingstadje van Nederland. Mijn hotel heette voorheen Le Bon Apart, met een knipoog naar Napoleon Bonaparte die Gorinchem bezocht heeft [in 1811]. Françoise Kuijpers (44) was skilerares en docent lichamelijke oefening. Sinds een jaar heeft ze een tapasrestaurant en hotel, Tr3s Tapas Gorinchem. Ze woont in Tiel met haar drie kinderen uit een vorige relatie: Sterre (14), Sepp (12), Jurre (9). Deze zomer is ze twee weken naar Oostenrijk geweest met haar nieuwe partner Sven en de kinderen. Met Tr3s verdient Françoise vooralsnog modaal. „Toen ik met Tr3s begon, had ik amper horeca-ervaring. En ik moet nog steeds niet met een dienblad vol wijnglazen gaan lopen. Maar dat betekent niet dat ik geen eigen restaurant kan hebben. Ik vind: je moet het gewoon doen. En ik leer elke dag bij. „Gelukkig heb ik ook een goede manager, Luuk, die al zes jaar in de horeca werkt. Hij is 22 en ik 44. Dus ik heb twee keer zoveel levenservaring. Zo vullen we elkaar goed aan. „Als docent gymnastiek heb ik geleerd hoe je ervoor zorgt dat, als het even kan, iedereen in zo’n gymles het naar z’n zin heeft, en ik ben gewend met jonge mensen te werken. Dat komt me nu goed van pas. Ik wil graag dat mijn medewerkers met plezier werken. Dat is voor de gasten ook het leukst. „Mijn vriend Sven doet de financiële kant van Tr3s, hij is goed met cijfers. En hij staat regelmatig in de spoelkeuken. De afwas is heel belangrijk in een tapastent omdat we met zoveel kleine bordjes werken en voortdurend schone bordjes nodig hebben. Als daar wat misgaat, loopt alles vast! „Deze zomer ben ik met Sven en de kinderen twee weken naar Maria Alm geweest. Tijdens onze vakantie heb ik Tr3s toevertrouwd aan Luuk en mijn assistent-manager Shirley. We hebben wel een rem gezet op het aantal gasten in die periode, dus dat heeft omzet gekost. Maar dat was het me wel waard om even weg te kunnen. Het is best zwaar geweest het afgelopen jaar om dit bedrijf uit de grond te stampen, dus ik had die rust echt nodig. „De eerste week in Maria Alm voelde ik pas hoe moe ik was. Die week heb ik mijn computer helemaal uit gelaten. „Verder zijn de kinderen nog drie weken bij hun vader geweest. Hij heeft een huisje in Maria Alm. Zesenhalf jaar geleden ben ik van hem gescheiden. Anderhalf jaar later heb ik Sven ontmoet via datingsite Lexa.nl. Op mijn profiel stond dat ik gek ben op skiën en Oostenrijk. Sven is dat ook en heeft net als ik het Oostenrijkse diploma voor skileraar. „We wonen niet samen, om verschillende redenen. Sven is 51 en heeft kinderen die al volwassen zijn: 22 en 25. Ik heb nog jongere kinderen en zit in een strak ritme. Elke dag vroeg op, kinderen naar school brengen en van school weer naar voetbal taxiën. Dat is een fase die hij al gehad heeft. „Daar komt bij: Sven woont landelijk, ik woon in een rijtjeshuis. Als ik ’s ochtends de deur uitstap, hoor ik ‘goedemorgen, buuf!’ Ik vind dat heerlijk, maar Sven houdt meer van de rust. Als mijn kinderen bij hun vader zijn, ben ik meestal bij Sven en geniet ik ook van die kalmte.” „Ik ben zeven dagen per week met mijn bedrijf bezig, al is het maar vijf minuten per dag. In totaal werk ik vijftig uur per week. Heel anders dan toen ik gymles gaf! Toen werkte ik in blokjes van zes, zeven weken – van vakantie tot vakantie, en sowieso maar drie dagen per week. Nu heb ik eigen zaak en werk ik harder, maar dat geeft niet. Ik vind het leuk, al heb ik maar twee of drie weken vakantie per jaar. „In mijn keuken hangt een grote kalender waar ik ons hele leven op zet: welk kind wanneer naar voetbal gaat, of naar de tandarts, wanneer ik een grote pan soep wil maken, wanneer mijn ouders komen oppassen. „Sommige mensen worden al moe als ze horen hoe ik leef. Maar ik vind ’t heerlijk om het druk te hebben! Ik heb altijd veel gesport en ben heel fit. Dat helpt om het harde werken vol te houden. Ik val ’s avonds altijd onmiddellijk in slaap en sta elke morgen uitgerust op. „En tsja, waarom ik zo van Oostenrijk hou? Ik ben gewoon dol op de bergen. Maria Alm is een prachtig dorp. En je kunt in Oostenrijk fijn sporten, dus dat past ook bij me, sportief als ik ben. Je ziet de grote, statige bergen. Dan lijkt alles minder belangrijk, alsof het leven kleiner en overzichtelijker wordt. Je hebt minder prikkels dan in Nederland. Ik krijg er rust van in mijn kop. Mijn droom is mijn pensioen in goede gezondheid in Oostenrijk te kunnen doorbrengen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan en naar bed Françoise staat om 6.45 uur op. „Dan is het snel aankleden, tafel dekken, soms bak ik een bananenpannenkoek. Ik vind het belangrijk dat we samen aan de ontbijttafel zitten. Dan fiets ik met Jurre naar school en daarna rijd ik naar Tr3s. Daar ben ik meestal tot een uur of vijf, daarna neemt de avondploeg het over. Soms bel ik Sterre of ze vast de aardappels kan opzetten.” Om 22.00 uur belt Françoise altijd even met Sven en om 22.30 uur gaat ze naar bed. Sport Françoise is heel sportief. „Ik ga graag maandagavond naar hockeytraining”, zegt ze. „Soms ga ik niet, als ik het hele weekend gewerkt heb en de kinderen al een paar avonden niet gezien heb. Maar vaak word ik juist door de kinderen aangemoedigd toch te gaan.” Op woensdag werkt ze thuis. „Dan ga ik ’s ochtends vaak hardlopen of ik doe krachtoefeningen.” Geld uitgeven „Ik geef vooral veel geld uit aan de kinderen. Gezond eten, fruit en groente. Voetbal. Wintersport, wat ik zelf geweldig vind, maar de kinderen ook.”</p>]]></description>
      <guid>https://nrc.nl/nieuws/2023/08/25/van-de-bergen-krijg-ik-rust-in-mijn-kop-a4172798</guid>
      <pubDate>Fri, 25 Aug 2023 07:02:23 +00:00</pubDate>
    </item>
    <item>
      <title><![CDATA[Miranda en Wim hebben een retro-camping: ‘Zo rond zes uur, met het eerste daglicht, kan ik niet meer blijven liggen. Er is zoveel te doen!’]]></title>
      <description><![CDATA[<p>Miranda: „Zes jaar geleden zijn we begonnen met Camping Fraai, in Friesland. In die periode dachten we: wat vinden we nou écht leuk om te doen? Waar worden we echt blij van? Zo kwamen we op het idee van een camping.” Wim: „We hebben in bijna heel Nederland naar locaties gekeken, en uiteindelijk dit stuk land nabij Haulerwijk gekocht, een voormalige paardenweide. Het is 1,1 hectare en we hebben 25 plekken, dus iedereen staat ruim.” Miranda: „Er zijn ook een paar oude pipowagens die je kunt huren, een opgeknapte SRV-wagen en twee retro-caravans.” Wim: „Een oude Renault-vrachtwagen is de nieuwste aanwinst. Die heb ik net helemaal gerestaureerd en als camper ingericht.” Miranda: „De meeste gasten komen met eigen tent, caravan of kampeerauto. Daar zitten bijzondere exemplaren tussen. Elk jaar verkiezen we het Fraaiste Kampeermiddel.” Miranda Kleisen (54) en Wim van der Zel (59) zijn eigenaar van Camping Fraai in Friesland, een kleinschalige camping met een retro-gevoel: kamperen in of naast oude caravans, een brandweerauto en pipowagens. Ze hebben twee zoons, Maas (12) en Tommy Lloyd (19). In de zomer proberen ze toch altijd met vakantie te gaan, meestal een weekje tot tien dagen. Ze zoeken dan vervanging. Ze gaan doorgaans naar een camping in Frankrijk met veel creatieve activiteiten. Ze verdienen 2,5 keer modaal. Wim: „Het publiek van Camping Fraai is overwegend hoog opgeleid, links en cultuurminnend.” Miranda: „Oerol-publiek, zeg maar.” Wim: „Dat wil niet zeggen dat iedereen hier de allerhoogste diploma’s heeft hoor, maar het publiek selecteert zich vanzelf uit. Zo is er nu een theatervoorstelling hier in de buurt, Het Pauperparadijs, in een oude gevangenis. Veel bezoekers van die voorstelling komen bij ons kamperen.” Miranda: „Onze gasten zijn vaak mensen die prima een hotel kunnen betalen, maar die het gewoon leuker vinden om te kamperen. Ook voor het sociale aspect.” Wim: „Het gevoel onder gelijkgestemden te zijn.” Miranda: „Op een leuke camping heb je een bepaalde sfeer en persoonlijk contact. Dat geldt in elk geval voor de kinderen. Die leggen op een camping meteen contact met kinderen van andere families.” Wim: „Als je in een hotel zit, gebeurt dat niet zo makkelijk.” Miranda: „Tijdens corona hebben we het heel druk gehad. Mensen bleven in Nederland. Daarna is het weer rustiger geworden.” Wim: „Toen hadden mensen gespaard en gingen ze juist weer naar het buitenland.” Miranda: „We hebben elk jaar een Buurtcamping: een kampeerweekend waarbij een derde van de gasten bestaat uit mensen met een kleine beurs, die bijvoorbeeld via de voedselbank komen.” Wim: „De rest bestaat uit gasten met een wat breder budget en vrijwilligers. Het is altijd erg gezellig, met een kampvuur en muzikanten.” Miranda: „Verder is alles hier zo duurzaam mogelijk, van meubels tot wc-papier.” Wim: „We hebben bijenhotels, een grasveld voor insecten en een kikkervijver.” Miranda: „Sinds we de camping hebben, kunnen we in de zomer niet lang weg. Toch gaan we wel, een week tot tien dagen.” Wim: „We gaan met Maas, de jongste, naar een muzikantencamping in de Bourgogne.” Miranda: „Maas is supermuzikaal.” Wim: „Hij speelt piano, ukelele, harmonium en cajon, een Peruaans percussie-instrument. Zelf speel ik piano en accordeon.” Miranda: „We gaan vooral weg voor Maas, hij heeft zeven weken schoolvakantie.” Wim: „Buiten het zomerseizoen proberen we ook altijd nog even weg te gaan.” Miranda: „In het voorjaar zijn we naar Lanzarote geweest. Ook in de kerstvakantie gaan we soms een weekje naar de zon.” Wim: „In de zomer gaan we meestal naar Charme, een Franse creativiteitscamping.” Miranda: „Dit jaar gaan we voor de afwisseling naar de muzikale camping, maar wie weet volgend jaar weer naar Charme.” Wim: „Onze oudste zoon Tommy Lloyd is daar nu, voor het eerst alleen op vakantie. Je kunt er allerlei creatieve dingen doen, onder begeleiding van docenten: schilderen, toneelspelen, gedichten schrijven...” Miranda: „...fotografie, dans, musiceren.” Wim: „Een docent van Charme is ook bij ons komen optreden met zang en gitaar.” Miranda: „Wij zouden zo’n creativiteitscamping hier ook leuk vinden, maar dat gaat niet vanwege de omwonenden.” Wim: „Dan moet je meer afgelegen zitten, zodat het niet erg is als er ’s nachts nog gefeest en gejoeld wordt.” Miranda: „Onze camping is open van half april tot half oktober.” Wim: „In september hebben we een oldtimerweekend, het laatste hoogtepunt van het seizoen. Daarna wordt het stukken rustiger. Vorig jaar had een mooie herfst, dus toen waren er nog wel wat kampeerders.” Miranda: „In de winter ben ik ook nog bezig voor de camping, bijvoorbeeld om het boekingssysteem te verbeteren.” Wim: „Ik ben van huis uit adviseur op het gebied van explosierisico’s en elektrische veiligheid – en dat doe ik nog steeds, buiten de zomermaanden.” Miranda: „In de zomer zijn we de hele dag bezig met de gasten. Er is altijd wel wat te doen. Iemands tentrits zit vast, bijvoorbeeld. En het sanitair moet gepoetst.” Wim: „Dat doen we zelf, ja. Soms hebben mensen mij al zien poetsen en ontdekken ze pas later dat ik de eigenaar ben. Dan zeggen ze je opeens heel anders gedag. Dat is wel interessant om te merken.” Miranda: „Op familiecampings is het gebruikelijk dat de eigenaar zelf schoonmaakt. Het is niet veel werk.” Wim: „Maar we doen het wel vijf keer per dag. We willen dat het de hele tijd schoon is.” Miranda: „Het is hard werken. Maar we zijn heel blij dat we deze stap gezet hebben, vooral vanwege alles wat je terugkrijgt: erkenning, waardering, voldoening. Van gasten horen we dat we een heel gemoedelijke, originele plek hebben gecreëerd.” Wim: „Ik ben bijna zestig en wil steeds meer leuke dingen gaan doen in mijn leven. De camping zie ik als plezierwerk. Je werkt lekker in de open lucht. En zo’n oude Renault-vrachtwagen ombouwen tot kampeerwagen, dat doe ik echt voor mijn lol.” Opstaan en naar bed Miranda wordt in het seizoen vroeg wakker. „Zo rond zes uur, met het eerste daglicht. Dan kan ik niet meer blijven liggen. Er is zoveel te doen! Vanaf half negen serveer ik ontbijt.” Wim staat in de zomer op om acht uur, half negen. „In de winter veel vroeger, soms wel om vijf uur. Ik geef dan veiligheidstrainingen door het hele land, en dan is het vanuit Friesland soms een paar uur rijden.” Miranda en Wim gaan tussen elf en twaalf uur naar bed. Buurtcamping Miranda is actief in stichting De Buurtcamping, die overal in het land kampeer-evenementen voor buurt- en stadgenoten van alle rangen en standen organiseert. „Een Buurtcamping is een samenleving in het klein, waar mensen leuker en directer contact met elkaar kunnen leggen dan buiten het kampeerterrein.” Bed and breakfast „We dagdromen weleens over een bed and breakfast”, zegt Wim. „Dat is iets wat we in de toekomst misschien wel willen, omdat dat fysiek wat minder zwaar is dan een camping. We zouden het dan op een originele, gekke locatie willen. Een voormalige kerk of een oude school.”</p>]]></description>
      <guid>https://nrc.nl/nieuws/2023/08/18/miranda-en-wim-hebben-een-retro-camping-zo-rond-zes-uur-met-het-eerste-daglicht-kan-ik-niet-meer-blijven-liggen-er-is-zoveel-te-doen-a4172255</guid>
      <pubDate>Fri, 18 Aug 2023 07:02:23 +00:00</pubDate>
    </item>
  </channel>
</rss>
