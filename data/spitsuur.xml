<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘We wilden gewoon  iets anders  doen met  ons leven’]]></title>
      <description><![CDATA[<p>Floris: „Eigenlijk ontstond bij ons enkele jaren geleden op hetzelfde moment de behoefte aan meer ruimte en vrijheid. Gewoon iets anders doen met ons leven. Mark had het even gehad met zijn werk. Ik ben opgeleid als grafisch vormgever, maar ontdekte dat een kantoorbaan niets voor mij was. Toen ben ik in een supermarkt gaan werken, op de broodafdeling en achter de kassa. Dat contact met mensen vond ik veel leuker.” Mark: „Ik werk al 24 jaar in de interieurbranche, de laatste jaren verkoop ik vooral badkamers en keukens. We werken dus allebei ook op zaterdag en dan is een rijtjeshuis, waar de buren op vrijdagavond gaan vieren dat het weekend is begonnen, niet zo handig. Zo ontstond de wens om vrijer en ruimer te leven.” Floris: „Met meer grond, zelf gewassen verbouwen, dieren houden en gasten ontvangen.” Mark: „Maar in Nederland was vrijstaand wonen met veel grond veel te duur voor ons. Dan heb je het al gauw over 7 tot 8 ton.” Floris Schotveld (27) en Mark Ros (42) emigreerden deze zomer naar Noord-Italië om er een boerderij te gaan runnen met plaats voor gasten. Floris volgde een opleiding media en grafische vormgeving en werkte in Nederland in een supermarkt. Mark studeerde bouwkunde en deed een opleiding tot meubelmaker. Hij werkte jarenlang in de interieurbranche. Samen verdienden ze in Nederland 1,5 keer modaal. Floris: „In 2023 waren we op vakantie in Italië. Mark pakte voor de gein een folder mee bij een makelaar en toen is het gaan borrelen. Waarom zou onze toekomst niet in het buitenland kunnen liggen?” Mark: „Vrij snel daarna heb ik mijn huis verkocht en zijn we bij mijn ouders gaan wonen. We hebben een camper aangeschaft en zijn drie maanden gaan rondkijken in Duitsland, Frankrijk en Noord-Spanje of we een geschikte plek konden vinden om onze droom te realiseren. Maar ook om te voelen hoe het was om langere tijd weg te zijn uit Nederland, ver van familie en vrienden. Dat bleek mee te vallen. We vonden juist de rust die we zochten. Geen haast, geen dwang, niet voortdurend dingen hoeven plannen.” Floris: „We vonden uiteindelijk een boerenhoeve in Noord-Italië, in de driehoek Milaan-Genua-Turijn. Het complex bestaat uit drie woningen en er ligt 5,5 hectare grond bij met fruit- en notenbomen. Deze zomer zijn we erheen verhuisd. We hebben alles schoongemaakt en gaan nu camperplekken inrichten, safaritenten neerzetten en vier appartementen maken.” Mark: „Eén voor onszelf, één voor onze ouders en twee voor de verhuur. Totdat ons appartement klaar is, wonen we in een huurhuis in de buurt, zodat we niet voortdurend in de rotzooi van de verbouwing zitten. Eind van dit seizoen hopen we de eerste campergasten te ontvangen. Als we klaar zijn, zijn we een half miljoen verder. Gelukkig is het leven in Italië goedkoper dan in Nederland.” Floris: „Ik hou me bezig met de moestuin, met de dieren en ik ga workshops geven. Brood bakken, groente fermenteren, chocopasta maken van eigen noten, thee maken van kruiden. Ik heb mezelf de afgelopen jaren veel aangeleerd via boeken, workshops en YouTube. Ik verzorg ook ons YouTube-kanaal ‘De reis naar thuis’, dan hoeven we niet steeds overal uit te leggen wat we aan het doen zijn.” Mark: „Ik ga voor de gasten zorgen, maak de appartementen schoon en ben de technische man. Ik ben heel precies en netjes, Floris is meer de gezellige chaoot. Je wilt niet weten hoe de keuken eruitziet als hij daar bezig is geweest… Gelukkig heeft hij hier zijn eigen werkruimte. Alles wat ik daarbuiten aantref, veeg ik weer bij hem naar binnen. Maar hoe verschillend we ook zijn, tot nu toe werkt het goed.” Floris: „De producten die ik maak, ga ik verkopen in een landwinkel aan huis.” Mark: „Sinds we ons op dit project hebben gestort, is onze work-life balance een stuk beter geworden. In de aanloop naar de verhuizing waren we af en toe een maand hier en kwamen we helemaal tot rust.” Floris: „Al heeft dit avontuur bij vlagen ook stress opgeleverd. Vooral rond het afscheid van mensen in Nederland. Maar dat is een fase waar je doorheen moet om je grote wens te kunnen realiseren. Ook het opstarten hier gaf stress. Je moet zoveel dingen regelen, van een wateraansluiting tot verzekeringen en van inschrijving bij de gemeente tot vergunningen. Wat het lastiger maakt, is dat instanties in Italië veel minder digitaal toegankelijk zijn dan in Nederland.” Mark: „Gelukkig zijn we in Nederland ruim op tijd op Italiaanse les gegaan, zodat de taal geen groot probleem meer is.” Mark: „Soms ben ik weleens bang dat ik op den duur de creatieve kant van mijn werk in Nederland ga missen, al zal ik ook genoeg creativiteit nodig hebben om deze boerderij op te knappen. Verder denk ik wel eens: en als dit hier allemaal klaar is, wat dan? Ik weet dat ik dan onrustig word en iets nieuws wil aanpakken.” Floris: „Nou, ik niet hoor, ik ga hier nooit meer weg.” Mark: „Misschien moet ik dan een huis hier in de buurt onder handen nemen en verhuren.” Floris: „Ik mis mijn werk niet, wel mijn collega’s en de vaste klanten. Maar ik kan veel meer passie kwijt in de tuin dan in de supermarkt. Ik mis weleens het gemak waarmee je dingen in Nederland deed, dat je alles blindelings weet te vinden in een winkel, bijvoorbeeld.” Mark: „Ja, de regelmaat, orde en snelheid van Nederland missen we weleens, maar daar hebben we vrijheid voor teruggekregen. En misschien komen we over tien jaar met hangende pootjes terug naar Nederland, maar dan hebben we het in elk geval gedaan.” Wonen Tot 2023 woonden Mark en Floris in een rijtjeshuis in Winterswijk. Daarna trokken ze in bij Marks ouders, in afwachting van hun vertrek naar Italië. Vervoer Ze hebben twee auto’s: een SUV en een heel kleine auto die ze gaan verhuren aan campergasten. Huisdieren Toen ze het huis in Italië kochten, bleken daar drie katten bij te horen. „Hoewel het ‘wilde’ katten zijn, gedogen we elkaar en in ruil voor eten groeit onze band met de dag.” Italianen „Inburgeren gaat eigenlijk vanzelf, de Italiaan is van nature vrij nieuwsgierig en behulpzaam, mits je een woordje Italiaans spreekt.” Boodschappen Ze kopen veel biologisch voedsel en eten koolhydraatarm, net als Marks moeder bij wie ze inwoonden. „Niet heel handig met al die pasta in Italië.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/mzTyjzUWmIBqZgvyKqVvSqxIDBA=/1280x/filters:no_upscale()/s3/static.nrc.nl/wp-content/uploads/2025/08/03165052/data135510545-a3143e.jpg'/>]]></description>
      <guid>https://nrc.nl/nieuws/2025/08/01/we-wilden-gewoon-iets-anders-doen-met-ons-leven-a4901932</guid>
      <pubDate>Fri, 1 Aug 2025 07:06:10 +0000</pubDate>
    </item>
    <item>
      <title><![CDATA[‘Gerson heeft eerst toestemming aan mijn vader gevraagd of hij met me mocht trouwen’]]></title>
      <description><![CDATA[<p>Tessa: „Ik kwam aan in Guatemala op 3 januari 2008. Drie dagen later kreeg ik mijn eerste salsales. Van Gerson. Ik was in Guatemala om Spaans te leren en vrijwilligerswerk te doen. Het was in de oude koloniale hoofdstad Antigua, op een half uurtje van de hoofdstad Guatemala-Stad. ’s Ochtends had ik Spaanse les, ’s middags werkte ik in een tehuis voor kinderen met een bijzondere zorgbehoefte: Obras del Hermano Pedro, oorspronkelijk gesticht door een katholieke monnik. Daarna ging ik naar salsales. En zo werd ik verliefd op Gerson.” Gerson: „En ik op haar.” Tessa: „Hij heeft me heel langzaam versierd. Hij nam steeds bloemen mee en de eerste keren dat we elkaar zagen, kuste hij me op de wang. Elke keer iets dichter bij mijn mond, totdat hij me een keer helemaal op de mond zoende.” Gerson: „Zo doen we dat in Guatemala.” Tessa de Goede de Ordoñez (42) en Gerson de Ordoñez (50) wonen in het dorpje San Juan del Obispo, op 4 kilometer van Antigua Guatemala. Ze hebben een eigen ziekenhuis waar ze operaties organiseren voor kinderen met schisis (‘hazenlip’), via hun Stichting Tess Unlimited. Ze wonen op een stuk land van 60 bij 60 meter, hebben 34 honden en een zelfgebouwde pizzaoven. Samen verdienen ze 18.000 euro per jaar. Tessa: „Na zeven maanden ging ik terug naar Nederland. Maar na vijf maanden kwam ik alweer naar Guatemala. En sindsdien woon ik hier.” Gerson: „We zijn nu vijftien jaar getrouwd.” Tessa: „Hij heeft gewacht totdat mijn familie een keertje op bezoek was. Toen heeft hij eerst toestemming aan mijn vader gevraagd of hij met me mocht trouwen.” Gerson: „Dat was toen we bij het Atitlanmeer waren.” Tessa: „Mijn vader gaf toestemming, maar zei: je moet het ook aan Tessa zelf vragen.” Gerson: „En toen we terug waren in Antigua heb ik haar gevraagd, op een avond in een restaurant, waar haar familie bij was.” Tessa: „Op het nagerecht, een brownie, lag een doosje in de vorm van een aardbei. Daar zat de ring in. En toen ging hij op zijn knieën.” Gerson: „We hebben geen kinderen, wel 34 honden. Vroeger hadden we er zestig. We redden straathonden.” Tessa: „Waarom geen kinderen? We willen ze gewoon niet. We houden van onze vrijheid en hebben een heel druk leven. Toen ik terugkwam in Guatemala, heb ik een stichting opgericht voor kinderen met schisis: een aangeboren afwijking aan bovenlip, kaak en vaak ook het gehemelte. De spieren zijn niet verbonden, er is een spleet in de mond. Kinderen kunnen dikwijls niet goed eten en drinken en niet praten. Als we ze vinden, zijn ze vaak ondervoed. Daarom hebben we ook een voedselprogramma. Vervolgens zijn meer operaties nodig. Vaak ook spraaktherapie.” Gerson: „Schisis komt vaak door een combinatie van genetische en omgevingsfactoren. We zien veel kinderen van tienermoeders die misbruikt zijn door een familielid. Vorig jaar hadden we negentig kinderen van moeders tussen de 11 en 14 jaar. Incest vergroot de kans op schisis. De kinderen worden vaak te vondeling gelegd. Soms vinden we ze in weeshuizen.” Tessa: „Ik ben met heel weinig geld begonnen. Ik heb dingen die ik in Guatemala op de markt gekocht had in Nederland verkocht en daar een paar duizend euro aan overgehouden. Dat was mijn startkapitaal. Ik kreeg een gratis kantoortje bij de Obras del Hermano Pedro. De eerste jaren leefde ik van mijn spaargeld. En toen mijn ouders zagen dat ik serieus was, hebben ze me vijf jaar lang een toelage gegeven om van te leven – het leven in Guatemala is niet duur en we zijn geen big spenders: Gerson en ik leven ook nu nog van een gezamenlijk inkomen van 18.000 euro per jaar.” Gerson: „Sinds drie jaar werk ik fulltime voor de stichting van Tessa. Ik haal chirurgen van het vliegveld en rijd elke week naar Guatemala City om vergunningen voor operaties op te halen. Verder zorg ik dat alle apparaten in het ziekenhuis goed werken. Ik word er blij van te zien dat alles het goed doet en niks kapotgaat als ze net aan het opereren zijn.” Tessa: „We hebben inmiddels vijftig werknemers en een eigen ziekenhuis. We doen elke maand operaties met lokale chirurgen en acht à negen keer per jaar met chirurgen uit de Verenigde Staten en Canada. Alle chirurgen doen het vrijwillig, de rest van het medische team betalen we. Elk jaar helpen we meer dan 1.200 kinderen.” Gerson: „Volgende week gaan we weer de bergen in om kinderen te bezoeken. Op een dag zien we vaak wel twee- tot driehonderd kinderen.” Tessa: „We werken veertig tot zestig uur per week. Ik sta om 7 uur op, om 8 uur ben ik op kantoor. Tenzij we operaties hebben – die starten meestal om 7 uur ’s ochtends en kunnen zomaar tot 8 uur ’s avonds doorgaan. Op andere dagen ben ik rond half zes thuis en ga ik een uur trainen – we hebben thuis gewichtjes en een loopband. Als we de bergen ingaan, zoals volgende week, is het weer anders. Ons leven is heel afwisselend, geen dag is hetzelfde. We hebben dus niet altijd een vast ritme, behalve de periodes dat we niet op pad zijn en geen operaties hebben. Ik vind een ritme fijn, maar ik vind de afwisseling ook leuk.” Gerson: „Ik ben twee keer in Nederland geweest. Ik vind het daar te netjes, er zijn te veel regeltjes. Maar Guatemalteken zijn vaak weer te relaxed. De meeste mensen doen heel rustig aan, zo van mañana, mañana. Nederlanders doen alles ahora, nu. Hier zeggen ze: we doen het ahorita, zometeen. Maar dat betekent niet vandaag. Wat ik leuk vind, is dat we hier bij de stichting een mooie mix van de twee culturen hebben. Het is niet te gestresst, maar ook niet te lui. We werken hier allemaal heel hard, maar daarna hebben we ook plezier.” Dagelijkse routine Tessa staat om 7 uur op en gaat tussen 21 en 22 uur naar bed. Gerson staat op om 7.30 uur. Als hij thuiskomt, doet hij elke dag dezelfde work-out: 100 push-ups, 100 squats (diepe kniebuigingen) en 100 abs (buikspieroefeningen). Tessa traint na het werk 4 tot 5 keer per week met gewichten en op de loopband. Gerson gaat om 23 uur naar bed. Eten en drinken Tessa is vegetariër, Gerson is juist dol op vlees. Zij eet om 19 uur na haar work-out haar eigen vleesloze maaltijd, Gerson eet pas om 22 uur zijn diner, met veel vlees. Tessa heeft Gerson leren gourmetten, maar hij vond het gourmetten met elektrische pannetjes te langzaam gaan. In de tuin heeft hij een pizzaoven gebouwd. „Die kun je opwarmen tot 500 graden”, zegt hij. „In 1 minuut is je pizza klaar.” Autorijden Ze hebben twee tweedehands gekochte 4×4-wagens. Gerson rijdt veel voor de stichting, maar houdt niet van autorijden. „Omdat de wegen in Guatemala zo slecht zijn en het verkeer chaotisch”, zegt hij. „Je weet nooit wat je bij de volgende bocht te wachten staat.” Social media Donoren van de Stichting Tess Unlimited zien wat er met hun geld gebeurt. Tessa stuurt vier keer per jaar een nieuwsbrief en is actief op Instagram en Facebook. Het is mogelijk te doneren aan een individueel kind. Tessa stuurt dan foto’s door van voor en na de operaties. Ze ziet er persoonlijk op toe dat elke euro op de juiste plek belandt. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/tgQTmFTzxVdFDZAqaDDDbeR0dTs=/1280x/filters:no_upscale()/s3/static.nrc.nl/wp-content/uploads/2025/07/27203645/data135265901-8c2cd6.jpg'/>]]></description>
      <guid>https://nrc.nl/nieuws/2025/07/25/gerson-heeft-eerst-toestemming-aan-mijn-vader-gevraagd-of-hij-met-me-mocht-trouwen-a4901253</guid>
      <pubDate>Fri, 25 Jul 2025 07:06:10 +0000</pubDate>
    </item>
    <item>
      <title><![CDATA[‘Hij heeft  twee vrouwen –  de eerste is zijn laptop, de tweede ben ik!’]]></title>
      <description><![CDATA[<p>Wladimir: „Wij zijn allebei dol op hiken in de bergen. Onze eerste date was een bergwandeling.” Bokan: „Daarom zeggen we altijd dat onze liefde in de bergen begonnen is.” Wladimir: „Zoals ze zeggen over Koerden: ze hebben maar één vriend, de bergen. Ik ben al sinds de middelbare school gefascineerd door de Koerden, waar ik toen ook een profielwerkstuk over geschreven heb. Ik spreek inmiddels ook twee Koerdische dialecten. Koerden zijn een volk zonder land, 45 miljoen mensen die verspreid over het Midden-Oosten wonen: in Irak, Syrië, Turkije en Iran. En deels in Europa.” Bokan: „Wij wonen in Erbil, de hoofdstad van Iraaks Koerdistan: het deel van Irak waar Koerden wonen. We hebben een eigen regering maar er is altijd veel spanning met de nationale regering in Bagdad. Het is een stad van één miljoen inwoners, we zien de besneeuwde bergtoppen in de verte.” Wladimir: „Er zijn veel cafés, restaurants en hotels in Erbil. Het is heel levendig en sociaal. Mensen gaan altijd uit. Ze gaan naar een mazra’a, een buitenhuis, met de hele familie. Er is een heel groot park, een duizend jaar oude citadel en een bazaar in de stad. Er zijn musea, moskeeën en christelijke kerken. In de zomer kan het heel heet zijn in Erbil. Het is nu 44 graden. Soms is het wel 48 graden.” Bokan: „Ik ben hier geboren. Sinds kort heb ik een restaurant hier in de christelijke wijk van de stad. Er is bijna elke avond live muziek. En dans. Ik heb het restaurant zelf ontworpen. De muren zijn bedekt met stenen die we uit de bergen gehaald hebben. De stoelen zijn van het beste hout.” Wladimir: „Het restaurant Le Daff is genoemd naar de traditionele Koerdische handtrommel, de daff. We schenken ook alcohol, terwijl alcohol in Bagdad verboden is. Koerdistan is liberaler dan de rest van Irak.” Bokan: „Ik heb ook een apotheek. Daar heb ik mensen voor me werken. Het restaurant heb ik pas sinds een jaar. En we hebben sinds vijf maanden een kind, onze dochter Kevok.” Wladimir: „Kevok is het Koerdische woord voor duif. ‘Ez Kevok im’ (Ik ben een duif) is ook een populair nummer, onder anderen gezongen door de Koerdische zangeres Aynur, die nu in Nederland woont.” Bokan: „Ik ben bevallen in Nederland omdat de gezondheidszorg in Nederland beter is. Hier doen ze altijd een keizersnede en dat wilde ik niet. Dat laat een groot litteken na. En dat kan geïnfecteerd raken. Maar ik zou niet in Nederland willen wonen. Ik hou van mijn land, ook van de natuur hier.” Wladimir: „Een deel van onze klanten in het restaurant bestaat uit expats. We hebben ook een bibliotheek in het restaurant, Hollands porselein en bitterballen. Soms kijken we voetbalwedstrijden met het Nederlandse consulaat.” Bokan: „Mijn dagelijkse routine? Die is momenteel verwoest! Ik ga niet meer naar de sportschool of de bergen. Dat is voor ons echt big, dat we nu niet kunnen hiken. Ik heb nog een beetje een dikke buik van de zwangerschap. Maar Wladimirs moeder komt nu bij ons wonen, ze is 85. Ze is nog fit en kan veel. Laatst hebben we met haar overnacht in een berghut.” Wladimir: „Ik werk bij de Kurdistan Chronicle, een Engelstalig blad over Koerdische cultuur, sport en politiek. Verder schrijf ik als journalist voor internationale media en think tanks. Ik heb twee boeken over Koerden in Syrië geschreven. Tijdens de oorlog tegen IS van 2014 tot 2019 werkte ik als verslaggever langs de frontlinies in Iraaks Koerdistan en Noordoost-Syrië.” Bokan: „In die tijd, toen IS Erbil dreigde aan te vallen, hebben de vrouwen in mijn familie besloten om ook de wapens op te pakken. Maar gelukkig is het er niet van gekomen. De VS voorkwamen de aanval door luchtaanvallen op IS.” Wladimir: „In 2016 kwam ik terecht in een IS-aanval bij Bashiqa, terwijl ik embedded was met een team van buitenlandse medische vrijwilligers. Veel Koerdische strijders raakten gewond en we werden van alle kanten beschoten. Toen besloot ik het front te verlaten en terug te gaan naar Erbil, maar ik bleef verslag doen van de oorlog. En de laatste tijd, met de baby, is het natuurlijk lastig om op pad te gaan voor reportages. Een pasgeborene vraagt aandacht.” Bokan: „Ik ben overdag met de baby maar ’s avonds werk ik in het restaurant.” Wladimir: „Ik kan online werken dus ik blijf momenteel thuis met de baby. Tussendoor maak ik ook het huis schoon want we hebben geen werkster op dit moment.” Bokan: „Vaak kom ik pas om drie uur ’s nachts thuis van het restaurant, want vooral als er live muziek is geweest blijven de mensen daarna nog lang plakken. Dus we staan laat op: om 10, 11 of zelfs 12 uur. Dan ontbijten we en ga ik medicijnen bestellen voor mijn apotheek. Ik loop de hele middag te bellen met de apotheek en het restaurant om dingen te regelen. Om een uur of vier ga ik naar het restaurant.” Wladimir: „We werken minstens 10 uur per dag, zeven dagen per week. Dus 70 tot 80 uur per week.” Bokan: „Wladimir is altijd aan het werk op zijn laptop. Ik zeg weleens: hij heeft twee vrouwen – de eerste is zijn laptop, de tweede ben ik! Zelfs op onze honeymoon naar de Malediven had hij zijn laptop nog mee.” Wladimir: „Ik kan als journalist nu eenmaal niet altijd kantooruren aanhouden. Soms is er breaking news, zoals toen hier aardbevingen waren waarbij duizenden mensen omkwamen. Zelfs in Erbil waren de bevingen voelbaar en we moesten ons appartement uitvluchten.” Bokan: „Vroeger ging ik elke dag naar de sportschool en gingen we vaak hiken in het weekend. ’s Avonds gingen we uit. Daar komt het nu niet meer van, omdat we het zo druk hebben met het restaurant en de baby.” Wladimir: „Ik doe nu ook de pr van het restaurant. En we zijn nu bezig een manager te vinden voor het restaurant. Zodat Bokan haar oude leven enigszins terug kan krijgen.” Deze zomer komen in Spitsuur mensen aan het woord die wonen en werken in het buitenland. De Nederlandse Wladimir van Wilgenburg (39) was al op de middelbare school gefascineerd door de Koerden. Nu woont hij met zijn Koerdische vrouw Bokan Saeed Ali (34) en hun dochter Kevok van 5 maanden in Erbil, de hoofdstad van Iraaks Koerdistan. Hij is journalist, zij heeft een restaurant en een apotheek. Samen verdienen ze één keer modaal – maar, zegt Wladimir, „in de Koerdistan-regio is het leven drie keer goedkoper dan in Nederland”. Opstaan en naar bed Bokan komt op drukke avonden pas om 3 uur ’s nachts thuis. Tussen 10 en 12 staan ze op. Wonen „We wonen in een heel groot appartement van 172 vierkante meter met een balkon”, zegt Wladimir. „Dat kost hier zo’n 600 euro per maand.” Koerdisch lentefeest „Tijdens het Koerdische nieuwjaar Newroz, een lentefeest, trekken mensen de natuur in voor picknicks en barbecues met muziek en dans”, zegt Wladimir. „Tijdens Newroz springen mensen ook over vuur, een traditie die vernieuwing symboliseert. ” Familie Bokan: „De reden dat ik twee bedrijven tegelijk kan runnen is dat mijn zussen me helpen, als accountants. De ene met de apotheek en de ander met het restaurant. Ik heb zeven zussen en twee broers. Het is fijn zo’n grote familie te hebben want dan kun je elkaar helpen en ze zijn betrouwbaarder om mee te werken dan mensen die je niet kent.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/EjOFn4hapQDtf37pflbma5aJzN8=/1280x/filters:no_upscale()/s3/static.nrc.nl/images/gn4/stripped/data134830675-329e15.jpg'/>]]></description>
      <guid>https://nrc.nl/nieuws/2025/07/18/hij-heeft-twee-vrouwen-de-eerste-is-zijn-laptop-de-tweede-ben-ik-a4900697</guid>
      <pubDate>Fri, 18 Jul 2025 07:06:10 +0000</pubDate>
    </item>
    <item>
      <title><![CDATA[‘Ik wilde een avontuurlijk leven, dat is denk ik de rode draad’]]></title>
      <description><![CDATA[<p>Caroline Dechamby: „Schilderen is altijd mijn nummer één geweest, daar verdien ik al veertig jaar mijn geld mee, maar ondertussen onderneem ik ook andere dingen binnen de kunst. Zo ben ik momenteel bezig met het inrichten van een luxe jacht van zestig meter. Het is voor een Amerikaans echtpaar dat ik al tien jaar ken en hun grote droom was om een jacht volledig te decoreren met mijn kunst. „Floating Dechamby”, noemden ze het. Vind je het geen giller? Ik heb in mijn atelier met voetstappen staan uitmeten hoe ver het is, zestig meter. Vér, joh! Er gaan vijftien werken van me hangen, plus nog enkele interieuritems van mijn hand. Ik zit in de upperclass – ja pardon, zo is het gewoon. Een groot werk van mij kost zomaar 30.000 euro, voor iets wat je in wezen niet echt nodig hebt. Het is luxe. Dat is mijn segment geworden door de jaren heen. Foto Luciano Miglionico Caroline Dechamby (61) groeide op in Bilthoven en vertrok op haar achttiende naar het buitenland. Ze eindigde in het Zwitserse luxe ski- en golfoord Crans-Montana. Ze is alleenstaand en heeft een volwassen zoon en dochter en één kleinzoon. Caroline leeft al dertig jaar van haar kunst: schilderijen, horloges, tassen en meer. Haar inkomen is wisselend door de verkoop van haar kunst. Haar privékosten liggen rond de twee keer modaal. „Ik kom uit een creatief nest in Bilthoven, echt een happy family met een lieve broer en een creatieve zus. Mijn vader was architect, mijn moeder maakte miniatuurschilderijtjes. Zelf heb ik ook altijd geschilderd. Vanaf mijn achttiende, negentiende maakte ik hyperrealistische werken van appels, peren, tulpen. In eerste instantie om mijn eigen flatje te decoreren, maar uiteindelijk had ik een collectie waarvan ik dacht: wie weet verkoopt het wel. En dat bleek. Een keer kwam een kunstkenner naar mijn werk kijken. Hij zei: leuk hoor, die appels en peren, maar als je echt wil meedraaien op de Art Fairs, moet je iets anders gaan doen. Uit een soort provocatie heb ik toen gedacht: weet je wat, dan zet ik mezélf ervoor. Vanaf dat moment is dat mijn stijl geworden.” „Appropriation bleek de stijl te heten; dat hoorde ik achteraf. Ik neem het werk van een bekende schilder – Picasso, Mondriaan, Miró – en zet mezelf ervoor. Letterlijk. Soms als een silhouet in plexiglas vóór het doek, andere keren schilder ik mezelf als figuur in het schilderij. Omdat je mij altijd van de achterkant ziet, en altijd gekleed in een salopette, een tuinbroek, heeft het iets herkenbaars. Grappig en krachtig tegelijk. Dat maakt dat veel vrouwen mijn werk willen kopen. Ik doe alles zelf en ben zomaar twee maanden bezig met een doek. Ik heb ook een ondernemersgeest en vandaaruit dacht ik: ik moet iets bedenken wat sneller dupliceerbaar is. Dus toen ben ik onder eigen naam in een kleine oplage tassen gaan maken, uurwerken; en ik verkoop nu zelfs poefen, strandlakens en bikini’s. Eigenlijk is Caroline Dechamby een brand geworden, een totaalmerk.” „Al jong ben ik uit Nederland vertrokken. Ik wilde een avontuurlijk leven, dat is denk ik de rode draad. Vanaf mijn veertiende als model gewerkt; daar kon ik al snel mijn kostje mee verdienen. Na mijn middelbare school wilde ik naar Parijs om Frans te leren, maar mijn vader vond dat te eng en stuurde me in plaats daarvan naar Zwitserland, waar mijn ouders een appartement hadden in het plaatsje Chamby. „Zo ben ik ook uiteindelijk aan mijn ‘artiestennaam’ gekomen. Ik reed daar rond in een oude Porsche 914 die ik zelf had gekocht – helemaal van mijn eigen geld, hè? – waar het dak van open kon en mijn lange haar wapperde in de wind. De mensen zagen dat en zeiden: ááh, daar is madame de Chamby! Nou, dat klonk zo goed, dat ik me vanaf mijn eerste expositie zo ben gaan noemen: Caroline Dechamby. Het helpt ook bij het schakelen tussen werk en privé. Want thuis ben ik gewoon Caroline Rijksen die een eitje bakt en in korte broek het onkruid uit de tuin trekt. „Ik ben een harde werker, dat zal iedereen om me heen kunnen bevestigen. Ik heb behoorlijk wat tegenslagen gekend in mijn leven. Mijn man die ervandoor ging, juist toen onze dochter ernstig ziek werd bijvoorbeeld. Dat zeg ik niet om te klagen, want het heeft me juist sterker gemaakt. Maar ik heb het wel altijd alleen gedaan en altijd geleefd van mijn kunst. Daar ben ik enorm trots op. „Ik ga altijd vroeg naar bed en word rond een uur of vier of vijf wakker. Dan pak ik pen en papier en schrijf ik op wat ik die dag wil gaan doen. Het is voor mij haast een meditatief moment, waarin ik heel helder na kan denken. Zalig! Dan is alles onder controle en slaap ik nog heerlijk verder. „Om half 8 spring ik mijn bed uit en ga ik naar buiten. Minstens anderhalf uur lopen in de bergen – en stevig doorlopen, hè? In de winter ga ik iedere ochtend skiën. Ik ben fanatiek; ik wil per se dat eerste spoor hebben op de piste en ski dan keihard naar beneden. Alleen. Het klinkt heel ongezellig wat ik nu ga zeggen, maar ik heb geen zin om op iemand te wachten. Daarom ben ik misschien momenteel ook vrijgezel. Ik leef mijn eigen ritme en kom zelfs dan nog regelmatig tijd tekort. Ik werk heel hard, zeven dagen in de week, het hele jaar door. Dat houd ik alleen vol omdat thuis rust is. Als ik dat niet heb, word ik overspannen. „Ik woon nu bijna dertig jaar in Crans Montana en denk dat het een van de mooiste plekken van de wereld is. De natuur, de zuivere lucht. Je kunt hier skiën, wandelen, golfen: het is zá-lig. In Zwitserland heb je twee soorten publiek: de autochtone Zwitsers en de buitenlanders die hier komen voor het land en het fiscale klimaat, zeg maar. Ik ken allebei die groepen heel goed. De jongens die met koeien werken, de guide de montagnes – dat zijn mijn vrienden. Die zijn zo geweldig. Maar ook die andere groep waardeer ik; met hen kan ik dinertjes hebben, golfen. Ze vragen hoe het gaat en gunnen je het succes. „Ik heb een huis en galerie in Saint-Tropez en samen met mijn zoon een galerie in Miami, maar ik zou er niet kunnen wonen. Tien jaar geleden was er een plan om mijn brand te vestigen in New York. Er waren investeerders aan boord en ik zou twee weken per maand daar gaan zitten. Nou, ik heb me moeten terugtrekken. De stress van die stad, de energieën van mensen, ik vind het een verschrikking. Hier leef ik mijn eigen ritme op mijn berg. Het is echt mijn home geworden.” Wonen Caroline woont in een vrijstaand huis met uitzicht op de Zwitserse Alpen. Ze verblijft ook regelmatig in Saint-Tropez, waar ze een eigen galerie heeft, en in de VS, waar haar zoon woont. Taal Ze spreekt Frans met haar kinderen en Engels met haar internationale klanten. Maar: „Nederlands is toch het fijnst, spreken in je moedertaal.” Eten en boodschappen Caroline kookt altijd zelf en houdt een dieet aan zonder gluten en melkproducten. „Beter voor mijn energielevel.” Huisdieren Twee katten, Fenzi en Chaton, allebei aanlopertjes. Als ze in het buitenland is, heeft ze een oppas die twee keer per dag langsgaat. Hulptroepen In haar werk heeft Caroline bewust niemand vast in dienst. Ook thuis doet ze bijna alles zelf. „Daarin ben ik misschien heel Nederlands, maar ik denk: hup, zelf heb ik het zo gedaan.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/QuWKwdU137wsfo4RoR-UT3yv8jo=/1280x/filters:no_upscale()/s3/static.nrc.nl/images/gn4/stripped/data134429822-a5f003.jpg'/>]]></description>
      <guid>https://nrc.nl/nieuws/2025/07/11/ik-wilde-een-avontuurlijk-leven-dat-is-denk-ik-de-rode-draad-a4900041</guid>
      <pubDate>Fri, 11 Jul 2025 07:06:10 +0000</pubDate>
    </item>
    <item>
      <title><![CDATA[‘Als we om 21.00 uur in bed liggen, geven we elkaar een high five’]]></title>
      <description><![CDATA[<p>Charon: „Het is héél burgerlijk, maar Daan en ik hebben dus een gedeelde agenda. Door mijn fulltime baan als stewardess bij de KLM is de tijd dat ik in Nederland ben beperkt. Vorige maand zat ik bijvoorbeeld zestien dagen in het buitenland. Als ik dan in Nederland ben, werk ik in het ziekenhuis, wil ik sporten, probeer ik mijn vrienden te zien en dan ben ik ook nog echt een familiemens. Dus als ik geen avondjes met Daniël blok in de agenda, zien we elkaar gewoon niet.” Daniël: „Van nature ben ik helemaal geen planner – ik weet nog geeneens wat ik morgenavond ga doen. Maar op een gegeven moment merkte ik dat het met Chars werk wel nodig is. Want als zij alles vol plant en we alleen samen slapen, dan heb je misschien wel wat uren met elkaar doorgebracht, maar dat is niet echt kwalitatieve tijd.” Charon: „Soms denk ik: het is wel heel vol en veel allemaal. Ik weet al voor vier weken met wie ik iedere avond eet; dat klinkt belachelijk natuurlijk. Mijn karakter is misschien wel dat ik bang ben mensen daarin teleur te stellen. Maar dat kan jij altijd goed relativeren.” Charon Bakker (25) werkt fulltime als stewardess bij de KLM en werkt daarnaast zo’n 12 uur per week als verpleegkundige in het OLVG ziekenhuis in Amsterdam. Daniël van Balen (25) is operationeel manager bij Noble Bouw in Amsterdam. Ze wonen niet samen, maar allebei in een huis met huisgenoten. Charon verdient ongeveer anderhalf keer modaal, Daniël iets minder dan één keer modaal. Daniël: „Dan zeg ik: het is nu wel even klaar met dat agenda volproppen. Als je iemand drie weken niet ziet, is dat geen ramp.” Charon: „Het helpt denk ik dat we in de basis allebei dezelfde types zijn. We hebben allebei veel energie, vinden vrienden en familie belangrijk en zijn niet vies van hard werken. We begrijpen elkaar gewoon.” Charon: „Mijn kinderdroom was om arts te worden, maar ik werd uitgeloot voor geneeskunde. Als vervanging ging ik HBO Verpleegkunde doen. Voor een jaartje, dacht ik, om te werken aan mijn cv. Maar toen ging ik op kamers en bij een studentenvereniging. Ja, dat was party. Ik merkte dat ik drie, vier keer per week op de tafels kon staan dansen, op vrijdag een tentamen maken en dat nog halen ook! Dus geneeskunde heb ik nooit meer gedaan, maar na vier jaar merkte ik dat ik niet gelukkig werd van een fulltime leven als verpleegkundige. Ik miste een uitdaging en zocht iets voor ernaast. Dat werd vliegen voor de KLM. Als kind mocht ik een keer een stewardess helpen in een Boeing 747, die toen nog zo’n upperdeck had. Dat is me altijd bijgebleven. Van 9 tot 5 op kantoor zitten is sowieso niks voor mij.” Daniël: „Dat heb ik precies zo. Nadat ik mavo, havo en commerciële economie had afgerond, wilde ik vooral lekker aan de slag. Ik begon bij een zakelijke kredietverlener, maar dat was me te sloom. Ik ben meer een actief bezig type.” Charon: „En jij bent van de side hustles.” Daniël: „Dat zijn klusjes in de avonden of het weekend om wat extra centjes binnen te halen; dat heb ik altijd gedaan. Een bootje varen op Koningsdag, een auto naar Marbella heen en weer rijden, iets ophalen in het oosten van het land. Heb je toch weer honderd of tweehonderd euro verdiend in de uren die je normaal op de bank zou zitten. Da’s gewoon lekker. Daarom past mijn huidige werk ook goed bij me. Ik werk nu bij Noble Bouw, een bedrijf dat grote bouw- en renovatieprojecten doet in Amsterdam. Het is van twee jongens die ik via via ken uit Amsterdam en ik ben eigenlijk hun rechterhand geworden. De ene dag rijd ik zakken puin van een grachtenpand naar de stort, de andere dag sta ik als operationeel manager dingen op een bouwplaats te regelen. Dat doe ik sinds oktober en het gaat supergoed! Het is de beste keuze die ik ooit heb gemaakt.” Charon: „Met alle cao’s voor vliegpersoneel ben je best veel vrij als stewardess. Ik ben bijvoorbeeld net terug uit Shanghai. Dan ben ik vier dagen weg en heb ik vervolgens acht dagen vrij. Acht dagen! En dan werk ik fulltime. Omdat ik me snel verveel en vrije tijd alleen maar geld kost, heb ik me aangemeld voor de flex-pool van het OLVG Ziekenhuis in Amsterdam. Daar werk ik nu gemiddeld twaalf uur per week als verpleegkundige, meestal op de longafdeling. Niet dat ik nou wild enthousiast word van astma of COPD, maar het is gewoon een heel leuk team daar.” Daniël: „Ik ben er trots op dat Char zo’n harde werker is en alles combineert. Ik zou me denk ik storen aan een partner die acht dagen op de bank zou liggen.” Charon: „We wonen allebei in verschillende huizen met huisgenoten. Als het kan, slapen we samen. Altijd bij mij. Daniël woont in een echt mannenhuis: één toilet heeft geen toiletbril, Daan doucht met z’n slippers aan. En daarbij vind ik het na het vliegen fijn om in mijn eigen bed te slapen.” Daniël: „Allemaal excuses waarom je nooit bij mij komt.” Charon: „Ik kom er denk ik... één keer in de drie maanden of zo?” Daniël: „Ongeveer ja.” Charon: „Onze liefde voor eten bindt ons. We zijn allebei, zoals mijn vader dat noemt, echte smikkelbeertjes.” Daniël: „We waren een keer met de hele familie op vakantie. Voor de lunch at mijn schoonvader gewoon een cracker, terwijl wij hele BLT-sandwiches [bacon, lettuce, tomato] aan het bouwen waren, met alles erop en eraan.” Charon: „Dan zegt mijn vader: ah, de smikkelbeertjes zijn weer aan het vreten, hoor.” Daniël: „Char maakt thuis maaltijden om mee te nemen naar het ziekenhuis en ik krijg daar dan ook een portie van mee, als lunch.” Charon: „Dan krijg je tacootjes mee, met alle goodies apart. Of van de week een homemade caesar salad.” Daniël: „Het is altijd over de top, in bakjes en allemaal zakjes. Dan zeggen de boys op kantoor: neeeee, heeft ze wéér eten voor je gemaakt? Heerlijk vind ik het. Ik hou daar echt van.” Charon: „Ik ben half Indisch en toon mijn liefde door eten. Dat zal het zijn.” Opstaan Als Charon werkt in het ziekenhuis, gaat om zes uur haar wekker. Daniël staat dan ook op, zodat hij die dag vroeg op het werk is of naar de sportschool kan. Sporten Charon en Daniël doen samen aan kickboksen. Daarnaast gaat Daniël een paar keer per week naar de sportschool, Charon volgt zo’n vijf groepslessen per week. Met haar ‘classpass’ kan ze wereldwijd lessen volgen, bijvoorbeeld in New York of Singapore. Sparen voor Een koophuis in Amsterdam. Charon: „Het klinkt heel yupperig, maar we willen een huis binnen de ring. Da’s nogal een uitdaging. Vanmorgen kregen we toevallig nog een belletje dat we met 75.000 euro zijn overboden. Dus het gaat super.” Naar bed Charon: „Een collega schrok hiervan, maar wij gaan dus heel vroeg naar bed. Sowieso voor half elf, het liefst rond tien uur en als we er om negen uur in liggen, geven we elkaar een high five.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/poN-46k1IH5R4TSqyvgqePIxpLc=/1280x/filters:no_upscale()/s3/static.nrc.nl/images/gn4/stripped/data134429465-8b068b.jpg'/>]]></description>
      <guid>https://nrc.nl/nieuws/2025/07/03/als-we-om-2100-uur-in-bed-liggen-geven-we-elkaar-een-high-five-a4899195</guid>
      <pubDate>Thu, 3 Jul 2025 07:06:11 +0000</pubDate>
    </item>
    <item>
      <title><![CDATA[‘We staan tegenwoordig om 5 uur op. Zo hebben we een uur samen voor de kinderen wakker worden’]]></title>
      <description><![CDATA[<p>Jytte: „We wonen in een huis aan de Amstel vlakbij de Magere Brug, dat we huren van Stadsherstel.” Maarten: „Dat is een stichting die is opgericht in de jaren 1950 toen een groot deel van Amsterdam vervallen was. Wat zij doen is krotten opkopen en opknappen. Het is heel moeilijk op hun wachtlijst te komen, die gaat eens in de zoveel jaar een week open. En de huur die je betaalt is schappelijk.” Jytte: „We huren een huis van 170 vierkante meter voor 3.200 euro per maand. Dat lijkt een hoge huur, maar in Amsterdam betaal je dat normaal voor veel minder vierkante meters.” Maarten Ottenhof (41) en Jytte Ottenhof-de With (39) wonen in een groot huurhuis aan de Amstel met hun drie kinderen en twee katten. Ze hebben sinds kort een bedrijf aan huis, Clinique ReBelle: een privékliniek die een combinatie aanbiedt van plastische chirurgie en coaching voor vrouwen. Samen verdienen ze 5 tot 6 keer modaal. Maarten: „Ik werk als plastisch chirurg in het Dijklander Ziekenhuis in Hoorn en Purmerend. Dat is een half uur rijden. Ik doe veel borstreconstructies, bijvoorbeeld bij vrouwen die borstkanker hebben gehad. Vroeger werd dat minder gedaan. De technieken waren minder aanwezig, vooral in streekziekenhuizen. Nu is de zorg veel beter en hoef je nooit meer ‘Nee’ te verwachten. Maar er zijn ook vrouwen die net genezen zijn en zeggen: even geen polonaise. Dat begrijp ik heel goed, maar vaak komen ze dan na een paar jaar toch terug.” Jytte: „Ik ben psychiater bij de crisisdienst van Arkin in Oud-West. Daar helpen we mensen die acuut psychiatrisch ontregeld zijn, heel somber of angstig. Mensen die het leven zelf niet meer zien zitten, suïcidaal zijn. In de war, psychotisch, mensen die niemand meer vertrouwen, niet meer weten wat echt is of niet. Soms is het wel lastig – dan neem ik het mee naar huis en ben ik er thuis nog mee bezig. Of als een patiënt een zelfmoordpoging gedaan heeft, of daar zelfs in geslaagd is – dat hoort allemaal bij het vak. Maar wat ik fijn vind bij Arkin is dat wij alles samen besluiten met een team, nooit alleen. Dus elke beslissing is breed gedragen. Dat vind ik fijn werken. Hiervoor werkte ik op een poli in het UMC. Dat vond ik een beetje solistisch werk en ik miste de actie. Het leuke van mijn huidige baan is: we zien zoveel verschillende dingen. Als je op een depressiepoli werkt zie je alleen maar mensen met een depressie.” Maarten: „Het zou niks voor mij zijn, wat Jytte doet. Te veel narigheid. Ik heb coschappen gelopen bij algemene chirurgie. Daar waren allemaal mensen met darmkanker bijvoorbeeld. De een na de ander ging dood. Dat vond ik een verschrikking. Geef mij maar plastische chirurgie, dat past beter bij me. Ik ben alleen bezig met mensen beter en mooier maken.” Jytte: „Ik vind het gewoon superinteressant waarom mensen zijn zoals ze zijn. En samen een beetje erachter te komen hoe ’t werkt. Samen een stukje verder komen. Je hoeft het niet zelf te voelen om iemand daarmee te kunnen helpen.” Maarten: „Ik werk nog maar één à twee dagen per week in het ziekenhuis, want sinds drie maanden zijn we gestart met onze eigen kliniek en dat is heel veel werk. Dus de rest van de werkweek ben ik daarmee bezig.” Jytte: „We richten ons op vrouwen, vooral moeders, en bieden een combinatie van plastische chirurgie en coaching. Een holistische benadering, om schoonheid van binnen en van buiten tot uiting te laten komen. Er verandert zo veel als je moeder wordt. Niet alleen lichamelijk maar ook mentaal. Je slaapt niet meer, hebt soms geen seks meer. Hoe hou je dat vol: moeder zijn en werken en vrouw zijn? Tegelijk is het superindividueel – en dat geldt zowel voor het lichamelijke aspect als voor het mentale: waar je last van hebt of behoefte aan hebt verschilt per vrouw.” Maarten: „De eerste week hadden we niemand, geen enkele klant! Maar nu gaat het echt goed. Cultureel gezien is er de laatste tijd wel sprake van een omslag in hoe er naar plastische chirurgie gekeken wordt in Nederland. Mensen riepen vaak ‘niet in gezond vlees snijden’ of zo. Veel vrouwen die in de menopauze komen kiezen er nu toch voor. In de VS is dit natuurlijk al langer geaccepteerd. Maar we raden het niet aan voor vrouwen die van plan zijn opnieuw zwanger te worden. Een buikwandplastiek bijvoorbeeld is niet handig als je na een jaar weer zwanger wordt.” Jytte: „We staan tegenwoordig om 5 uur op. Zo hebben we een uur om samen de dag door te nemen en dingen voor ons bedrijf te doen, voordat om 6 uur onze kinderen Vesper, Sofie en Hugo (7, 4 en 3 jaar) wakker worden. Want tussen 6 en 7 is echt ons spitsuur. Dan komen onze drie kinderen naar beneden en die moeten zich aankleden, ontbijten, haar kammen enzovoort. Daarna brengt degene van ons twee die tijd heeft de kinderen naar school.” Maarten: „We zijn hier anderhalf jaar geleden mee begonnen. Er moesten gewoon meer uren in de dag, ook omdat we een bedrijf wilden beginnen. Dus we knipten de avond eraf, die niet zo productief was.” Jytte: „We zijn ochtendmensen. ’s Ochtends zijn we fris en hebben we een fijne energie om te werken.” Maarten: „Het is heel leuk om aan je eigen onderneming te werken, maar het is ook iets dat nooit stopt. In het ziekenhuis is dat anders: als je geen dienst hebt hoef je nergens aan te denken. Nu is er altijd wel een pak papier dat op je ligt te wachten, iets met een vergunning of zo. Ik werk nu 60 uur per week. Maar in principe wil ik niet een soort workaholic worden. Ik zie het als tijdelijk.” Jytte: „Ik werk gemiddeld 45 uur per week, waarvan 24 bij de crisisdienst en de rest voor onze kliniek.” Maarten: „Waarom we dit zo graag wilden? Dat vraag ik me ook weleens af! Een eigen bedrijf geeft veel vrijheid en we kunnen het inrichten zoals we zelf willen. We vinden het leuk iets van onszelf op te bouwen en iets moois neer te zetten.” Praten over zelfdoding kan 24/7 anoniem en gratis via 0800-0113, de landelijke hulplijn van 113 Zelfmoordpreventie, of via chat op www.113.nl. Opstaan en naar bed Om 5 uur gaat de wekker. Dan beginnen ze met koffie de werkdag. Tussen 6 en 7, als de kinderen naar beneden komen, is het ochtendspitsuur. ’s Avonds kookt Jytte of Maarten of hun Filipijnse au pair. Als het laatste kind om 20 uur in bed ligt gaat vaak de laptop nog even open. Na 21 uur wordt er niet meer gewerkt. Dan kijken ze nog een serie of film in bed. Tussen 22 en 23 uur gaan ze slapen. Au pair en oppassen Ze hebben een au pair en twee oppassen. „Die rennen het laatste gat dicht”, aldus Jytte. „Als Maarten O.K. heeft en ik zit bij de crisisdienst met iemand die zelfmoord wil plegen, dan is het heel fijn als er iemand is voor de kinderen.” Datenight Vrijdagavond is ‘datenight’. Dan gaan ze naar de film. Jytte: „We gaan naar van alles en nog wat. In de bioscoop ontspannen we op een manier die thuis niet kan – er kan niet opeens een kind komen.” Maarten beaamt dit: “Er is geen laptop in je ooghoek, je kunt er niet doorheen lullen. In de bioscoop valt de hele week van me af.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/G16TMIRTN3b7gUn2lagVNk8NjUU=/1280x/filters:no_upscale()/s3/static.nrc.nl/wp-content/uploads/2025/06/29140617/data134094782-ae6c63.jpg'/>]]></description>
      <guid>https://nrc.nl/nieuws/2025/06/26/we-staan-tegenwoordig-om-5-uur-op-zo-hebben-we-een-uur-samen-voor-de-kinderen-wakker-worden-a4898485</guid>
      <pubDate>Thu, 26 Jun 2025 07:06:11 +0000</pubDate>
    </item>
    <item>
      <title><![CDATA[‘We willen mensen inspireren om gezondere keuzes te maken’]]></title>
      <description><![CDATA[<p>Nancy: „Ik maakte deel uit van de directie van een groot tv-productiehuis, maar belandde zo’n zes jaar geleden, na de geboorte van onze zoon, in een depressie. Ik sliep gewoon niet meer, wat naast een drukke baan natuurlijk funest is. Ik werd bijna suïcidaal, het was een hel. Maar ik wilde niet aan de slaappillen en antidepressiva. Uiteindelijk ben ik erbovenop gekomen dankzij adviezen over andere voeding en een betere leefstijl. Na een maand ging het beter. Ik was zo gegrepen door die aanpak dat ik een opleiding medische basiskennis en epigenetica ben gaan volgen. Na nog wat opleidingen heb ik mijn baan opgezegd en ben ik een praktijk begonnen als voedings- en darmtherapeut. Dat was heel succesvol.” Boudewijn: „En toen viel ík uit. Ik had in 2011 een softwarebedrijf met mijn broer opgezet, dat heel hard groeide. Maar dat gaf ook veel stress, want er speelden grote financiële belangen. Daarnaast werkte ik in de weekenden als piloot van privéjets, terwijl ik alleen in mijn eigen bedrijf al 60 uur per week draaide. In 2019 kreeg ik een burn-out.” Nancy: „Hij was heel boos.” Boudewijn: „Omdat ik het heel naar vond dat er niks meer uit mijn handen kwam. En omdat ik een burn-out altijd een beetje aanstellerij had gevonden, maar nu kon ik zelf niet eens meer mijn bed uitkomen.” Nancy Pronk (41) en Boudewijn Mos (45) wonen met hun dochter (8) en zoon (6) in Blaricum. Nancy studeerde commerciële economie en werkte jarenlang in de media. Boudewijn volgde een opleiding tot verkeersvlieger en had een softwarebedrijf. Ze halen ieder circa 3.500 euro bruto per maand uit hun socialhealthplatform Qogni, dat acht werknemers telt. Nancy: „Ik stond natuurlijk meteen klaar met adviezen en voeding.” Boudewijn: „Maar van je eigen vrouw neem je natuurlijk niks aan. Pas na vier maanden ging ik luisteren. Weer twee weken later sliep ik weer en kwam mijn creativiteit terug. Toen wilde ik nog maar één ding: doen wat Nancy doet en dan voor heel veel mensen. Dat was het begin van Qogni, ons socialhealthplatform, dat zich richt op gezondheid en persoonlijke groei.” Nancy: „We hebben een analysemodel gemaakt waarmee we psychisch verzuim kunnen voorspellen op basis van een anonieme profielschets die werknemers zelf opstellen. Dat hebben we vier jaar lang getest bij bedrijven en particulieren.” Boudewijn: „Toen het weer beter met me ging, ben ik wel weer gaan vliegen, want ik wilde mijn brevet niet laten verlopen. Maar het voelde niet goed meer, omdat vliegen zo slecht is voor het milieu. Toen ben ik gaan vliegen met een goed doel: medische repatriëringsvluchten. Dat heb ik nog drie jaar gedaan.” Nancy: „En nu zijn we extreem druk met ons bedrijf. We willen mensen inspireren om gezondere keuzes te maken. De app is gratis, ons verdienmodel is dat bedrijven, arbodiensten, verzekeraars en ziekenhuizen ons platform kopen. Dan kunnen zij zien hoe hun organisatie ervoor staat en kunnen ze gericht actie ondernemen. Want verzuim is erg duur.” Nancy: „Onze balans is beter geworden. Vroeger werd mijn agenda bepaald door de hysterie van de dag, door andermans belangen. Nu hebben we meer tijd voor elkaar en voor de kinderen. Op woensdagmiddag en vrijdagmiddag ben ik er helemaal voor hen. Verder doe ik de boodschappen en kook ik. Elke avond na het eten klappen ze voor me, lief hè?” Boudewijn: „Ik was altijd van huis en had geen benul hoe het thuis functioneerde. Pas toen ik ziek werd, zag ik wat Nancy allemaal deed. Nu breng ik de kinderen naar school en ga ik met ze naar voetbal. En geeft Nancy mij aanwijzingen voor de wasmachine.” Nancy: „Ik geef nu beter mijn grenzen aan. Bijvoorbeeld als Boudewijn al om half zeven ’s morgens in bed de eerste ideeën over het bedrijf begint te ventileren. Dan zeg ik: ‘Om half negen ben je de eerste.’ Ik schat dat ik nu 70 procent in het huishouden doe en Boudewijn 30 procent. Dat was 95 en 5 procent.” Boudewijn: „Ik doe ook de tuin. Maar ons nieuwe leven is weleens wennen, hoor. Vroeger reisde ik de hele wereld over, nu ben ik de hele dag thuis.” Nancy: „Ja, in spannende tijden levert dat weleens stress op. Je moet oppassen dat je niet alleen maar elkaars zakenpartner bent, maar ook eens aan elkaar vraagt: ‘Hoe gaat het met jou?’” Nancy: „Het was best een avontuur om samen te gaan werken. Al ons geld zit in Qogni. Ruim een miljoen!” Boudewijn: „We wilden het platform graag runnen zonder investeerders.” Nancy: „We waren tweeverdieners met een dikke bankrekening, maar het lukt ons nu ook om te leven met de hand op de knip. Maar als we weer geld hebben, zou ik wel weer eens écht lekker op vakantie willen.” Boudewijn: „We gaan wel naar een klimbos of een museum, zodat de kinderen toch van alles beleven. Verder koken we nu thuis en gaan we niet meer naar een restaurant. En deze zomer gaan we naar het vakantiehuis van Nancy’s ouders in Spanje. Vorig jaar zaten we in de caravan van mijn ouders in Frankrijk. Zaten we te beeldbellen met klanten via een krakende internetverbinding. Na tien dagen waren we weer thuis.” Nancy: „Gelukkig hebben we een prachtig huis, waardoor we eigenlijk niet met vakantie hoeven. En we kunnen leven als goden in Frankrijk, maar ook heel goed zuinig zijn. Ik ben echt een bonusshopper geworden.” Boudewijn: „We hebben alles om gelukkig te zijn.” Nancy: „En dat zijn we dus ook.” Wonen Het gezin woont in een vrijstaand huis in Blaricum. Vervoer Nancy heeft een auto voor het gezin, Boudewijn heeft een auto voor zakelijk gebruik. Sport Ze doen aan fitness en wandelen elke dag. In het weekeinde legt Nancy een klein parcours aan in de tuin om samen met de kinderen lekker bezig te zijn en om hun te leren dat sporten erbij hoort. En ze zwemmen en suppen weleens in het water achter de tuin. Sparen Daar is nu even geen ruimte voor. Laatste grote uitgave Hun bruiloft in 2024. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/zYfAttP-VG4zVBfet6F03_ZrUfs=/1280x/filters:no_upscale()/s3/static.nrc.nl/wp-content/uploads/2025/06/18131755/data133838275-a92edb.jpg'/>]]></description>
      <guid>https://nrc.nl/nieuws/2025/06/18/we-willen-mensen-inspireren-om-gezondere-keuzes-te-maken-a4897362</guid>
      <pubDate>Wed, 18 Jun 2025 07:06:11 +0000</pubDate>
    </item>
    <item>
      <title><![CDATA[‘Het werken met de seizoenen,  de gewassen –  dat is mooi’]]></title>
      <description><![CDATA[<p>Thea: „Dit stuk van Oost-Groningen staat bekend als een graangebied. Mijn ouders hadden altijd een akkerbouwbedrijf, met tarwe, gerst, suikerbiet en doperwten. In 2005 hebben ze daar een graanhandel bij gekocht. Nu heeft mijn broer het akkerbouwbedrijf overgenomen en werk ik in de graanhandel, waar mijn ouders ook nog steeds werken.” Gerrit: „Ik kom oorspronkelijk van Het Hogeland af, vlak bij de Eemshaven. We woonden zelf niet op een boerderij, maar wel echt buitenaf op het platteland. Zo heb ik dat agrarische leven meegekregen en het heeft me altijd getrokken. Het buiten zijn, het werken met de seizoenen, met de gewassen – dat vind ik mooi. Na de landbouwschool in de stad, ben ik blijven hangen op mijn stage-adres, een akkerbouwbedrijf. Daar verbouwden we pootaardappels, uien en wortelen. Ook wel een beetje graan, maar dat was niet de hoofdmoot – we gebruikten het alleen als rustgewas. En nu zit ik met niks anders dan graan! Dat is wel grappig ja.” Foto’s Mona van den Berg Thea Buseman (31) en Gerrit Ausema (30) wonen in Scheemda. Daar werken ze allebei bij Buseman Granen, het familiebedrijf van Thea’s ouders in inkoop, verkoop en opslag van granen. Thea doet daarnaast bestuurswerk voor de Groninger Graanbeurs en voor Niscoo, een kenniscoöperatie voor de agrarische sector. Ze hebben een gezamenlijk inkomen van ruim één keer modaal. Thea: „Wij zitten in de graanop- en overslag. We hebben ons eigen pakhuis en drie vrachtwagens. Boeren brengen in de zomer hun graanoogst bij ons of wij halen het zelf op. Dan slaan we het graan voor ze op en kopen het van ze. Vervolgens verkopen wij het dan weer door aan kippenboeren, varkensboeren of veevoederfabrieken.” Gerrit: „De meeste mensen denken bij graan aan brood en meel, maar veruit het meeste graan gaat naar de diervoedingindustrie.” Thea: „Ik heb nu ook een project lopen om te kijken of we brouwgerst kunnen leveren aan bierbrouwerijen. Zodat je lokaal bier kunt drinken met lokale gerst. Het loopt nog niet zo heel hard, moet ik zeggen, maar het is wel een leuk tastbaar product.” Gerrit: „Graan is een wereldmarkt, dat bepaalt ook de prijs. Wij zijn dan misschien wel de graanschuur van Nederland, maar op wereldniveau is dat natuurlijk niks. Wij verhandelen dit jaar richting de 40 duizend ton. Er zijn ook schepen waar dat in één keer in past.” Thea: „Wij zijn een kleine, lokale speler en dat is voor ons ook juist de charme. Daar kun je een boterham aan verdienen, maar je moet het ook leuk vinden, zegt mijn vader altijd.” Gerrit: „Ik ga er ’s ochtends als eerste uit, om kwart over zes. Dan rijd ik naar het pakhuis; dat is vijf minuutjes weg.” Thea: „Ik ben er een half uurtje later. Wij maken in de zomer al zoveel extra uren. Dan vind ik dat ik daarbuiten wel wat later mag beginnen.” Gerrit: „Dat vind ik dus echt zonde. Als ik om acht uur pas die kant oprijd en ik zie zoveel mensen hier op het land al bezig, dan denk ik: oh, die hebben allemaal al een extra uur te pakken vandaag.” Thea: „Daar heb ik minder last van, haha.” Gerrit: „Op het werk zit Thea vooral op kantoor en ik doe meer de praktische kant binnen het bedrijf. Het pakhuis is een klein fabriekje. We hebben een productielijn waar we graan schonen voor kippenboeren, of brouwgerst zeven op kleine steentjes en strootjes. Ik help de vrachtwagens mee laden, ontvang klanten voor de weegbrug. En af en toe hobbel ik het kantoor binnen, om mee te krijgen wat daar allemaal gebeurt.” Thea: „Op kantoor houd ik me bezig met de planning, de handel. Tussen de middag ga ik altijd even naar huis om bij mijn twee paarden te kijken. Ik vind het wel lekker om daar even wat rust te pakken, want op kantoor gaat het de hele dag door met telefoontjes, klanten, overleggen. Het is wel echt werk van seizoenen. In de zomer is de piek, met de oogst in juli en augustus.” Gerrit: „Dat is waar je het als boer allemaal voor doet en voor ons is dat ook een prachtige tijd. Dan rijden we in twee maanden de pakhuizen vol.” Thea: „Het is met de graanoogst altijd mooi weer en er heerst een bepaald sfeertje. Je weet dat je lange dagen gaat maken met z’n allen, maar iedereen heeft er zin in.” Gerrit: „Dan werken we zeven dagen in de week, en na het eten gaan we ’s avonds ook weer door.” Thea: „Maar dat is het allemaal waard. Het is een punt in het jaar waar je zo naar toeleeft. Ik zeg altijd: een zomer niet geoogst is een zomer niet geleefd.” Thea: „Op vakantie in de zomer zit er dus niet in. Sowieso gaan we niet echt vaak op vakantie.” Gerrit: „In de winterperiodes zou het kunnen, maar het afgelopen jaar waren we druk met het verbouwen van ons huis. Voor mij was dat wel prima; Thea hecht er meer waarde aan om verder weg op vakantie te gaan.” Thea: „In 2018 heb ik gebackpackt, dat vond ik superleuk. Ik heb een reis door Namibië, Botswana en Zimbabwe gemaakt. En daarna een andere grote reis met een vriendin door Zuid-Amerika. Maar nu ik in het bedrijf zit en je zelf moet bepalen wanneer je vrij neemt, komt het er toch niet van. Er is altijd wel iets.” Gerrit: „Terwijl even op vakantie wel goed voor je is. We zouden er eigenlijk meer tijd voor vrij moeten maken.” Thea: „We willen ook thuis wat vaker genieten, nu we zo’n fijne eigen plek hebben. Achter ons huis hebben we een mooie picknicktafel in het gras. Vorig jaar hebben we daar lekker gezeten met een biertje na een lange dag oogsten. Als het even meezit, zijn de buren ook nog aan het combinen [maaien en dorsen]. Nou, da’s helemaal genieten.” Gerrit: „We mogen ook graag een keer uit eten gaan. Bij Van der Valk of zo, of een steakhouse. Ik denk dat áls we op vakantie gaan, we er allebei van kunnen genieten om gewoon verzorgd te worden. Nee, niet all-inclusive.” Thea: „Oh nee, dat vinden we verschrikkelijk.” Gerrit: „Maar wel gewoon lekker uit eten, lekker lunchen.” Thea: „We zeiden laatst tegen elkaar dat we sowieso één week vakantie moeten pakken dit jaar.” Gerrit: „Of vaker dan één week, dat klinkt al beter.” Wonen Thea en Gerrit wonen sinds vorig jaar in een koophuis in Scheemda (Oost-Groningen), een oude boerderij die ze vorig jaar hebben verbouwd. Huisdieren Thea heeft een eigen paard en een pony achter hun huis staan. En ze hebben twee katten: Gersie en Waaite – gerst en tarwe in het Gronings. Koken/boodschappen De regel is: wie het eerst thuis is, die kookt. In de praktijk is dat fifty-fifty verdeeld. Ze halen in het weekend boodschappen voor de hele week bij de Jumbo. Sparen Voor een bedrijfsovername. Thea: „En het afgelopen jaar is veel geld gaan zitten in het nieuwe huis: de verbouwing, een nieuwe bank, een nieuwe tafel. Dus ik ben eigenlijk wel blij dat het wensenlijstje nu wat korter is geworden.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/yF_7FYae5AyX7W1aMObafkcD9PY=/1280x/filters:no_upscale()/s3/static.nrc.nl/images/gn4/stripped/data133529919-c639dc.jpg'/>]]></description>
      <guid>https://nrc.nl/nieuws/2025/06/11/het-werken-met-de-seizoenen-de-gewassen-dat-is-mooi-a4896455</guid>
      <pubDate>Wed, 11 Jun 2025 07:06:12 +0000</pubDate>
    </item>
    <item>
      <title><![CDATA[‘Voordat we naar bed gaan, mediteren we op een spijkermat’]]></title>
      <description><![CDATA[<p>Thomas: „Wij hebben elkaar ontmoet in maart 2022. Hier in Haarlem, in club XO. We werkten toen allebei op een sportschool, maar niet dezelfde.” Demi: „Toen we anderhalf jaar een relatie hadden, kregen we het aanbod een kleine gym in Heemstede over te nemen waar Thomas al zes jaar werkzaam was als trainer. Bij mijn gym was ik manager en ik gaf groepslessen. Dit leek ons een mooie kans om onze skills en ervaring te combineren. Dus we zijn ervoor gegaan. We woonden toen nog niet eens samen.” Thomas: „En toen hadden we opeens een sportschool samen.” Demi: „Het was natuurlijk wel een stap, maar we twijfelden niet.” Thomas: „We voelen ons thuis bij elkaar en zijn een team. Alles gaat goed, van boodschappen doen tot wat dan ook. We kunnen zeggen wat we willen zonder dat de ander zich aangevallen voelt.” Demi: „En we hebben dezelfde liefde en passie voor sport.” Thomas: „Het is een avontuur, alles is nieuw. Klantenadministratie, financiën, marketing. Demi is iets meer actief achter de schermen en ik iets meer op de voorgrond.” Demi: „We hebben de naam en alle apparaten van de vorige eigenaar gekocht. Het pand huren we.” Foto’s Mona van den Berg Thomas Luiting (28) en Demi Vledder (29) hebben samen een sportschool in Heemstede, Premium Fitness Boutique, en wonen in Haarlem in een huurappartement met dakterras. Van sport, hun passie, hebben ze hun werk gemaakt. Schoonmaken doen ze zelf, zowel thuis als op de gym. Voordat ze naar bed gaan, liggen ze 20 tot 25 minuten op een spijkermat. Samen verdienen ze één keer modaal. Thomas: „Onze doelgroep zijn mensen vanaf een jaar of 30, die tussen kinderen en werk door onder begeleiding komen sporten. Dat doen we in groepjes van maximaal zes personen, waarbinnen iedereen een eigen programma volgt. Maar een-op-een personal training is natuurlijk ook mogelijk.” Demi: „Daarnaast zijn er groepslessen waarbij iedereen hetzelfde doet, met maximaal tien personen. Die doen we altijd buiten, ook als het slecht weer is; onder een zeil, dus droog – en op muziek. Onze gym ligt tegenover het Groenendaalse Bos. Als je sport, kijk je tegen het bos aan. We horen van klanten dat ze zich in de winter beter, gezonder en vrolijker voelen vanwege het buiten sporten.” Thomas: „We hebben 156 leden, vooral uit Heemstede, Haarlem en Bennebroek. We hebben nu meer leden dan toen we begonnen – dus dat is fijn. De energie die we erin stoppen, werpt vruchten af.” Demi: „In dezelfde periode als waarin we ons bedrijf begonnen, gingen we samenwonen. We wonen in Haarlem, randje centrum, in een huurappartement van nog geen 60 vierkante meter. Maar wel met dakterras! Het is een oud pand, maar ons appartement is gerenoveerd. De ingang is door een snackbar heen. Nee, we kopen nooit een snack.” Thomas: „Het is wel een grappig contrast met onze lifestyle.” Demi: „Hoeveel we werken, verschilt per week. We werken meestal 30 uur fysiek in de gym. Daar komt dan nog administratie, facturatie, personeelszaken en marketing bij. Zulke dingen doen we vaak in een strandtent. We werken zes ochtenden, van maandag tot en met zaterdag, en drie avonden per week. Zondag is onze enige vrije dag, tenzij er een personeelslid ziek is, dan moeten we invallen. Maar anders houden we die zondag vrij: geen afspraken, laptop dicht, tijd voor elkaar.” Thomas: „Ik ben tevreden over mijn work-life balance. Toch zou het wel lekker zijn twee dagen weekend te hebben. Maar dit is ook prima – de zaterdagochtend is gezellig, want het is weekend en er is een fijne sfeer binnen de club. Ik ga nooit met tegenzin naar werk. Maar een tweede dagje vrij zou fijn zijn.” Demi: „Ik ben niet ontevreden, al zou ik wel wat meer tijd voor vrienden en familie willen hebben. Omdat we vaak ’s avonds werken, kunnen we niet overal bij zijn.” Thomas: „Een andere uitdaging in het combineren van werk en privé is om niet te lang in werk te blijven hangen. Je moet echt een eindtijd zetten. Dan doen we de laptop dicht, en kunnen we het collega-zijn even neerleggen, en dan zijn we weer vriendje en vriendinnetje.” Demi: „Er waren tijden dat ik thuis altijd nog even de laptop opensloeg. Dat doe ik nu minder. Gelukkig lukt het nu ook om in kortere tijd dezelfde dingen te fixen.” Thomas: „Liefde is er ook tijdens het werk, we knipogen weleens naar elkaar. En als iedereen weg is, geven we elkaar soms een kusje.” Thomas: „Koken vinden we allebei leuk. Ik vind het niet erg te wassen en schoon te maken.” Demi: „Stiekem doet hij nog meer dan ik.” Thomas: „Soms, als er een training uitvalt, zet ik gewoon mijn koptelefoon op en doe ik even de wc en de wastafel.” Demi: „We werken drie avonden per week tot negen uur op de gym. Dan gaan we naar huis en om tien uur liggen we al in bed. We zijn tenslotte om 6 uur opgestaan en moeten de volgende dag ook weer om 6 uur op. Wat dat betreft is de dinsdagavond heilig, dan zijn we vrij.” Thomas: „Voordat we naar bed gaan, mediteren we vaak nog even. Dat doen we op een spijkermat. Dat is een mat met spikes van plastic. Daar ga je dan 20 tot 25 minuten op liggen, op je rug. In het begin is het pijnlijk, maar nu niet meer, omdat we eraan gewend zijn.” Demi: „Het helpt tegen stress, je valt beter in slaap. Het is goed voor de bloedsomloop en je hebt minder spierpijn. Je kunt het vergelijken met acupunctuur of deep tissue-massages.” Thomas: „Er is een pijnprikkel, maar na een tijdje gaat je lichaam endorfine afgeven. Dat voelt prettig en daarvan ga je juist ontspannen naar bed.” Demi: „Van het samenwerken is onze relatie alleen maar beter geworden.” Thomas, lachend: „Ze luistert nu nog beter naar me!” Demi: „Of we nog dromen hebben? Een kindje. En een koopwoning.” Thomas: „Voor nu is de droom een leuk, gezond bedrijf op te bouwen.” Demi: „Maar uiteindelijk hoop ik dat we een gezinnetje mogen krijgen met twee gezonde kindjes en natuurlijk trouwen. Dat zal over een paar jaar pas zijn. Ik hoop wat eerder!” Dagelijkse routine Om 5.45 uur gaat Demi’s wekker, om 6 uur die van Thomas. Om 6.40 gaan ze de deur uit, en rijden naar hun sportschool in Heemstede. Vanaf 7 uur geven ze trainingen, tot 12 uur. Vervolgens sporten ze zelf en dan gaan ze naar huis om te lunchen. Op maandag, woensdag en donderdag werken ze ook nog ’s avonds in hun sportschool, tot 21 uur. Koken Ze koken altijd ’s middags. Na de lunch met broodjes of wraps bereiden ze rijst- of pastagerechten met kip of vis en veel groente. Altijd maaltijden voor vier personen: de helft nemen ze mee voor ’s avonds, de andere helft doen ze in een bakje in de vriezer. Dat kunnen ze later meenemen naar de gym. Schoonmaken Ze poetsen zelf, thuis en op de zaak, hebben geen hulp. „Ik vind het belangrijk dat de zaak netjes is”, zegt Thomas. „En een toilet schoonmaken is niet de ergste taak van de wereld. Ik vind het geen probleem om even boven die pot te hangen. Daarna was je je handen, niks aan de hand. En het is satisfying. Gewoon je huisje schoon, dan voel je je zelf ook fris.” Demi is het met hem eens: „Een opgeruimd huis is een opgeruimd hoofd, zeg ik altijd.” Vakantie Demi en Thomas gaan eens per jaar een week skiën en twee weken op zomervakantie. De vorige skivakanties gingen naar Val Thorens en Flachau. Deze zomer gaan ze naar Mallorca, vorig jaar gingen ze naar Griekenland. Hun eerste vakantie samen ging naar Fuerteventura (Canarische Eilanden). Demi: „Dat was heel romantisch.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/lCGMwn6yj6kTleDkKbk8jwQZafE=/1280x/filters:no_upscale()/s3/static.nrc.nl/images/gn4/stripped/data133218597-6d32c3.jpg'/>]]></description>
      <guid>https://nrc.nl/nieuws/2025/06/05/voordat-we-naar-bed-gaan-mediteren-we-op-een-spijkermat-a4895951</guid>
      <pubDate>Thu, 5 Jun 2025 07:06:12 +0000</pubDate>
    </item>
    <item>
      <title><![CDATA[‘Er gaat elke dag wel iemand naar voetbaltraining’]]></title>
      <description><![CDATA[<p>Joanne: „Wij wonen al vijftien jaar in Amersfoort, waarvan de laatste vier jaren in Soesterhof, een collectief woonproject. We hebben met tweeënveertig huishoudens samen een woonplek gerealiseerd met een gezamenlijke tuin en gezamenlijk tuinhuis.” Arjen: „Het is deels koop, deels huur. Want we wilden dat dit project ook sociaal gemengd zou zijn. Belangrijk vinden we betrokkenheid bij elkaar. Eén keer per maand eten we samen, we doen activiteiten samen, lenen spullen van elkaar.” Joanne: „Elke maand is er een tuinwerkdag, een klusochtend en een algemene ledenvergadering. We hebben ook een gezamenlijke pizza-oven. Als iemand die aansteekt stuurt die ook een berichtje rond zodat iedereen het weet.” Arjen: „Het traject van idee naar project duurt wel een paar jaar. Je kiest met een groep mensen je eigen architect en ontwikkelaar.” Joanne: „We wilden het deels ook omdat we deze wijk heel erg leuk vinden. We woonden hier al in een heel klein huisje, maar een groot huis in deze wijk konden we niet betalen. Het is een ouderwetse volksbuurt waar inmiddels ook yuppen uit Utrecht en Amsterdam zijn neergestreken. Het ligt vlak bij het station, de stad en het bos. Het is eigenlijk een oude NS-arbeiderswijk.” Arjen: „We hebben ook een eigen tuin, maar geen schutting. We hebben struiken die de grens markeren of een raster van wilgentakken of een klimoprek. Er zijn dus wel afscheidingen, maar op een natuurlijke manier.” Joanne (42) en Arjen (43) van der Schee wonen in een collectief woonproject met 42 huishoudens in Amersfoort. Zij werkt bij ZOA, een ngo die hulp biedt in noodgebieden, hij werkt bij de provincie Flevoland waar hij bezighoudt met wonen. Ze hebben vier kinderen, twee dwergpapegaaien, drie krielkippen en een Labradoodlepup op komst. Alle gezinsleden voetballen. Het inkomen is 2,5 à 3 keer modaal. Joanne: „Ik werk bij ZOA, een ngo die hulp biedt aan mensen in nood in het Mondiale Zuiden. We zijn actief in gebieden die getroffen zijn door oorlog en rampen, met mensen die op de vlucht zijn, zoals Soedan, Myanmar, Syrië. Maar wij doen meer dan noodhulp. We vliegen in bij een ramp en blijven dan ook, totdat de lokale communities zich weer kunnen redden. We doen landbouwprojecten, helpen mensen weerbaarder te worden tegen klimaatverandering en doen veel vredeswerk op lokaal niveau: we zorgen dat vluchtelingen en de host community goed kunnen samenleven. Bij ZOA ben ik verantwoordelijk voor het team institutionele relaties. Dus ik ga over de subsidies van overheden, zoals de Nederlandse overheid, de Europese Unie, de VS. We zijn al langer bezig ons voor te bereiden op lastige tijden. Want niet alleen de Nederlandse overheid bezuinigt, maar ook het decreet van Trump heeft heel vergaande gevolgen. De steun van de Amerikaanse overheid is direct gestopt. Het is een heel uitdagende tijd voor ons.” Arjen: „Ik werk bij de provincie Flevoland. Ik heb daar verschillende programma’s aangestuurd en momenteel ben ik intensief betrokken bij de woondeals van de provincie. Ons doel is natuurlijk om meer woningen te realiseren, maar ook dat de nieuwe bewoners fijn kunnen wonen in Flevoland. Ik werk aan alle facetten van woningbouwopgave – voorwaarden en knelpunten, dingen als stikstof en netcongestie die in de weg zitten. Het gaat erom dat we in Flevoland genoeg bouwen om de woningnood tegen te gaan en het liefst ook betaalbare woningen. En ja, het zou wel een klein beetje kunnen helpen als meer mensen in een collectief project zouden wonen zoals wij. Maar de meeste mensen willen het niet, ook omdat het voortraject zo lang duurt en zo veel werk is. Dus het zullen niet de grote aantallen worden die je zou willen, maar het aandeel groeit. Het is nu 1 procent en dat zal in de komende jaren wel wat meer worden. Ik werk in principe in Lelystad maar ik zit ook vaak in Amsterdam, omdat Flevoland meedoet met het samenwerkingsverband Metropoolregio Amsterdam.” Joanne: „We hebben vier kinderen : Jelte (14), Berend (12), Kees (9) en Maud (4). Dat is heel leuk, maar ook heel pittig. De jongste moet je om zeven uur naar bed brengen en om tien uur zit er nog een puber naast je op de bank. En er is altijd wel wat. Dan is er weer een thema op school en moeten ze wat meenemen. Dan weer is de juf jarig en moeten ze verkleed. Zwemles, voetbal, logopedist, huisarts, feestje, topografietoets. En dat allemaal keer vier. Hoe druk het is met vier kids weet je niet van tevoren. Maar ik wilde altijd vier kinderen.” Arjen: „Ik vond 2 of 3 ook genoeg maar we zijn er hartstikke blij mee.” Joanne: „De vierde is een meisje. De eerste kleindochter van mijn ouders. Dat was niet de reden om een vierde kind te nemen maar dat het een meisje bleek te zijn was wel een extra cadeautje.” Arjen: „Voetbal is een leidende draad in ons gezin.” Joanne: „We zitten alle zes op voetbal. Althans alle vijf en onze jongste, Maud, wil ook.” Arjen: „Ik voetbalde altijd al.” Joanne: „En ik voetbal ook sinds vier jaar met een vrouwenteam hier in de wijk. Op maandag trainen we en op vrijdag spelen we af en toe zeven tegen zeven op een half veld.” Arjen: „Er gaat hier in huis elke dag wel iemand naar voetbaltraining, behalve op zondag.” Joanne: „We hebben ook vijf huisdieren en de zesde is op komst. Twee dwergpapegaaien, Guusje en Ollie. Ze zijn van Berend en heel belangrijk voor hem. Verder hebben we drie krielkippen: Maudini, Keesje en Berendina. Die hebben we vernoemd naar de kinderen. En we krijgen deze maand onze eerste pup. Een Labradoodle.” Arjen: „We hebben nog geen naam.” Joanne: „Daarover zijn we druk in discussie.” Opstaan Om 6.45 uur gaat de wekker. De ene keer wordt er flink gesnoozed, de andere keer springen Arjen en Joanne er direct uit. Om 7.30 uur zit iedereen aangekleed aan het ontbijt. Bedtijd Joanne: „Ik ben vaak helemaal op om 22 uur.” Arjen: „Ik blijf vaak nog wat langer op. Even de boel afruimen of een voetbalwedstrijd afkijken.” Om 23 uur gaat het licht uit, in het weekend ietsje later. Thuiswerken Joanne werkt in Apeldoorn. Op vrijdag is ze vrij, vaak werkt ze maandag en/of dinsdag thuis. Arjen werkt in Lelystad. Op woensdag werkt hij thuis en vaak op vrijdag ook. Hobby’s „Ik hou van lezen”, zegt Joanne, „maar ik heb er nu haast geen tijd voor. Normaal hou ik van literatuur maar nu moet het makkelijk leesbaar zijn. Thrillers, crime. Op dit moment lees ik De zeven zussen van Lucinda Riley.” Arjen houdt van muziek luisteren. „Dat varieert van blues tot progressieve rock.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/69wYZuLttOLBv3erJ-7l_oySlxs=/1280x/filters:no_upscale()/s3/static.nrc.nl/wp-content/uploads/2025/06/01150228/data132925421-a13c60.jpg'/>]]></description>
      <guid>https://nrc.nl/nieuws/2025/05/30/er-gaat-elke-dag-wel-iemand-naar-voetbaltraining-a4895083</guid>
      <pubDate>Fri, 30 May 2025 07:06:12 +0000</pubDate>
    </item>
  </channel>
</rss>
