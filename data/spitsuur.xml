<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Een vast ritme heb ik niet’]]></title>
      <description><![CDATA[<p>„Als activiste strijd ik tegen validisme, oftewel discriminatie van mensen met een beperking. Dat gaat niet alleen over fysieke ontoegankelijkheid van gebouwen en openbaar vervoer, maar ook over sociale ontoegankelijkheid: dat je anders behandeld wordt en je niet welkom voelt. Dat mensen de valide persoon die naast je loopt aanspreken in plaats van jou. Dan zeg ik: ‘Ik ben hier, hoor, ik kan zelf antwoord geven!’ Als gehandicapte word je minder serieus genomen. „Toen ik 34 was, zakte ik op mijn werk in elkaar. Ik bleek een herseninfarct te hebben. Sindsdien ben ik aan de linkerkant van mijn lijf grotendeels verlamd. „Het heeft zeven jaar geduurd voordat ik mijn weg vond naar belangenbehartiging en activisme. In 2010 heb ik het Platform Gehandicapten Zuidoost overgenomen, een multiculturele organisatie van mensen met een beperking. Daarnaast heb ik een website en Facebook onder de naam Carryonthemove. „Mijn dagelijkse werk is gevraagd en ongevraagd advies geven over toegankelijkheid, aan overheden en particuliere partijen zoals projectontwikkelaars. Verder organiseer ik bijeenkomsten voor onze achterban en help ik in individuele gevallen. Zo heb ik net iemand geholpen die een rolstoelkaart had gekregen voor het theater, maar te horen kreeg dat de voorstelling uitverkocht was, inclusief de drie stoelen die normaal worden weggehaald om de rolstoelplek vrij te maken. Toen heb ik bij het theater geregeld dat ze een kaartje kon krijgen voor een andere voorstelling.” „In 2010 ontmoette ik mijn partner Ronald. Hij zat toen in een moeilijke periode. Hij was net gescheiden van de vrouw met wie hij twintig jaar samen was geweest. Hij vond het leven niet leuk meer en zag ’t allemaal niet meer zitten. „Ik heb zijn leven flink op z’n kop gegooid, want ik ben heel ondernemend, dus ik nam hem overal mee naartoe. Bijeenkomsten over maatschappelijke thema’s, raadsvergaderingen, uit eten en we gingen er vaak op uit in de natuur. „Het werd never never a dull moment voor hem. Zo is hij het leven weer leuk gaan vinden. Ronald had geen handicap en als we samen over straat gingen, keken mensen hem weleens medelijdend aan. Zo van: ik heb met je te doen. Dat vond hij heel raar. Hij zei altijd tegen me: ‘Jij redt mij!’ Caroll Sastro (58) werd geboren in Paramaribo. Later woonde ze in Den Haag, nu in Amsterdam Zuidoost. Ze is Hindoestaanse en Javaanse. Op haar 34ste raakte ze gedeeltelijk verlamd door een herseninfarct. Als Carryonthemove en voorzitter van Platform Gehandicapten Zuidoost strijdt ze tegen discriminatie van mensen met een beperking. Haar inkomen is 29.000 bruto per jaar. „Hij was elke dag bij mij, hier in Amsterdam Zuidoost, en hielp me met alles. Niet alleen met praktische dingen zoals douchen en aankleden maar ook met mijn werk. Door hem kon ik veel meer bereiken.” „In 2020 is Ronald overleden aan kanker. Ik mis hem heel erg. Vandaag is zijn verjaardag. Ik heb een luxe broodje voor hem besteld met brie, tomaat, komkommer en honingmosterdsaus. Dat heb ik bij zijn foto gezet met een kopje koffie erbij. Dat is een Javaanse traditie: sadjen, hapjes neerzetten voor mensen die overleden zijn.” „Een vast ritme heb ik niet. Ik werk zo hard als ik kan, maar ik ben nu weer alleen en moet ook de boel draaiende houden in mijn eigen leven. Daarnaast moet ik ook rust nemen. Als ik om twaalf uur een afspraak heb, moet ik om acht uur opstaan, want douchen en aankleden kost me drie uur. Maar heb ik pas om vier uur een afspraak, dan probeer ik te slapen tot twaalf uur. Want ik moet zoveel rusten als ik kan en sinds Ronald er niet meer is slaap ik een stuk slechter. Gelukkig doet mijn collega Elmont nu de helft van het werk.” „Een keer per week komt er een huishoudelijke hulp. Diezelfde dag, donderdag, komt ook mijn zus. Verder zorg ik de hele week voor mezelf. „Op zondag bekijk ik mijn afspraken voor de komende week. Ik moet alles heel goed plannen, want als je gehandicapt bent, kost alles veel meer tijd. Vanochtend heb ik om elf uur het broodje voor Ronald besteld. Gelukkig was het er om twaalf uur want om één uur ben ik aan het douchen en dan kan ik niet opendoen. Zo moet je dus alles incalculeren.” „Als ik ’s ochtends wakker word, wil ik altijd nog even blijven liggen. Opstaan kost veel moeite. Dan stap ik eerst in mijn handbewogen rolstoel. Daarna stap ik over in mijn elektrische rolstoel. Dat kost allemaal veel energie. In de keuken neem ik mijn medicijn en zet ik koffie. Dan zit ik eerst een beetje bij te komen. Ik kan wel een boterham smeren, maar terwijl het jou misschien een paar seconden kost, kost het mij vijf minuten.” „Ik ben altijd een lachebekje geweest. Ik hoor vaak dat mensen vrolijk worden van mijn lach. Ik wil niet met bitterheid door het leven gaan. „Het eerste jaar in het revalidatiecentrum dacht ik dat ik weer zou kunnen leren lopen. Totdat ik mezelf een keer in de spiegel zag. Ik zag hoe raar ik liep. Toen besefte ik opeens: dit komt niet meer goed. Ik barstte in huilen uit. Ik hield altijd van dansen, maar die dag begreep ik dat ik nooit meer die dartele troela zou worden.” „Toch heb ik niet opgegeven. Je moet jezelf doelen stellen om je aan op te trekken. En er is veel goed gekomen, maar niet alles. Ik kan een paar stapjes lopen. Als ik mensen zie dansen, heb ik nog steeds de neiging dat ook te willen. Ik heb nog steeds het verlangen zo te zijn als ik vroeger was. „Maar ik denk dat ik het heel prima doe. En ik vind dat ik heel veel heb. Ik ben blij met mijn zussen en mijn collega’s die me helpen. Ik heb nog steeds een leuk leven.” Wonen Caroll woont in een rolstoelwoning in Reigersbos. „Het is een heel groene wijk met veel bomen. Ik ben hier dolgelukkig.” De woning ligt op de begane grond en is iets groter dan normaal, zodat ze extra ruimte heeft om te manoeuvreren met de rolstoel. Vakantie Met Ronald ging Caroll regelmatig op vakantie. „In zijn laatste levensjaar zijn we nog naar Griekenland en Egypte gereisd. Sindsdien ben ik niet meer op vakantie geweest. Maar volgende maand ga ik met mijn neefje een paar dagen naar Londen!” Intersectioneel activisme „Ik ben niet alleen gehandicapt maar ook een vrouw met een kleurtje”, zegt Caroll, „dus ik weet van verschillende vormen van uitsluiting hoe het is om die te ervaren. Daarom zie ik mezelf als een intersectionele activiste.” Ontspanning Om te ontspannen kijkt Caroll filmpjes op TikTok. En ze houdt van Koreaanse popmuziek en tv-series. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/1LitI5Ldpvx9uM8Hx4Ppujvo8DA=/1280x/filters:no_upscale()/s3/static.nrc.nl/images/gn4/stripped/data114971347-1829c6.jpg'/>]]></description>
      <guid>https://nrc.nl/nieuws/2024/05/03/een-vast-ritme-heb-ik-niet-a4197861</guid>
      <pubDate>Fri, 3 May 2024 07:02:19 +00:00</pubDate>
    </item>
    <item>
      <title><![CDATA[‘In ons leven  zit nu meer regelmaat’]]></title>
      <description><![CDATA[<p>Willemijn: „Eigenlijk zouden we nu helemaal niet in Utrecht wonen, maar ergens in Afrika. Ik ben tropenarts en het laatste deel van mijn opleiding zou ik in het buitenland doen en daar zouden we dan een paar jaar blijven. Jos had daar willen gaan werken als correspondent.” Jos: „We hadden ons huis hier al onderverhuurd.” Willemijn: „Toen bleek dat onze zoon Anne een aandoening heeft waardoor hij de eerste paar jaar het beste onder medische controle in Nederland kan blijven.” Jos: „Maar op een dag gaan we echt naar Afrika, want dat is onze gemeenschappelijke droom. Willemijn is in haar tussenjaar in Kenia geweest, heeft co-schappen gelopen in Malawi; ik heb twaalf landen in Afrika bezocht en heb in Gambia en Malawi gewerkt als docent geografie. Nu maak ik Africast, een podcast over geschiedenis, politiek en ondernemen in Afrika.” Willemijn: „Al tijdens onze eerste date kwam Afrika ter sprake. We delen een hang naar ‘iets doen’ voor de wereld en willen allebei onze horizon verbreden. Daar moet je samen voor gaan en dan moet je niet een partner kiezen die de toekomst op de Zuidas ziet. Die gedeelde droom gaf ons een klik.” Jos: „We zijn allebei avontuurlijk.” Willemijn: „Nu we voorlopig niet naar Afrika kunnen, ben ik gynaecologie en verloskunde als tweede specialisatie gaan doen. Ik wil graag een opleidingsplek in dat vakgebied, maar dat is niet eenvoudig: er zijn veel gegadigden en weinig plekken.” Jos: „Ik ben contentspecialist voor de Regionale Ontwikkelingsmaatschappij Utrecht. Ik maak video’s, podcasts en schrijf teksten. Ik werk 36 uur per week en kan mijn tijd best flexibel indelen. Anne gaat twee dagen naar de opvang, onze ouders passen regelmatig op hem en we hebben een pappa- en mammadag.” Willemijn: „Een kind en onregelmatige diensten vergt veel gepuzzel. Ik kan nooit beloven dat ik Anne van de opvang kan ophalen. Als er om 17 uur een patiënt binnenkomt, kan ik niet weg, want in de verloskunde gaat het bijna altijd om spoedgevallen. En zolang ik geen gynaecoloog ben en dus geen vaste plek in een maatschap heb, werk ik vaak in een ander ziekenhuis en varieert mijn reistijd sterk.” Jos: „Daarom heb ik een flexibele baan in de buurt gezocht.” Willemijn: „Als Jos een weekend weg wil, moet ik dat weekend vrij nemen of in elk geval geen nachtdiensten draaien. Gelukkig staan mijn ouders altijd paraat.” Jos: „Laatst heeft Anne zijn eerste algemene ledenvergadering meegemaakt, van de stichting waarvoor ik actief ben; opa en oma waren ziek en toen heb ik hem meegenomen. Op schipperen met roosters hadden we totaal niet gerekend, want we zouden naar Afrika gaan. Daar heb je gewoon een oppas in huis.” Jos Hummelen-van der Veen (35) heeft de mbo-opleiding Sport en Bewegen gedaan, daarna studeerde hij Social Work aan het hbo, Interdisciplinaire Sociale Wetenschappen aan de universiteit en deed hij masters in geo-communicatie en geo-educatie. Willemijn Hummelen-van der Veen (32) heeft geneeskunde gestudeerd en is tropenarts. Ze werkt nu in het UMC/Wilhelminakinderziekenhuis en hoopt op een opleidingsplek bij gynaecologie/verloskunde. Ze hebben samen een zoon: Anne (1). Hun gezamenlijk inkomen ligt op 2,5 keer modaal. Willemijn: „Ik moet veel afspraken afzeggen. Ik ben bijvoorbeeld lid van een koor, maar de helft van de keren kan ik niet. En vroeger reed ik paard in het weekend, maar nu alleen als het uitkomt. We hebben afgesproken dat Jos’ afspraken in het weekend voorrang krijgen, omdat mijn werk al zoveel van hem vergt.” Jos: „In mijn vrije tijd ben ik voorzitter van de Stichting Albinisme in Afrika. We leggen contact met bedrijven die zonnebrandmiddelen maken en die willen doneren als er bijvoorbeeld een partij over is of als er een foutje in de verpakking zit. Voor mensen met albinisme is zonnebrand een medicijn: het voorkomt huidkanker en ze krijgen minder last van zweren. Dat zorgt er weer voor dat ze minder worden gemarginaliseerd. We halen ook geld op voor het transport naar Afrika. Laatst ben ik, gesponsord door collega’s, voor 300 euro in de Oudegracht gesprongen.” Willemijn: „Jos en ik plannen sinds de komst van Anne bewust tijd in voor elkaar. Daarvoor trokken we heel erg ons eigen plan. Er zit nu meer regelmaat in ons leven.” Jos: „Als Anne slaapt, gaan we wel eens met de babyfoon op zak uit eten of wat drinken.” Willemijn: „Altijd op maximaal vijf minuten van ons huis.” Jos: „Binnenkort gaan we met vakantie naar Tunesië.” Willemijn: „Vorig jaar hebben we met een camper rondgetrokken, maar dat was best intensief met een baby. Komende vakantie wordt luxer, in een hotel. Dat hebben we nog nooit gedaan, wij zijn meer van het backpacken.” Jos: „We hebben een geweldig huis in een leuke buurt, maar het is wel onhandig ingedeeld. Daarom gaan we verbouwen.” Willemijn: „We hadden wel een duurder huis kunnen kopen, maar we willen hier kunnen blijven wonen als een van ons noodgedwongen zou moeten stoppen met werken. Bovendien willen we niet hoeven opletten hoeveel we uitgeven aan boodschappen of hoe vaak we uit eten gaan.” Jos: „Je woont niet vlak bij het centrum van Utrecht om altijd thuis te zitten.” Willemijn: „We kopen veel tweedehands. Kleding en speelgoed voor Anne bijvoorbeeld. Ik vind het onzin om voor 20 euro een broekje te kopen als ik het voor 3 euro tweedehands kan kopen. Ook onze meubels zijn veelal tweedehands.” Jos: „Zelfs mijn fotoapparatuur voor werk is tweedehands.” Jos: „Wat de toekomst betreft: vroeg of laat gaan we naar Afrika. Veel hangt af van de vraag of Willemijn de opleiding tot gynaecoloog kan gaan volgen.” Willemijn: „We hebben inmiddels geleerd dat een strakke planning niet altijd werkt. Krijgen we bijvoorbeeld een tweede kind? We gaan gewoon zodra het in ons leven past.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Willemijn, Jos en Anne wonen in een jarendertighuis in Utrecht. Vervoer Jos en Willemijn gaan altijd op de fiets naar hun werk, tenzij Willemijn in een ander ziekenhuis werkt. Ook naar avond- en nachtdiensten gaat ze per auto. Huisdier In de tuin wonen twee konijnen: Bobby en Boele. Sparen „Meer dan ooit” in verband met de komende verbouwing. Jos: „Ik beleg actief en verkoop nu aandelen om de verbouwing te kunnen bekostigen.” Voor ‘ellende’ houden ze een buffer aan. Laatste grote uitgave Vliegtickets naar Tunesië en een koelkast.</p>
<img src='https://images.nrc.nl/CsOrU2jxwcWU9NtpwD70G2G7qDM=/1280x/filters:no_upscale()/s3/static.nrc.nl/images/gn4/stripped/data114716120-7a87a6.jpg'/>]]></description>
      <guid>https://nrc.nl/nieuws/2024/04/25/in-ons-leven-zit-nu-meer-regelmaat-a4197182</guid>
      <pubDate>Thu, 25 Apr 2024 07:02:19 +00:00</pubDate>
    </item>
    <item>
      <title><![CDATA[‘We leven hier erg van dag tot dag’]]></title>
      <description><![CDATA[<p>Bertine: „Het was op een maandag in 2017 toen ik om twaalf uur ’s middags gebeld werd. Of wij die volgende dag twee kinderen konden opvangen, een broertje en een zusje, tien maanden en twee jaar oud. We stonden als pleeggezin open voor plaatsing van één kind tussen de nul en de twee jaar oud. Dit waren er twee – en we moesten binnen een uur beslissen. Toen hebben we gezegd: oké, let’s go. We gaan het gewoon doen.” Ron: „Als een malle hebben we thuis twee slaapkamertjes ingericht. Vrienden hielpen met ledikantjes, dekbedjes, wat speelgoed. Ik weet nog dat ik in de winkel stond voor luiers en dacht: welke maat luier draagt een kind van tien maanden eigenlijk? We hadden geen idee.” Bertine: „Tot die tijd hadden we altijd een goed leven gehad. We werkten allebei – ik als verpleegkundig specialist, Ron als ict’er – en konden vier keer per jaar op vakantie. Maar of dat nou bevredigend was? Toen zelf kinderen krijgen niet lukte, zijn we het pleegzorgtraject ingerold.” Ron: „Het omkijken naar een ander, daar zijn we allebei mee opgevoed.” Bertine: „En toen hadden we opeens een gezin met twee kinderen. Ons leven is 180 graden omgedraaid.” Ron: „We konden om en om verlof opnemen om er de eerste tijd voor hen te zijn.” Bertine: „Dat was best een heftige periode. Trauma en hechtingsproblematiek zorgen ervoor dat dit soort kinderen al bij relatief kleine stressfactoren gedragsproblemen laten zien. Ieder kind heeft een zogeheten window of tolerance; een kader van wat ze aankunnen. En deze kinderen gaan nogal snel ‘uit hun raampje’, om het zo te zeggen. Ook bij ons. De minste of geringste wijziging van structuur voelde meteen onveilig voor ze. Dat uitte zich in krijsen, gillen, elkaar pijn doen, ’s nachts alleen maar uit bed willen.” Ron: „Om het toch allemaal in goede banen te leiden, zijn we gaandeweg onze grenzen steeds een beetje gaan oprekken. We gingen minder werken zodat er altijd iemand thuis was, gingen niet meer op bezoek bij vrienden of familie.” Bertine: „Op een gegeven moment merkten we hoeveel rustiger de kinderen waren na een dag thuis in plaats van op de opvang. Dus heb ik na drie jaar mijn baan opgezegd.” Ron: „Ik ben toen weer vier dagen gaan werken, zodat we het financieel zouden redden.” Bertine: „Ik ben me helemaal suf gaan lezen over hechting en trauma en heb allerlei cursussen gevolgd. Nu kan ik hun gedrag een stuk beter begrijpen, maar de hechtingsproblematiek drukt nog steeds een forse stempel op het gezin. Met één vingerknip kunnen ze ontploffen. Ze hebben voortdurend iemand nodig die hun emoties voor ze ondertitelt. Zo van: je zusje neuriede een liedje, dat vond jij niet leuk en daarom werd je boos en wilde je haar slaan. Maar dat mag niet. Nu gaan we even rustig worden en daarom gaan we even een boekje lezen – en dat dan tien keer per dag.” Bertine van der Velde (44) en Ron Pierlot (52) vormen een pleeggezin met drie kinderen: een broertje (9) en zusje (8), en een meisje van 3. Ron werkt als ict’er bij een grote semi-overheidsinstelling in Utrecht. Bertine werkte tot 2020 als verpleegkundig specialist. Ze wonen in een vrijstaand huis in de Achterhoek. Het gezinsinkomen is twee keer modaal, plus de pleegzorgvergoedingen. Bertine: „Mijn dag begint om half zeven. Dan heb ik een half uur om de tassen te pakken, het ontbijt klaar te zetten en de vaatwasser uit te pakken. Om zeven uur staan de kinderen op en gaan we aankleden. Dan ben jij de deur al uit.” Ron: „Ja. Vier dagen in de week sta ik om vijf uur op zodat ik met de trein naar mijn werk in Utrecht kan. Ik ben er dan vroeg, zodat ik ’s middags vanaf vier uur weer thuis mee kan helpen.” Bertine: „De kinderen kalm en rustig op school krijgen is al een hele opgave. En dan begint de rest van de dag met afspraken: met de voogd, de pleegzorgwerker, hulpverleners, de intern begeleider op school. Het is echt een baan.” Ron: „En een flinke ook. Als ik op woensdag voor de kinderen zorg, denk ik na één dag al: wow. Dan ben ik totaal uitgeblust.” Bertine: „Dat was voor mij ook een reden om mee te doen met dit interview. In de Week van de Pleegzorg zijn er spotjes op tv die zeggen: een pleegkind, dat neem je er zó bij in je gezin. Nou, dat is onzin. De problematiek is misschien niet altijd zo erg als bij ons, maar het is wel gewoon aanpoten. Ik wil graag een realistisch beeld schetsen van de pleegzorg.” Ron: „Het is zwaar én het is mooi. Dat we drie jaar geleden nog een baby’tje in ons gezin hebben opgenomen, zegt ook wel wat natuurlijk.” Bertine: „Ik houd zielsveel van ze, als ware het mijn eigen biologische kinderen. Althans, ik denk dat het zo voelt. Dat maakt dat je bereid bent ver te gaan.” Ron: „De momentjes waarvan we genieten, zijn als we op zondag met z’n allen naar het bos gaan. Dat is wel binnen kaders – langer dan anderhalf uur moet het niet duren – maar dan is het mooi als je ze zo ziet lopen. Dan krijg je weer energie om het de momenten daarna vol te kunnen houden.” Bertine: „Wat we over onszelf hebben geleerd? Oh, zoveel. Je huilt een keer, je baalt een keer, en toch lukt het om daarna weer door te gaan. Je bent veel krachtiger dan je denkt.” Ron: „Het contact met andere pleegouders is heel belangrijk. Zij snappen wat we meemaken.” Bertine: „We leven hier erg van dag tot dag. Waar gaat het heen als ze puber worden? Houden we ze dan binnenboord? Dat weten we gewoon niet. Ik hoop van ganser harte dat ze uitgroeien tot gelukkige volwassenen, die met vertrouwen in de wereld staan, die relaties aan kunnen gaan en zelfstandig kunnen wonen en werken. Dat wordt heel hard werken en of het lukt, weet ik niet. Maar dan kunnen we onszelf recht in de spiegel aankijken en zeggen: we hebben gedaan wat we konden.” Boodschappen en koken Bertine zorgt voor de boodschappen en kookt zes dagen in de week. Ron kookt op zaterdag en gaat dan voor een makkelijke maaltijd: nasi, macaroni, stamppot. Huisdieren Zwarte labradoodle Pippa van 4,5 jaar. Sporten Ron doet aan kickboksen. Bertine loopt hard en heeft een eigen paard. „Als Ron woensdag thuis is, kan ik naar mijn paard. Dat is echt even een momentje voor mezelf.” Hulp in huis Sinds een tijdje hebben ze een goede, professionele oppas met een sociaal-pedagogische achtergrond. Zo kunnen ze één keer per maand ‘op date’ met z’n tweetjes. Laatste grote uitgave Een caravan, twee jaar geleden. Bertine: „Het is voor de kinderen een vertrouwd, eigen huisje in een vreemde omgeving. Dat bevalt heel goed.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/HDVvH2nfh8zso6kgu7XDLiNOtM0=/1280x/filters:no_upscale()/s3/static.nrc.nl/images/gn4/stripped/data114479181-0de2bf.jpg'/>]]></description>
      <guid>https://nrc.nl/nieuws/2024/04/19/we-leven-hier-erg-van-dag-tot-dag-a4196591</guid>
      <pubDate>Fri, 19 Apr 2024 07:02:19 +00:00</pubDate>
    </item>
    <item>
      <title><![CDATA[‘Dit is voor ons een megaspitsuur in het leven’]]></title>
      <description><![CDATA[<p>Oscar: „We wonen met vier kinderen op 65 vierkante meter in het centrum van Amsterdam, tussen de Nieuwezijds Voorburgwal en de Nieuwendijk. We hebben een dakterrasje en twee slaapkamers. Lucy (9) en Beau (6) delen een slaapkamer, de tweeling Pax en Duco (3) slaapt bij ons op de kamer, die tevens dienstdoet als kantoor.” Elsbeth: „Het is een leuke buurt, maar het moet wel bij je passen. Soms slapen hier daklozen in de steeg of zelfs beneden in het gebouw.” Oscar: „Als ik de tweeling ’s middags kom halen van de crèche, komen we door de Warmoesstraat. Dat is vaak wel een gekkenhuis. De crèche zit op het Oudekerksplein midden tussen de prostituees. Je moet uitkijken dat je niet de verkeerde deur neemt.” Elsbeth: „Maar we ervaren de buurt anders sinds we kinderen hebben. Dan loop je veel meer door je eigen omgeving, in een rustig tempo. En je leert ook je buren en de winkeliers hier veel beter kennen.” Oscar: „Het wordt een soort dorpje.” Elsbeth: „Lucy speelt gewoon op straat, dat is veilig. Het gaat er meer om dat ze een zwemdiploma heeft voor als ze in de gracht valt.” Oscar: „We hebben ook een zomerhuisje, op het strand van IJmuiden. Daar blijven we in de zomer vaak wel een week of langer.” Elsbeth: „We gaan met de auto of de bakfiets.” Oscar: „We hebben twee elektrische bakfietsen.” Elsbeth: „Ik ben opgeleid als klinisch psycholoog en werkte tot tweeënhalf jaar geleden in het bedrijfsleven. Toen ben ik begonnen aan een nieuwe baan bij De Oudertelefoon, waar ik sinds 1 januari directeur ben. De Oudertelefoon bestaat sinds vier jaar. Het lijkt op de Kindertelefoon, die al veertig jaar bestaat, maar dan bedoeld voor ouders. Als je ergens mee zit, als je het even niet meer weet, kun je ons bellen. Problemen variëren van ‘ik krijg mijn kind niet aan het eten’ tot ‘ik ben bang dat ik mijn kind wat aandoe’. Bij ons vind je een luisterend oor. En we kunnen doorverwijzen naar andere vormen van hulpverlening. Het is anoniem en laagdrempelig. Als de stoom uit je oren komt, kun je bij ons direct een gesprek krijgen.” Oscar: „Ik heb ook een carrièreswitch gemaakt, nu anderhalf jaar geleden. Ik werkte altijd in de farmaceutische industrie, in een commerciële functie. Vooral na corona was ik niet gelukkig meer in mijn oude baan. Dan had ik op een dag acht Zoom-meetings gehad en dacht ik: wat heb ik nou eigenlijk gedaan vandaag? Nu werk ik als leraar op een basisschool en heb ik daar helemaal geen last meer van. Ik weet elke dag dat ik kinderen een stapje verder heb geholpen.” Elsbeth: „Ik ben heel blij dat ik de overstap gemaakt heb, al verdien ik nu minder dan vroeger.” Oscar: „Ik ook. Het is wel superhard werken. Ik sta de hele dag totaal aan, heb geen minuut om op mijn telefoon te kijken. Ik doe een traject als zij-instromer. Drie dagen per week sta ik voor de klas, op de Peetersschool in Oud-Zuid. Eén dag ga ik naar de pabo en één dag doe ik zelfstudie. Ik verdien nu de helft minder dan vroeger, maar ik vind het veel leuker. Ik leer ontzettend veel nieuwe dingen.” Elsbeth: „Dit is een megaspitsuur in het leven. Vier jonge kinderen en allebei net een carrièreswitch gemaakt waardoor we veel minder verdienen en dus ook niet groter kunnen gaan wonen, wat met vier kinderen handig zou zijn.” Oscar: „En op de dagen dat ik voor de klas sta, kan ik weinig voor mijn gezin betekenen.” Elsbeth: „Maar het is wel fijn dat we allebei tegelijk dezelfde stap gezet hebben naar meer maatschappelijk betrokken werk. Dus we begrijpen het goed van elkaar.” Oscar: „Ik moet ’s avonds ook nog werken, want ik moet lessen voorbereiden. Die schud ik niet uit mijn mouw. En in het weekend moet ik opdrachten maken voor mijn opleiding.” Elsbeth: „Als er nu een kind ziek is, ga ik echt niet Oscar vragen. Dus handig is het niet. En natuurlijk klaag ik daar wel eens over.” Oscar: „En ik voel me weleens schuldig. Maar ik ben 52, dus ik dacht wel: als ik zo’n sprong nog wil wagen, is dit wel het moment.” Elsbeth: „Ik doe meer op het vlak van schoonmaken en koken. Waarom? Koken gaat mij makkelijker af. En qua schoonmaken zie ik eerder wat er moet gebeuren.” Oscar: „Ik doe de boodschappen, de vaat, zet het vuil buiten. We hebben eigenlijk een ouderwets rollenpatroon, nu ik erover nadenk.” Elsbeth: „Het gaat onbewust, denk ik. Je houdt het met elkaar in stand. Ook met zo’n WhatsAppgroep op school voor verjaardagen. Meestal zitten daar alleen de moeders in. En die zijn dan ook weer degenen die een cadeautje gaan kopen.” Oscar: „Ik wéét het vaak niet eens!” Elsbeth: „Om negen uur gaat de oudste naar bed. Tot die tijd is het een race. Oscar werkt tot half elf, elf uur op zijn laptop in de woonkamer.” Oscar: „Elsbeth gaat dan meestal naar boven om te ontspannen.” Elsbeth: „Doordeweeks spreken we elkaar nauwelijks.” Oscar: „Maar het einde van het megaspitsuur is in zicht. Over een half jaar ben ik klaar met mijn opleiding. En dan hoeven de jongsten niet meer naar de crèche, wat een hoop geld zal schelen. Dat zal allemaal meer lucht geven.” Oscar Hinze (52) en Elsbeth Vermeulen (42) maakten onlangs een carrièreswitch. Oscar werkte 25 jaar in commerciële functies in de farmaceutische sector, nu is hij leerkracht basisonderwijs. Elsbeth, psycholoog, werkte in de marketing. Nu is ze directeur bij De Oudertelefoon. Ze verdienen veel minder, maar zijn gelukkiger. Ze wonen in Amsterdam met Lucy (9), Beau (6) en tweeling Pax en Duco van 3. Samen verdienen ze circa twee keer modaal. Oscar staat om half zeven op en gaat om half acht de deur uit. Dan brengt hij de tweeling met de bakfiets naar de crèche op de Wallen en fietst naar zijn werk in Oud-Zuid. Elsbeth staat om zeven uur op. Om kwart over acht brengt ze met de andere bakfiets de oudste twee naar school. Daarna werkt ze op het kantoor van De Oudertelefoon, of thuis. In 2018 zijn Elsbeth en Oscar met hun bakfietsen in honderd dagen naar Spanje gefietst. „Met twee à drie dagen fietsen per week”, zegt Oscar. „Later zijn we ook met de bakfietsen door Engeland gereisd, coast to coast, van Newcastle naar het Westen. We hadden toen de tweeling nog niet.” Een Ford Galaxy. „Een zevenzitter”, zegt Oscar, „vanwege de gezinsuitbreiding. Gelukkig hebben we een vergunning om te parkeren in de parkeergarage onder ons huis.” Doordeweeks gaat bij Elsbeth en Oscar om 23 uur het licht uit. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/LZDmSAQ3bCHjrw9o2l3ZSUOLgTE=/1280x/filters:no_upscale()/s3/static.nrc.nl/images/gn4/stripped/data114171680-afd7d2.jpg'/>]]></description>
      <guid>https://nrc.nl/nieuws/2024/04/13/dit-is-voor-ons-een-megaspitsuur-in-het-leven-a4195926</guid>
      <pubDate>Sat, 13 Apr 2024 07:02:19 +00:00</pubDate>
    </item>
    <item>
      <title><![CDATA[‘We zijn allebei idealisten, dat helpt’]]></title>
      <description><![CDATA[<p>Sandro: „We hebben het eigenlijk een beetje te druk.” Jan: „Zacht uitgedrukt.” Sandro: „We runnen een galerie voor kunst die de man als thema heeft, MooiMan geheten, waar vooral Jan zich mee bezighoudt. En ik ben druk met de stichting LGBT Asylum Support, die lhbtiq+-vluchtelingen bijstaat. Dat geeft steeds meer werk: in het begin was het een uurtje per dag, nu steek ik er per week tachtig tot negentig uur in.” Jan: „Vanaf de zijlijn kijk ik mee met Sandro’s vluchtelingenwerk. Ik heb, behalve koken, de meeste huishoudelijke taken op me genomen, want daar komt Sandro toch niet aan toe. Daar heb ik inmiddels vrede mee. Sandro zegt bijna elke dag dat het vluchtelingenwerk te zwaar is, hij slaapt er ook regelmatig slecht van.” Sandro: „Ik voel me niet altijd gemakkelijk bij het feit dat mijn vrijwilligerswerk zo veel beslag op ons legt.” Jan: „Maar het is hard nodig als je weet wat er allemaal in asielzoekerscentra gebeurt: discriminatie, poging tot doodslag, verkrachting, suïcide. Dan denk je als vluchteling dat je veilig bent in Nederland…” Sandro Kortekaas (60) en Jan van Stralen (70) zijn sinds 1985 samen. Ze wonen in Groningen. Jan deed hts bouwkunde en de kunstacademie, Sandro switchte van tuinarchitectuur naar de kunstacademie. Beiden hadden lang hun eigen grafische bedrijf. Jan is met pensioen en houdt zich nu bezig met galerie MooiMan. Sandro steekt veel tijd in een stichting voor lhbtiq+-vluchtelingen. Hun inkomen bedraagt 1.790 euro netto per maand. Sandro: „Het werk voor roze vluchtelingen is begonnen toen we in 2013 met onze galerie onderdeel waren van het Nederland-Ruslandjaar. We zouden ook nog met kunstenaars als Erwin Olaf en Hans van Manen een reizende expositie in Rusland organiseren. Maar dat land werd steeds homovijandiger en uiteindelijk moesten we het plan afgelasten. Maar we hadden al wel een expositie geregeld met homokunstenaars uit Rusland. Die zijn inmiddels allemaal naar het buitenland gevlucht.” Jan: „Per jaar legt Sandro zo’n 16.000 kilometer af naar asielzoekerscentra, naar zittingen.” Sandro: „Vorig jaar waren er 640 meldingen van onveilige situaties in azc’s. Ik rapporteer, schrijf brieven, overleg met instanties en hou contact met vluchtelingen.” Jan: „Ik zou het een goed idee vinden als elke vluchteling bij aankomst in Nederland moet verklaren dat hij artikel 1 van de Grondwet onderschrijft. Want ze nemen de normen en waarden uit hun eigen land mee en in sommige landen is het legaal om een homo te doden.” Sandro: „Jan en ik hebben elkaar ontmoet in 1985, bij de organisatie van Roze Zaterdag in Groningen. Ik deed een opleiding tuinarchitectuur en mijn stage ging niet door. Omdat ik wat om handen wilde hebben, ben ik die organisatie gaan helpen.” Jan: „In 1987 zijn we gaan samenwonen. En in 2001 getrouwd.” Sandro: „Ik kwam in de tuinarchitectuur terecht omdat mijn ouders het geen goed idee vonden dat ik naar de kunstacademie ging. Maar omdat ik goed was in tekenen en presenteren, en niet in cijfers, kreeg ik van een docent het advies alsnog naar de kunstacademie te gaan. Dat heb ik gedaan. Maar ik kreeg al snel veel opdrachten en toen ben ik gestopt met mijn studie.” Jan: „We hebben altijd allebei ons eigen grafische bedrijf gehad. Sandro heeft een jubileumboek gemaakt voor museum Kröller-Müller, deed veel affiches en huisstijlen, ik heb veel wiskundig tekenwerk voor uitgeverijen van schoolboeken gedaan, maar ook boekopmaak. Daarnaast maakte ik zeefdrukken.” Sandro: „En sinds 2006 hebben we dus een galerie.” Jan: „In ons eigen huis, dat is groot genoeg. Ik steek zo’n zestig uur per week in de galerie: contacten met kunstenaars en musea, werk afleveren, kunst terugbrengen bij de kunstenaar. Daarnaast handel ik de nalatenschappen van een aantal kunstenaars af.” Sandro: „De galerie komt voort uit het feit dat we in de jaren negentig een aantal jaar de FlikkerAgenda hebben gemaakt, later werd dat de Homogenda die tachtig kunstafbeeldingen bevatte. Zo kregen we veel contacten met mannelijke kunstenaars. Toen een mannenkunstgalerie in Amsterdam stopte, hebben wij die overgenomen en naar Groningen verplaatst.” Jan: „Helaas gaat de verkoop moeizaam, want ‘mannen’ verkopen is lastig. We hebben een paar goede beurzen gehad, maar de laatste jaren zijn we blij als we uit de kosten zijn.” Sandro: „Vorig jaar stonden we op de KunstRai en zelfs daar verkochten we nauwelijks. Terwijl de kosten voor een stand en overnachtingen erg hoog zijn.” Jan: „Maar met de galerie gaan we door, we hebben er gewoon lol in.” Jan: „Ik ontspan ’s avonds met muziek, een boek, een glaasje wijn. De poezen op de bank. En ik brei graag.” Sandro (tilt zijn broekspijp op): „Kijk, mijn roze sokken zijn door Jan gebreid. Zelf heb ik geen tijd voor ontspanning. Ik ben ’s avonds nog steeds bezig met apps en mails en rapporten schrijven en lezen.” Jan: „We leven van mijn AOW en pensioentje, bijna 1.800 euro netto per maand. En soms komt daar een verkocht kunstwerk bij.” Sandro: „Ik kom niet meer toe aan betaald werk. Ik heb vorig jaar niets verdiend. Tijd voor vakantie hebben we niet, want het vluchtelingenwerk dendert maar door.” Jan: „Onze laatste vakantie was in 2019, maar ook toen ging Sandro gewoon door met het werk.” Sandro: „We prijzen ons gelukkig dat we veel samen zijn, dat we voldoende financiële middelen hebben en dat we successen boeken met de vluchtelingen. We zijn allebei idealisten, dat helpt.” Wonen Jan en Sandro wonen in een oud herenhuis in Groningen, waar Jan veel aan heeft opgeknapt en verbouwd. In hun huis hebben ze een galerie voor mannenkunst. Ook hebben ze een student uit Bulgarije in huis. Vervoer Voor het vervoer van kunst en bezoeken aan asielzoekerscentra op moeilijk bereikbare plekken gebruiken ze de auto. Voor beter bereikbare locaties neemt Sandro het openbaar vervoer. In de stad gaan ze op de fiets. Laatste grote uitgave Een nieuwe cv-ketel en twee bronzen portretten van henzelf. Sparen „Nee, er blijft te weinig geld over om te sparen. Maar we hebben wel een buffer.” Huisdieren Twee poezen. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/OiEQTFCOfYndBIf3wkywV6qW6yI=/1280x/filters:no_upscale()/s3/static.nrc.nl/images/gn4/stripped/data113827680-0484f1.jpg'/>]]></description>
      <guid>https://nrc.nl/nieuws/2024/04/05/we-zijn-allebei-idealisten-dat-helpt-a4195193</guid>
      <pubDate>Fri, 5 Apr 2024 07:02:20 +00:00</pubDate>
    </item>
    <item>
      <title><![CDATA[‘Hij is veel te jong voor mij. Dat gaat nooit werken’]]></title>
      <description><![CDATA[<p>Anne-Claar: „Wij hebben elkaar ontmoet bij Canvas, een Amsterdamse club op de zevende verdieping van het Volkshotel. Ik was toen 31.” Marijn: „En ik 23.” Anne-Claar: „Dat heeft hij ook gezegd, maar ik had het niet verstaan vanwege de harde muziek. Dus ik had geen idee dat hij acht jaar jonger was. Hij kwam ook ouder over, want hij stond superzelfverzekerd te dansen. Heel ongecompliceerd. Dat vond ik leuk.” Marijn: „Daarna hebben we afgesproken bij restaurant-bioscoop Springhaver in Utrecht.” Anne-Claar: „Ik studeerde toen in Utrecht. En toen zei hij weer dat hij 23 was. Dit keer verstond ik het goed. Nou, het is dat we op dat moment het eten al besteld hadden, anders was ik weggelopen! Ja, dat komt ook doordat ik nog niet zo serieus was toen ik zelf 23 was. Dat is zo’n leeftijd waarop je nog niks hoeft en de wereld aan je voeten ligt. Ik was toen vooral aan het feesten. Dus ik dacht: hij is veel te jong voor mij, dat gaat nooit werken! Maar toen kwam ik erachter dat Marijn een heel andere 23’er was. Hij was wél serieus.” Marijn: „Ik had toen al een eigen bedrijf in elektrische scooters. Eerder studeerde ik in Delft, zeker veertig uur per week. Ik heb wel gefeest, maar minder dan Anne-Claar.” Anne-Claar: „Er is ook wel een karakterverschil.” Marijn: „Wij zijn uitersten.” Anne-Claar: „Marijn is rationeler en nuchterder. Ik ben temperamentvoller en mijn emoties fluctueren wat meer.” Marijn: „We wonen in Oud-West, een bruisende buurt in Amsterdam. We hebben twaalf horecatenten op babyfoonafstand.” Anne-Claar: „Dus dan kunnen we borrelen in het café, met onze zoontjes Koen (4) en Mees (2) op de babyfoon.” Marijn: „Als er wat is, ben je zo weer thuis om het te fixen.” Anne-Claar: „Wij houden van de gezelligheid van de stad.” Marijn: „Soms denken we wel dat we voor hetzelfde geld een veel groter huis zouden kunnen kopen buiten Amsterdam. Maar ik wil op zaterdag lekker de stad in kunnen wandelen en de prikkels van winkels en cafés ervaren.” Anne-Claar: „Een ander voordeel van Amsterdam is dat we allebei op de fiets naar het werk kunnen. Ik werk zelf drie dagen als gz-psycholoog bij Kenter Jeugdhulp in Amstelveen.” Marijn: „En ik werk zeventig uur in de week. Sinds twee jaar heb ik een nieuw bedrijf, Quatt, in hybride warmtepompen. Daar gaat veel tijd in zitten.” Anne-Claar: „Dus als wij in de polder woonden, zou Marijn echt minder thuis zijn. Nu kan hij makkelijk op en neer.” Marijn Flipse (30) en Anne-Claar Röselaers (39) wonen in Amsterdam met hun zoontjes Koen (4) en Mees (2). Een dochter is op komst. Anne-Claar werkt als gz-psycholoog bij Kenter Jeugdhulp in Amstelveen, Marijn is oprichter en baas van Quatt, een Amsterdams bedrijf in hybride warmtepompen. In het weekend gaan ze graag naar musea en organiseren ze etentjes met vrienden. Marijn: „Mijn werk is hier tien minuten vandaan, aan de andere kant van het Rembrandtpark. De crèche van Mees zit er vlak naast en mijn sportschool ook, dus dat is handig.” Anne-Claar: „Ik doe het meeste in het huishouden. Dat vind ik ook wel logisch, omdat ik veel minder werk. Met poetsen ben ik niet te perfectionistisch. Ik doe het met de Franse slag. Voor je het weet, hebben de kids het toch weer vies gemaakt.” Marijn: „Ik doe weinig in het huishouden, behalve de administratieve dingen zoals de belastingaangifte.” Anne-Claar: „Koken vind ik wél leuk, al is het altijd weer even afwachten of die twee draken het een beetje oké gaan vinden. Door de week maak ik veel pasta’s, in het weekend koken we samen, vaak Ottolenghi-achtige recepten.” Marijn: „Dat zijn onverwacht lekkere combinaties uit het Midden-Oosten. Maar we maken het niet te ingewikkeld. We hebben van Ottolenghi het kookboek Simpel.” Anne-Claar: „Ik houd van tweedehandswinkels en vind het leuk dingen op Marktplaats voor een prikkie te vinden. In de zomer fiets ik op maandagavond graag door de stad; dat is grofvuilavond, mensen zetten mooie dingen aan de straat.” Marijn: „Ik loop mee zodat ze niet te veel rotzooi meeneemt.” Anne-Claar: „Zie ik iets aan de straat staan en we zitten in de auto, dan geeft hij altijd extra gas.” Marijn: „Dat doe ik expres.” Anne-Claar: „Zodat ik niet ga vragen om te stoppen. Maar als ik op de fiets ben, neem ik kleine dingen mee. Aardewerk, popjes, vaasjes, speelgoed.” Marijn: „Vorig jaar zijn we een week naar Senegal geweest. Anne-Claar woonde er van haar zesde tot haar twaalfde.” Anne-Claar: „Mijn vader werkte bij de VN. Ik ben geboren in Genève en later woonden we dus in Senegal. Ik heb er warme herinneringen aan. Geuren, kleuren, liefdevolle mensen, muziek. Heel fijn. Die liefde voor Afrika heb ik nog steeds.” Marijn: „Er is nu een meisje op komst.” Anne-Claar: „Ik heb nog vier weken te gaan. En ik neem dit keer vier maanden zwangerschapsverlof. Vorige twee keer heb ik gemerkt dat ik drie maanden te kort vind. Maar na vier maanden had ik wel weer zin om te werken. Dan zit je al die tijd in de luiers en wil je dat de wereld wat groter wordt.” Marijn: „Ik neem een week vaderschapsverlof. Meer kan helaas niet, ik heb het gewoon te druk.” Anne-Claar: „Marijn werkt doordeweeks alle avonden en in het weekend ook overdag. Maar ik vind het fijn dat hij wel elke avond thuis is met eten.” Marijn: „Op vrijdagavond werk ik niet.” Anne-Claar: „Dan valt hij meestal om half negen op de bank in slaap.” Marijn: „Iets leuks doen, zoals uit eten gaan, is meestal op zaterdagavond. Dan ben ik weer een beetje uitgerust.” Anne-Claar: „We zijn afhankelijk van de weekenden om de verbinding te voelen. Dan willen we leuke dingen doen.” Marijn: „Maar die willen we vooral níét plannen.” Anne-Claar: „Daar krijgen we het Spaans benauwd van!” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan Marijn en Anne-Claar staan om 6.15 uur op en gaan om 7.45 uur de deur uit. „Haastig beginnen vind ik niet fijn”, zegt Anne-Claar. „Kinderen helemaal aankleden duurt best even. Schoenen aan, jas aan. En ik houd van gemütlich ontbijten zonder stress.” Verdienen Samen verdienen ze tweeënhalf keer modaal. Huishoudelijke hulp Anne-Claar: „We hebben nu ook een werkster. Die komt elke week, en eerlijk gezegd stofzuigen we nooit tussendoor.” Vervoer Het gezin heeft een auto en een elektrische bakfiets. Naar bed Om tien uur ’s avonds gaat Anne-Claar naar bed. Marijn doet dat tussen tien en half twaalf, als hij klaar is met werken. Hij doet dan niets meer om te ontspannen, duikt meteen onder de wol en valt vrijwel direct in slaap.</p>
<img src='https://images.nrc.nl/jaqerWVKI_Yic5mYtNjHf-DSnpg=/1280x/filters:no_upscale()/s3/static.nrc.nl/images/gn4/stripped/data113595204-89004a.jpg'/>]]></description>
      <guid>https://nrc.nl/nieuws/2024/03/29/hij-is-veel-te-jong-voor-mij-dat-gaat-nooit-werken-a4194637</guid>
      <pubDate>Fri, 29 Mar 2024 07:02:20 +00:00</pubDate>
    </item>
    <item>
      <title><![CDATA[‘Ik wilde niet de vrouw zijn die op zondag het vlees snijdt’]]></title>
      <description><![CDATA[<p>Laura: „Vanaf mijn zestiende heb ik in de horeca gewerkt. Als gastvrouw en sommelier, in verschillende zaken, op verschillende niveaus. En toen leerden Tamara en ik elkaar kennen op een strandfeestje.” Tamara: „Het duurde nog even voor we een relatie kregen, maar toen dat eenmaal zover was, kwam het gesprek op kinderen. Wilden we die? En hoe gingen we dat combineren met horecalevens waarin we allebei zestig uur per week werkten?” Laura: „Er zijn stellen die het doen, maar wij vonden dat niet een stabiele basis voor een gezinsleven. Toen was de knoop snel doorgehakt dat ik de zwangerschap zou dragen en een andere baan ging zoeken. Ik heb het onderwijs altijd leuk gevonden, dus toen ben ik op een mbo gaan lesgeven en later op een voorschool voor kinderen tussen de tweeënhalf en vier jaar.” Tamara: „Lau werkt nu 28 uur verdeeld over vier dagen en ik werk vier dagen in de week als chef-kok bij Le Jardin in Utrecht. In het verdelen van de gezinstaken hebben we onze draai moeten vinden.” Laura: „In het begin vond ik het best weleens zwaar. Na een werkdag deed ik vier keer per week het hele ophaal- en avondritueel in mijn eentje. En als Saar ziek was, moest ik haar van de opvang halen, want Tamara kon niet gemist worden in de keuken. Dan zei ik weleens: hallo, waarom moet ik hier altijd concessies doen?” Tamara: „Mijn hart ligt in die zaak; ik voel me verantwoordelijk. Maar daarin heb ik de afgelopen jaren wel veel geleerd.” Laura: „Ja, jij bent er wel echt anders naar gaan kijken.” Tamara: „Ik heb een stukje ego moeten laten varen. Want het is niet mijn keuken, ze kunnen het ook heus zonder mij. En bovendien wilde ik thuis niet die vrouw zijn die op zondag het vlees snijdt, zeg maar. Wat dat betreft is er ook wel wat veranderd in de mentaliteit in de horeca. Er is tegenwoordig aandacht voor de mens en de werk-privébalans. Vroeger was het toch meer: mond houden en doorwerken.” Laura: „Nu Saar bijna vier is, merken we dat het sowieso allemaal wat makkelijker gaat. We hebben ons ritme gevonden.” Tamara: „Ik werk nu drie avonden in de week en één halve dag, waardoor ik Saar van de opvang kan halen. Laura doet het de andere dagen. Dat is goed te doen.” Laura: „Ik mis het horecaleven wel, eerlijk gezegd. Iemand een fijn moment bezorgen, of het nou met een kop koffie is of een achtgangendiner, vind ik nog steeds het leukste wat er is. Dus ik zou heel graag mijn eigen koffiezaakje openen. Of een camping in Italië bijvoorbeeld.” Tamara: „Ik ben heel dyslectisch, dus die taal zou wel een drempel zijn voor mij. Maar goed, ik snap ook wel dat het nu voor Lau de tijd is om haar dromen na te jagen. Dus dat horecazaakje gaat er wel komen, denk ik. Over de camping gaan we het nog even hebben, haha!” Tamara de Borst (46) is chef-kok bij restaurant Le Jardin in Utrecht. Ze is samen met Laura Franke (33), die als pedagogisch medewerker bij een voorschool in de Utrechtse wijk Kanaleneiland werkt. Tamara en Laura wonen in een koophuis in Harmelen en hebben een dochter: Saar (3,5). Hun gezamenlijk inkomen is anderhalf keer modaal. Tamara: „Ik vind dat ik een goed salaris heb. Ik heb een dertiende maand, een bonus – dus ik mopper niet.” Laura: „Bij mij is het minder. Ik heb bewust voor de voorschool gekozen omdat ik de ontwikkeling van het jonge kind interessant vind, maar ik snap wel dat er weinig mensen in de opvang willen werken. Het schiet qua salaris niet echt op.” Tamara: „Het scheelt dat we voordelige vaste lasten hebben. Ik heb dertien jaar geleden dit huis gunstig kunnen kopen. Voor de rest kunnen we gewoon rondkomen. We zouden wel een grotere auto willen dan onze huidige Renault Clio, maar met ons spaarplan zou dat volgend jaar moeten lukken.” Laura: „Op goed eten bezuinigen we niet. Kaas van de kaasboer, brood van de bakker. We eten nagenoeg vegetarisch, maar de ene keer in de week dat we vlees eten, haal ik het bij de slager.” Tamara: „Die financiën zijn ook deels de reden dat we het bij één kind willen houden. Maar misschien is dat niet iets voor in dit artikel…” Laura: „Waarom niet? Ik zou dat juist wel ’ns willen noemen. Overal waar ik kom, vragen mensen: wanneer komt de tweede? Dat is echt de norm. Als niet-heterostel werkt het natuurlijk sowieso een beetje anders. Voor de zwangerschap hebben we tweeënhalf jaar op de wachtlijst gestaan voor een behandeling in het ziekenhuis via de donorbank. Als het weer zo lang duurt, is Tamara bijna vijftig als de baby er is.” Tamara: „We zouden het wel kunnen betalen, maar dan moeten we meer gaan nadenken over boodschappen of vakantie.” Laura: „Kun je sneakers kopen van 60 euro, of worden het die van 20 euro die je na drie keer weg moet gooien? Daar staan we niet echt achter. Dus we houden het nu bij één kind. Al zouden we in de toekomst wel openstaan voor een pleegkind in het weekend bijvoorbeeld.” Laura: „Iedereen denkt dat je, als je samen bent met een chef-kok, vast heel lekker eet iedere dag. Nou, niks ervan. Ik kook verreweg het vaakst.” Tamara: „Ik vind thuis koken verschrikkelijk. Echt verschrikkelijk. Op mijn werk pak ik alles gewoon uit de voorraad, is alles schoon en opgeruimd. In mijn eigen keuken kan ik gewoon niet uit de voeten.” Laura: „Laatst zei Saar trots: als mama Tammie kookt, is het altijd macaronimaandag!” Tamara: „Vroeger gingen Laura en ik nog weleens sterrententen hoppen met z’n tweetjes. Niet te geloven eigenlijk dat we dat geld ervoor overhadden. ” Laura: „Als we nu uit eten gaan, wordt het sneller pizza of we gaan ergens een patatje eten met Saar. Een heel andere belevenis, maar ook gezellig.” Opstaan en naar bed Tamara is ‘chef wekker’. Zij staat om 06.20 uur op met dochter Saar. Laura staat om 07.00 uur op. Op werkdagen gaat Laura tussen 22.00 en 22.30 naar bed. Tamara probeert er om 23.30 in te liggen. Huisdieren Laura en Tamara willen wel een hond, liefst een labrador, maar zijn nu nog te weinig thuis om een pup op te voeden. Sport Tamara gaat op werkdagen op de elektrische fiets naar haar werk in Utrecht-centrum. Laura wandelt ten minste één keer per week een langer stuk met de buurvrouw. Oppas Beider ouders passen om de week op Saar. Ze gaat ook nog twee dagen in de week naar de opvang. Laatste grote uitgave Grote verbouwing afgelopen jaar van het huis. Daar is 10.000 euro spaargeld in gaan zitten en een extra hypotheek op de overwaarde. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/dHZ-NBa-k5I-Lm7p9lQUuWaG_OY=/1280x/filters:no_upscale()/s3/static.nrc.nl/images/gn4/stripped/data113195644-35f460.jpg'/>]]></description>
      <guid>https://nrc.nl/nieuws/2024/03/22/ik-wilde-niet-de-vrouw-zijn-die-op-zondag-het-vlees-snijdt-a4193910</guid>
      <pubDate>Fri, 22 Mar 2024 07:02:20 +00:00</pubDate>
    </item>
    <item>
      <title><![CDATA[‘We zijn positivo’s, maar weten dat het leven geen Fantastico-show is’]]></title>
      <description><![CDATA[<p>Maartje: „Ik ken Rutger van de hockeyclub hier in Den Haag.” Rutger: „Ik zocht iemand voor de TD-commissie. TD betekent Thé Dansant, oftewel hockeyfeest. Toen zag ik Maartje en heb ik haar daarvoor gevraagd.” Maartje: „We konden het goed met elkaar vinden. Rutger had al vrij snel zoiets gezegd als ‘jij bent de moeder van mijn kinderen’. Maar ik weet niet hoe serieus dat was, hij heeft nogal een vlotte babbel. In elk geval heeft het nog wel anderhalf jaar geduurd voordat we wat met elkaar kregen.” Rutger: „Dat was tijdens corona, ruim drie jaar geleden.” Maartje: „Ik heb aanvankelijk wel reacties gekregen over het leeftijdsverschil. Zo van: ‘Wat doe je met zo’n oude vent?’ Want Rutger is achttien jaar ouder. Zelf heb ik er ook wel over getwijfeld. Ik dacht: hij gaat waarschijnlijk eerder dood dan ik, dus dan ben ik daarna nog een tijd alleen. Mijn ouders moesten er ook een beetje aan wennen. Maar nu zien ze de liefde en weten ze dat ik gelukkig ben.” Rutgers dochter Olivia (20) komt meestal een dag per week. Ze gaan vaak naar concerten en verdienen 2,5 keer modaal. Rutger Vermast (50) en Maartje Nijenhuis (32) wonen in Den Haag met hun dochter Guus (1), vlak bij hockeyclub Klein Zwitserland waar ze elkaar ontmoetten. Rutger is dj en presentator op sportevenementen, Maartje is HR-adviseur in een ziekenhuis. Rutger: „Maartje gaf al snel aan dat ze kinderen wilde. Dat was een absolute voorwaarde. En ik wilde juist heel graag nog een kind. Ik had het al eens eerder meegemaakt. Dat was een heel leuke en bijzondere tijd, dus ik wilde het graag nog een keer.” Maartje: „Onze dochter Guus is nu achttien maanden.” Rutger: „En mijn dochter Olivia uit een vorig huwelijk is twintig. Zij probeert één dag per week bij ons te zijn.” Maartje: „Rutger gooit alles bij mekaar in de wasmachine, dus dat kan ik niet aan hem overlaten. Ik ben hoofd was.” Rutger: „Ik ben chef keuken.” Maartje: „Rutger kan goed koken, maar ik vind dat hij te veel crème fraîche en zout door het eten gooit. Dat is hij nu aan het afleren. Sinds kort gaat er nog maar 100 gram crème doorheen in plaats van 200.” Rutger: „Maartje kookt meer volgens recept.” Maartje: „Bij een maaltijdbox bijvoorbeeld volg ik gewoon de instructies. Rutger maakt er iets heel anders van.” Rutger: „Ik kook meer uit de vrije hand.” Maartje: „Ik ben HR-adviseur in een Delfts ziekenhuis. We hebben te kampen met personeelstekorten en die dreigen alleen nog maar groter te worden. Ook is er veel ziekteverzuim. Tijdens de pandemie was er applaus voor mensen in de zorg. Die maatschappelijke waardering brokkelt nu weer af. Dus het is belangrijk dat we ons best blijven doen om het werk in deze sector aantrekkelijker te maken, bijvoorbeeld door interne opleidingen en flexibele werktijden.” Rutger: „Ik werk als dj en presentator-entertainer op grote sportevenementen zoals de Formule 1 in Zandvoort. Dat is een uit de hand gelopen hobby. Ik stond al op mijn elfde plaatjes te draaien op een feestje in Roosendaal, waar ik ben opgegroeid. Daarna heb ik nog lang in loondienst gewerkt, bij verschillende bedrijven. In het weekend trad ik op. Nu ben ik fulltime ondernemer.” Maartje: „Rutger is heel positief en enthousiast.” Rutger: „We zijn op de wereld om het leven mooier te maken.” Maartje: „Maar hij maakt slechte grappen. Als hij die op het podium maakt, wordt er wel om gelachen. Hier thuis niet.” Rutger: „De mensen zijn vaak in een goede stemming op zo’n evenement, dus dan lachen ze wat sneller.” Maartje: „Op maandag, dinsdag en donderdag ga ik naar het ziekenhuis. Daar werk ik dan van 7.45 tot 17.30 uur. Vrijdag werk ik thuis en woensdag ben ik vrij.” Rutger: „Ik ben elke maandag en dinsdag met Guuske. Vanaf donderdag à vrijdag moet ik vaak werken, meestal tot en met zondag. Dus het is elke week een beetje puzzelen. Maartje heeft een grote kalender waarop ze de planning uitwerkt.” Twee keer per week stuurt de economieredactie een nieuwsbrief met daarin hun analyses over actuele ontwikkelingen Maartje: „We zijn allebei van nature geen planners, maar we moeten het wel zo doen.” Rutger: „We proberen elkaar af te wisselen.” Maartje: „Soms is Rutger een paar dagen weg, bijvoorbeeld als hij moet optreden op een schaatsweekend in Heerenveen. Dan heb ik Guus het hele weekend alleen.” Rutger: „Ik sta dan maandagochtend wel weer vroeg op voor Guus, ook als ik nog moe ben van het weekend.” Maartje: „Soms heb ik iets te weinig tijd voor mezelf.” Rutger: „Gelukkig hebben we Maartjes fantastische ouders, die veel oppassen. Mijn eigen ouders willen ook wel, maar zijn helaas te ver op leeftijd. Die steunen vooral mentaal.” Maartje: „Vorige zomer ben ik vier dagen naar Lowlands geweest. Dat was heerlijk. Even geen moeder zijn.” Rutger: „Het is zoeken naar een balans met elkaar. We zijn allebei positivo’s, maar weten ook dat het leven niet één grote Fantastico-show is. We moeten er hard voor werken en niet alles gaat perfect. Het glas is altijd driekwart vol.” Maartje: „Voor Guus hopen we dat ze het enthousiasme en het doorzettingsvermogen heeft van Rutger…” Rutger: „En de skills van Maartje.” Maartje: „Rutgers houding is: ‘Nee heb je, ja kun je krijgen.’ Laatst bij een loket zeiden ze dat het twee weken zou duren. Toen wist Rutger te regelen dat we toch meteen terechtkonden. Hij is handig, op een respectvolle manier. En charmant. Soms heeft hij zin om samen een avondje uit te gaan, maar zie ik allemaal bezwaren. Dan wil hij die een voor een bespreken, totdat ze allemaal afvallen.” Rutger: „En wat is het resultaat? Een leuke avond!” Opstaan Op werkdagen staat Maartje op om 6.30 uur en gaat ze om 7.15 uur de deur uit. „Anders sta ik in de file.” Rutger staat op tussen 8.00 en 8.15 uur. Ondernemerschap „Ik zou geen ondernemer willen zijn zoals Rutger”, zegt Maartje. „Ik vind het fijn dat mijn salaris elke maand op mijn rekening gestort wordt.” Naar bed ’s Avonds kijken ze vaak een serie. Om 22.00 uur valt Maartje in slaap, tegen Rutger aan. Dan kijkt Rutger een serie die hij écht leuk vindt. Om 23.30 uur gaan ze naar boven. Carnaval „We houden allebei van carnaval”, zegt Maartje. „Ik kom uit IJsselstein, een stadje onder Utrecht. Daar vieren ze ook carnaval, al ligt het dan boven de rivieren.” Rutger komt uit Roosendaal, „wat tijdens carnaval Tullepetaonestad heet. Dit jaar stond ik daar met Maartje, mijn vader van 83, mijn dochter van 20 en die van 1,5 op het carnaval. Dat was een bijzonder moment. Heel mooi, alles in harmonie.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/ABwsztl701M8mrj2i4rjnrqYWLw=/1280x/filters:no_upscale()/s3/static.nrc.nl/wp-content/uploads/2024/03/14151131/data112906974-6b10cc.jpg'/>]]></description>
      <guid>https://nrc.nl/nieuws/2024/03/15/we-zijn-positivos-maar-weten-dat-het-leven-geen-fantastico-show-is-a4193084</guid>
      <pubDate>Fri, 15 Mar 2024 07:02:21 +00:00</pubDate>
    </item>
    <item>
      <title><![CDATA[Met poelierskraam Kukeleku staan Chiel en Iris op de markt: ‘Daar leer je dat hard werken loont’]]></title>
      <description><![CDATA[<p>Chiel: „Mijn oom van vaderskant stond altijd op de markt met zijn poelierswagen. Zelf heb ik een opleiding tot automonteur gevolgd, maar het bedrijf waar ik werkte, ging failliet. Dus vroeg mijn oom: waarom kom je niet bij mij werken op de markt? Dat heb ik gedaan en dat is de beste keus van mijn leven geweest. Ik krijg zoveel energie van iedere dag die blije klanten voor mijn neus! Ze zeggen wel eens dat mensen besmet raken met het marktvirus – nou, dat is bij mij gebeurd, geloof ik.” Chiel (32) en Iris Verkerk (29) staan vijf dagen in de week op de markt met hun poelierskraam Kukeleku. Op vrijdag en zaterdag runt Iris daarnaast haar eigen kraam met koffie en belegde broodjes. Ze zijn te vinden op markten in Oegstgeest, Rotterdam Ommoord, Scheveningen, Amstelveen en Amersfoort. Chiel en Iris hebben twee dochters, Noah (6) en Anna (4), en wonen in een koophuis in Zegveld, vlak bij Woerden. Hun gezamenlijk inkomen is ruim één keer modaal. Daarvoor maken ze allebei werkweken van zo’n tachtig à negentig uur. Iris: „Chiel en ik zijn nu bijna acht jaar getrouwd en ik zei altijd: ik ga die markt niet op. Mij veel te koud. Ik werkte al sinds mijn zestiende bij Lidl en had het daar goed naar mijn zin. Ik was opgeklommen tot assistent-bedrijfsleider bij een filiaal in Alphen aan den Rijn en had vorig jaar zelfs een aanbod voor een functie op het hoofdkantoor. Dat gesprek was op vrijdagmiddag, die vrijdagavond kregen we het bericht dat Chiels oom was overleden.” Chiel: „Helemaal onverwacht. Uit het niks.” Iris: „Ik heb toen die functie op het hoofdkantoor maar even laten wachten en sprong bij op de markt bij Chiel, terwijl ik in de middagen en avonden nog in de supermarkt werkte. Met ook nog twee kleine kindjes erbij was dat niet vol te houden. Dus hebben we ons afgevraagd: wat gaan we doen? Ik wilde natuurlijk dat Chiel zijn bedrijf voort kon zetten, maar Lidl was intussen een tweede thuis voor me geworden.” Chiel: „Personeel van buiten aannemen voor op de markt is een drama; de jeugd wil niet meer hard werken. Als je zegt dat ze op zaterdag om zes uur ’s ochtends moeten beginnen, zeggen ze: ammehoela, ik ga wel wat anders doen.” Iris: „Ik heb er goed over na moeten denken, maar uiteindelijk toch besloten om voor de markt te gaan. Het is Chiel zijn lust en zijn leven.” Chiel: „We werken zes dagen in de week van ’s ochtends vier tot ’s avonds acht, maar toch zou ik nooit op een kantoor willen werken. Altijd maar diezelfde vier muren om je heen. Hier heb ik iedere dag weer vier andere muren om van te genieten.” Chiel: „Op werkdagen gaat om kwart voor vier mijn wekker en tien minuten later ben ik weg. In de loods in Woerden waar onze wagen staat, laad ik de verse handel in en ben dan rond half zes op de markt. Die tijd heb ik echt nodig om de toonbank vol te snijden, de kipfilets op de schalen te leggen, de kippen in de grill te hangen. Om acht uur videobel ik nog even met de kinderen: of ze lekker hebben geslapen en goed hun best gaan doen op school. Daarna ben ik klaar voor de eerste klanten.” Iris: „Ik ben ook zes dagen met het bedrijf bezig, maar mijn week ziet er net wat anders uit. Op maandag maken Chiel en ik samen de kar schoon en vullen we alles aan. Op dinsdag en woensdag sta ik op met de kinderen en doe alle administratie of ga naar de groothandel als zij op school zitten. Op donderdag, vrijdag en zaterdag sta ik zelf ook op de markt; deels bij Chiel in de kraam en deels met mijn eigen koffie- en broodjeskraam. De kinderen brengen we dan ’s avonds al naar opa en oma, zodat wij de volgende dag vroeg weg kunnen. De voorschoolse opvang is om half 4 ’s ochtends natuurlijk nog niet open.” Twee keer per week stuurt de economieredactie een nieuwsbrief met daarin hun analyses over actuele ontwikkelingen Chiel: „Na een marktdag rijd ik door de file naar huis en ben rond zeven uur, half acht thuis. Net op tijd om nog even het bedritueel met de kinderen te doen.” Iris: „Dat vinden we heel belangrijk. Ook al liggen ze dan in bed bij mijn moeder of die van Chiel, dat momentje pik je dan toch nog even mee.” Chiel: „Ja, wij leven op de oma’s, zeggen we weleens. Daar zijn we mee gezegend.” Chiel: „Mensen onderschatten het marktleven. Die denken dat ik om acht uur ’s ochtends aan kom rijden, die klep opengooi en alles dan netjes klaarligt.” Iris: „Soms heerst er een beeld dat het simpel werk is; dat je beter kunt studeren en een kantoorbaan kunt zoeken. Maar voor dit werk heb je ook veel kennis nodig. In de kerstperiode hebben we dertig soorten wild in de toonbank liggen; Chiel weet precies welk stukje van een hert of haas is.” Chiel: „Ik zou zeggen dat het allesbehalve simpel werk is. Ook sociaal. Ik merk het op als een oud dametje opeens alleen voor de kraam staat terwijl ze normaal altijd met haar man komt. Blijkt hij overleden en wil ze effe haar verhaal kwijt. Ja, je bent soms een halve psychiater, hoor.” Iris: „Zondag is onze heilige vrije dag. Dan is er tijd voor het gezinnetje.” Chiel: „Ik zie de kinderen niet zoveel als ik zou willen. Daar kun je over blijven balen, maar daar heb je niet zoveel aan.” Iris: „Nou, jij vindt het wel eens lastig dat de meisjes thuis altijd om mama vragen en weinig om papa.” Chiel: „Ja, daarom hebben we bewust dat videobellen en het bedritueel erin gebracht. En anders is het nog tien jaar wachten, hè? Dan kunnen ze meehelpen in de kraam. Nee, ze mogen later doen wat ze willen hoor, maar als bijbaantje meedraaien op de markt hoort bij de opvoeding, vind ik. Op de markt leer je dat hard werken loont. Wij kunnen toch een leuk leven leiden door wat we verdienen met ons bedrijf: mooie vakanties, mooie auto.” Iris: „Maar qua werk-privébalans zou een beetje meer rust wel fijn zijn.” Chiel: „Vroeger ging ik nog wel eens naar de zonnebank ter ontspanning, maar daar gun ik mezelf niet meer de tijd voor.” Iris: „Ziek zijn bestaat niet voor Chiel.” Chiel: „Het gaat gewoon altijd door. Behalve tussen Kerst en Oud en Nieuw, en tijdens twee weken zomervakantie.” Iris: „Dan is het lekker opladen en qualitytime met de kinderen.” Iris: „Het fijne is wel dat de markt sinds corona enorm in de lift zit. Tijdens de lockdown was de markt de enige plek waar je geen mondkapje op hoefde. Die mensen zijn gebleven.” Chiel: „Als mensen tegenwoordig vlees willen eten, willen ze wel goed vlees. Ze komen voor kwaliteit. Wat dat betreft, zie ik de handel zonnig in voor de toekomst.” Opstaan en naar bed Op marktdagen tussen 03.15 en 03.45 uur. Als ze ’s avonds rond 19.30 uur de kinderen op bed hebben gelegd, gaat Chiel meteen ook zelf slapen. Iris volgt meestal wat later. Huisdieren Hond Ollie, een kruising tussen een Engelse en een Amerikaanse staffordshire. Sport Iris: „Wij sporten op het werk. Op een werkdag loop je gemiddeld tussen de zeventienduizend en twintigduizend stappen. En met die kratten kip van tien kilo is het meteen ook een krachttraining.” Laatste grote uitgave Voor allebei een nieuwe winterjas van het merk Wellensteyn. Die kostten zo’n 400 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/rW7_pDOVO93hY81wl4zgev9LNQU=/1280x/filters:no_upscale()/s3/static.nrc.nl/wp-content/uploads/2024/03/08153446/web-0903ZATeco_Spitsuur1.jpg'/>]]></description>
      <guid>https://nrc.nl/nieuws/2024/03/08/op-de-markt-leer-je-dat-hard-werken-loont-a4192504</guid>
      <pubDate>Fri, 8 Mar 2024 07:02:21 +00:00</pubDate>
    </item>
    <item>
      <title><![CDATA[‘We wilden ons land opbouwen. Dat is niet gelukt’]]></title>
      <description><![CDATA[<p>Sameh: „In 2014 ben ik mijn land ontvlucht, naar Libanon. Ik was al een keer gearresteerd bij een betoging, bovendien moest ik het leger in. Ik wilde geen mensen vermoorden, maar als ik niet in dienst ging, zou mijn eigen leven gevaar lopen.” Rahaf: „Ik ben een jaar later gevlucht nadat ik twee keer om politieke redenen was gearresteerd en de rechter het dreigement uitte: driemaal is scheepsrecht. Ik werd ook regelmatig gevolgd op straat. Toen heb ik al mijn spullen verkocht en weggegeven en ben ik naar mijn moeder vertrokken, die in Egypte woont met haar tweede echtgenoot.” Sameh: „We hadden toen nog helemaal niet de intentie om naar Europa te gaan. Maar in Libanon werkte ik in de pesticide-industrie en woonde ik onder slechte omstandigheden in een Palestijns vluchtelingenkamp. Toen ben ik per vliegtuig naar Turkije gegaan, in een bootje naar Griekenland en vandaar kwam ik in Nederland terecht.” Rahaf: „Ik mocht in 2015 naar Nederland.” Sameh: „De eerste plaats waar ik terechtkwam, was Rotterdam. Ik had geen papieren en zocht een politiebureau. Maar niemand die ik de weg vroeg, kon me zeggen waar het politiebureau was. Toen wist ik: ik ben in een veilig land. Ik dacht dat ik op het politiebureau meteen opgesloten zou worden, maar in plaats daarvan vroegen ze of ik wat wilde drinken en kreeg ik geld om naar Ter Apel te reizen. Dat was echt een cultuurschok!” Rahaf: „In Syrië ben ik afgestudeerd als elektrotechnisch ingenieur, net als Sameh. Alleen had hij nog net zijn scriptie niet af toen hij moest vluchten. In Nederland heb ik een master gedaan aan de UvA in systeem- en netwerkengineering. Vier uur per dag per openbaar vervoer tussen Amsterdam en Wieringerwerf, waar we een huis hadden gekregen. Nu werk ik als systeembeheerder bij ProRail.” Sameh Youssef (38) en Rahaf Mousa (34) komen uit Syrië en vluchtten zo’n tien jaar geleden naar Nederland. Ze studeerden beiden elektrotechniek. Rahaf werkt bij ProRail, Sameh bij de NS. Samen verdienen ze drie keer modaal. Sameh: „Ik werk als elektro-ingenieur bij de NS, aan de modernisering van treinen. Ik heb mijn studie afgemaakt aan Saxion Hogeschool in Enschede, omdat daar de enige Engelstalige opleiding tot elektro-ingenieur was. Maar de afstand tussen Wieringerwerf en Twente was te groot. Daarom heb ik een jaar bij verschillende vrienden in de Achterhoek gewoond. Ik kreeg in die tijd een depressie: ik noem het zelf een post-revolutiesyndroom. We droomden van een nieuw Syrië, wilden helpen met de opbouw van ons land. Maar dat is niet gelukt. Hier in Nederland kwam de verwerking van die teleurstelling.” Rahaf: „We zijn die eerste jaren erg druk geweest met opbouwen van een nieuw leven. De taal leren, mensen leren kennen, onze studies afmaken.” Sameh: „Toen ik in december vorig jaar een vaste baan kreeg, had ik het gevoel dat we die fase hadden afgerond.” Rahaf: „We zijn inmiddels goed ingeburgerd. We maken deel uit van een gemeenschap die New Neighbours heet: die bestaat uit Nederlanders en nieuwkomers, niet alleen vluchtelingen. We komen in actie als dat nodig is. We hebben bijvoorbeeld geld ingezameld voor de aardbeving in Turkije en Syrië, we voeren actie tegen de onderdrukking in Iran en nu voor Gaza. En we hebben een wandelgroep met de New Neighbours.” Sameh: „Vanaf maart gaan we elke zaterdagochtend een Palestijns ontbijt organiseren om geld op te halen voor Gaza.” Rahaf: „Ik ben ook betrokken bij Living Library, een evenement waarbij iemand het gesprek aangaat met een ‘levend boek’. Dat is een persoon die regelmatig te maken heeft met vooroordelen. Je kunt praten met bijvoorbeeld een transgender persoon, een ex-gedetineerde of iemand met autisme. Mijn boek heeft de titel Vluchteling. Alles mag besproken worden, als het maar respectvol gebeurt.” Sameh: „Ja, we hebben het lekker druk.” Rahaf: „Geld geven we uit aan huur en eten. En circa 15 procent van ons inkomen sturen we naar familie in Syrië. We hebben allebei zakgeld: voor de sportschool, voor abonnementen, om koffie te drinken buiten de deur.” Sameh: „En we geven geld aan goede doelen, zoals Vluchtelingenwerk, omdat zij ons hebben geholpen. En aan Artsen zonder Grenzen en Metakids.” Rahaf: „Spaargeld hebben we niet, omdat ik pas zes jaar werk en Sameh nog maar drie jaar.” Sameh: „Verder sparen we ongeveer 20 procent van ons inkomen om een huis te kunnen kopen. We wonen nu in een socialehuurwoning, maar daar verdienen we eigenlijk te veel voor, dat vinden we niet prettig.” Rahaf: „Liefst een huis met een tuin. We willen graag kinderen, maar als die er niet komen, is het ook goed.” Sameh: „Maar nu we een stabiel leven hebben, is het een logische stap.” Rahaf: „We willen graag een huis waar onze ouders kunnen komen logeren. Veel familie woont in het buitenland.” Sameh: „We voelen ons verantwoordelijk voor onze ouders.” Rahaf: „Of we ooit terug zouden gaan naar een nieuw Syrië? Het lijkt me heel zwaar om weer helemaal opnieuw te moeten beginnen. Maar we zouden wel een bijdrage willen leveren, een bedrijfje opzetten of zoiets.” Sameh: „Niet alleen Syrië is ons thuis, dat geldt ook voor Nederland. Al vanaf het eerste moment dat ik hier ben. Ik wil het goede voor Nederland, we houden van dit land. Omdat onze basisrechten hier worden gerespecteerd.” Rahaf: „En omdat we hier vrij en veilig zijn. Ja, we zijn gelukkig hier.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Rahaf en Sameh wonen in een socialehuurappartement in Utrecht en zoeken een koophuis. Vervoer Door hun werk kunnen beiden gratis met de trein reizen. Een auto hebben ze niet. „Die hebben we niet nodig in de stad en het is ook niet duurzaam.” Vakantie In vakanties bezoeken ze meestal familie: Rahafs moeder en zus wonen in Egypte, haar vader in Bulgarije. Samehs vader woont in Syrië; hem hebben ze onlangs voor het eerst in tien jaar gezien in Jordanië. Sameh en Rahaf gaan ook wel eens een lang weekend weg in België, Duitsland of Nederland. Sameh: „Ik ken Nederland heel goed. Als vluchteling en daarna heb ik gewoond in Ter Apel, Veenhuizen, Wageningen, Rotterdam, Budel, Gilze, Arnhem, St. Annaparochie, Hoevelaken, Wieringerwerf, Borculo, Doetinchem en Zelhem.” Laatste grote uitgave De reis naar Jordanië, voor henzelf en Samehs vader.</p>
<img src='https://images.nrc.nl/tCO4EzmxmOMUXItQnNdcYRqnay0=/1280x/filters:no_upscale()/s3/static.nrc.nl/wp-content/uploads/2024/03/01164403/data112215966-02ed03.jpg'/>]]></description>
      <guid>https://nrc.nl/nieuws/2024/03/01/we-wilden-ons-land-opbouwen-dat-is-niet-gelukt-a4191799</guid>
      <pubDate>Fri, 1 Mar 2024 07:02:22 +00:00</pubDate>
    </item>
  </channel>
</rss>
