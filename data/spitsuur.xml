<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘De hoge lat is  wel een thema  bij ons’]]></title>
      <description><![CDATA[<p>Rens: „Tot een jaar geleden woonden we samen in Oegstgeest in een ieniemienie huisje van veertig vierkante meter, met enkel glas op het zuiden. Nu hebben we zo’n beetje het tegenovergestelde: een enorme pastoriewoning in Schoonhoven. We hebben boven twee kamers leegstaan, omdat we niet weten wat we ermee moeten.” Marlinde: „We zijn hier beland door het werk van Rens.” Rens: „Na mijn studies klassieke talen en theologie ben ik aan het werk gegaan als dominee. Op invalbasis kwam ik hier weleens in Schoonhoven, of officieel: het dorpje Willige Langerak. Toen hebben ze me op een gegeven moment gevraagd of ik de vaste dominee wilde worden, in ieder geval voor vier jaar. Daar zou dan bij horen dat we in de pastorie gingen wonen. Daar hebben we even over na moeten denken.” Marlinde: „Je kunt niet helemaal inschatten hoe het is: wonen op je werk, in een dorp dat je nog niet kent. Uiteindelijk hebben we het gezien als een avontuur en gedacht: laten we het maar gewoon doen!” Rens de Ronde (27) is dominee in Schoonhoven. Zijn vrouw Marlinde van Baaren (29) is huisarts in opleiding in Zoetermeer. Ze wonen sinds ruim een jaar in de pastoriewoning naast de kerk. Marlinde werkt 36 uur in de week en draait één keer in de drie weken een dienst op de huisartsenpost. Rens werkt officieel 40 uur, al wordt dat door extra activiteiten in de avond vaak meer. Hun gezamenlijk inkomen is twee keer modaal. Rens: „We zijn jong zat. Als het na vier jaar niet bevalt, kunnen we ook weer weg.” Marlinde: „Het bevalt op zich goed. Het scheelt dat we door jouw werk snel zijn opgenomen in de gemeenschap. Maar dat heeft ook iets dubbels, want jij blijft voor sommige mensen ‘dominee Rens’ en ik ben daar de vrouw van. Dat is een rol die je niet altijd wil.” Rens: „We hebben gemerkt dat het daarom soms goed is om hier fysiek even weg te zijn. Naar een stad dichtbij of een rondje op de racefiets. Ik ben hier gekomen voor het werk, maar ben daarnaast ook een privépersoon natuurlijk. Die ruimte moet je een beetje bevechten, al is dat vooral in mijn eigen hoofd. Daar word ik steeds beter in.” Marlinde: „Wat we een nadeel vinden aan Schoonhoven, is dat het best ver rijden is naar een stad, naar familie, naar een tuincentrum – alles eigenlijk.” Rens: „Je moet altijd eerst die N-weg met dertien rotondes af voordat je ergens bent.” Marlinde: „Maar het is ook fijn hoor. Ik zit sinds kort bij een hardloopclubje van de atletiekvereniging en we wonen pal naast een mooi buitenzwembad. Als je daar in de zomer om 7.00 uur ’s ochtends gaat zwemmen, is dat heerlijk.” Marlinde: „Ik werk nu als huisarts in opleiding, maar heb lang getwijfeld welke kant ik op wilde binnen de geneeskunde. In het ziekenhuis vond ik de spoedeisende hulp heel leuk bijvoorbeeld. Maar om me te specialiseren in één gebied, vond ik te smal. Als huisarts heb je heel verschillende patiënten met allemaal verschillende problemen.” Rens: „Die diversiteit zit ook in mijn werk. Ik doe bezoekwerk binnen onze gemeente: bij stervenden of bij een geboorte bijvoorbeeld. Ik geef onderwijs aan jongeren, begeleid kerkkringen, bereid rouwdiensten en huwelijken voor. En ik ga natuurlijk voor op zondag. Daar schrijf ik een verhaal voor en maak de liturgie. Daar gaat aardig wat voorbereidingstijd in zitten.” Marlinde: „Je legt de lat daarin best hoog voor jezelf.” Rens: „Ik wil er inderdaad altijd een nieuw inzicht in stoppen, of een originele gedachte. Daar kan ik de hele week mee bezig zijn in mijn achterhoofd. Het lukt niet altijd en dan ben ik achteraf ontevreden. Maar ik moet zeggen: nu ik de gemeente beter leer kennen en wat meer mijn eigen stem heb gevonden als dominee, gaat het me steeds makkelijker af.” Marlinde: „Dit werk is echt wat anders dan een kantoorbaan. Daar zeur ik wel eens over, haha, jazeker. Rens is veel avonden weg bijvoorbeeld. Standaard drie avonden in de week, maar het loopt ook wel eens op tot vijf. Dan zeg ik: joehoe, het mag weer even wat minder.” Rens: „Als dominee werk je natuurlijk veel in de vrije tijd van anderen. Dat is weleens stoeien met de agenda inderdaad.” Marlinde: „Een goede werk-privébalans was voor mij ook een argument om voor het huisartsenvak te kiezen. Ik hou echt van werken, maar haal ook mijn energie uit hardlopen, racefietsen of afspreken met mensen. Ik wil niet ieder weekend voor pampus op de bank liggen omdat ik een 60-urige werkweek heb gedraaid.” Rens: „Hebben wij hobby’s? Ik hoorde laatst iemand zeggen dat ze hobby een boomer-woord vond. Je denkt toch meteen aan modelspoorbanen en zo. Misschien is mijn hobby dat ik graag in de tuin werk – al klinkt dat ook best boomer-achtig, haha! Voor Marlinde kan je opschrijven dat vakanties plannen haar hobby is.” Marlinde: „O ja, daar kan ik uren mee bezig zijn. Dan ga ik allemaal dingen lezen, uitzoeken, plannen. De afgelopen tijd ben ik bezig geweest met onze treinreis naar Zuid-Italië. In één dag reizen we naar Milaan, vanaf daar naar het zuiden en uiteindelijk vanuit Napels met de nachttrein weer terug. We proberen maximaal één keer in de drie jaar te vliegen. Er zijn genoeg alternatieve opties.” Rens: „Thuis zitten we niet vaak ’s avonds op de bank. We hebben ons Netflix-abonnement ook maar opgezegd omdat we er te weinig gebruik van maakten. Als we dan iets samen kijken, is het meestal iets documentaire-achtigs.” Marlinde: „We kijken de Keuringsdienst van waarde, en die reisprogramma’s van Jelle Brandt Corstius en Thomas Erdbrink. Af en toe zit ik ’s avonds nog wat opleidingsgerelateerde blaadjes te lezen, of medische magazines. Kijk, daar naast de bank ligt de stapel die nog moet.” Rens: „Dat is altijd jouw verzuchting: ik móét die blaadjes nog lezen. Misschien is die hoge lat toch wel een thema bij ons, nu ik het zo terughoor.” Marlinde: „Haha, ieder zijn eigen lat.” Rens: „Maar verder zijn we heel ontspannen hoor!” Opstaan en naar bed De wekker gaat om 6.15 uur. Marlinde moet 7.00 uur de deur uit voor haar werk in Zoetermeer. Rens kan iets rustiger thuis opstarten in zijn werkkamer. Marlinde komt om 18.30 weer thuis en gaat rond 22.00 uur naar bed; Rens een uur later. Huisdier Een kat, Jip (1). Jip is een Blauwe Rus, een hypoallergeen ras – handig met Rens zijn allergie. Koken &amp; boodschappen Rens is de kok. „Ik ben niet zo creatief met koken, maar vind het wel leuk om met een recept iets nieuws te proberen.” Huishouden Geen vaste taakverdeling, al denkt Marlinde dat zij standaard meer schoonmaakklusjes oppakt. „Rens ziet de rommel en een stoffige vensterbank gewoon niet.” Rens: „Dat cliché is vrees ik wel waar, ja.” Laatste grote uitgave 700 euro voor twee retourtreintickets voor hun reis naar Zuid-Italië. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/ibbwMEgag1I3kUjUnCL5ski8_6U=/1280x/filters:no_upscale()/s3/static.nrc.nl/images/gn4/stripped/data131525897-71ab0d.jpg'/>]]></description>
      <guid>https://nrc.nl/nieuws/2025/04/30/de-hoge-lat-is-wel-een-thema-bij-ons-a4891615</guid>
      <pubDate>Wed, 30 Apr 2025 07:02:30 +0000</pubDate>
    </item>
    <item>
      <title><![CDATA[Amé: ‘Ik hou van groots dromen, Zoë is praktischer’]]></title>
      <description><![CDATA[<p>Amé: „Onze eerste ontmoeting was op een festival, maar dat was vriendschappelijk. Een half jaar later was ik in Praag met een gemeenschappelijke vriendin. Toen heb ik Zoë een appje gestuurd of ze met me op date wilde.” Zoë: „Dat hebben we dezelfde avond nog gedaan. En er was meteen een enorme klik. Die vonk was er vanaf moment één.” Amé: „Dit was in 2017. Sindsdien hebben we een relatie.” Zoë: „En sinds een paar jaar werken we ook samen.” Amé: „We hebben het bedrijf Orthodoxx, een agency gespecialiseerd in CGI [Computer Generated Imagery], 3D-animatie en AI-technologieën voor merken. Daarin kunnen we ons talent kwijt. Zoë heeft een designachtergrond, ik heb international business administration gestudeerd.” Amé Raaphorst (28) en Zoë Ginus (29) hebben sinds 2017 een relatie en sinds 2022 een gezamenlijk marketingbedrijf, Orthodoxx. Ze maken CGI- en AI-content en zijn gespecialiseerd in mixed reality-video’s voor social media: een combinatie van gefilmde beelden en computergegeneerde video. Amé en Zoë wonen op loopafstand van hun kantoor in het centrum van Amsterdam. Hun hond Doxx, vernoemd naar het bedrijf, gaat elke dag mee naar kantoor. Amé en Zoë verdienen samen ruim twee keer modaal. Zoë: „CGI komt eigenlijk uit Hollywood, het is video die met de computer gegenereerd is. De sciencefictionfilm Avatar uit 2009 is een mooi voorbeeld. De laatste jaren wordt CGI ook toegepast in de marketingwereld. Onze video’s zijn vaak een mix van echt beeld en CGI, oftewel mixed reality. In 2023 hebben we zo’n video gemaakt voor de zanger Snelle en die ging toen viral op social media. Vanaf dat moment hoefden we geen reclame meer te maken voor ons bedrijf. We hebben nu grote klanten als KLM, Mediamarkt, Videoland, JD Sports, Kiehl’s en Sissy-Boy.” Amé: „Voor KLM maakten we een video voor social media; je ziet een vrachtwagen die door een tulpenveld rijdt met op de trailer een KLM-vliegtuig waar een strik omheen zit. Het is een mix van echt beeld en CGI. We hebben echt een vrachtwagen gefilmd die door een tulpenveld reed, maar dat vliegtuig hebben we met CGI toegevoegd.” Zoë: „Daarnaast werken we ook met generatieve AI. We gebruiken bijna geen consumentenmodellen zoals DALL-E, maar maken onze eigen AI-modellen. Er is wel een groot verschil met CGI. Bij AI kun je als mens precies bepalen wat je input is, dus wat je het model vraagt te maken, maar je hebt geen controle over wat eruit komt. Met CGI heb je volledige controle en kun je het helemaal custom made maken, van simpel tot superingewikkeld. Het is digitaal kleien en je kunt exact maken wat je in je hoofd hebt.” Amé: „We hebben nu een team van ongeveer vijf mensen die voor ons werken, onder wie 3D-designers en VFX [visual effects] artists. Samen met hen maken we allerlei soorten CGI- en AI-campagnes.” Zoë: „Ons kantoor bevindt zich in de binnenstad, op de Nieuwezijds Voorburgwal. We zitten antikraak, op honderd vierkante meter, twee verdiepingen.” Amé: „We wonen om de hoek in de Begijnensteeg, een heel idyllische plek tussen de Kalverstraat en het Spui, vlak bij het Begijnhof. We wonen boven de winkels van de Kalverstraat in een huurhuis van zeventig vierkante meter met een patio. Het is een lekker licht huis en de patio geeft rust. Meestal lopen we ’s ochtends samen naar kantoor met onze hond Doxx, die vernoemd is naar ons bedrijf. Ze is nu 4 jaar, maar gedraagt zich als een hond van één. Ze blijft de hele dag bij ons op kantoor.” Zoë: „In de zomer gaan we vaak eerst nog even een koffietje drinken bij café Hoppe in de zon.” Amé: „We doen veel samen, maar zijn ons er ook van bewust dat het gezond is dingen los van elkaar te doen. Ik doe aan hardlopen en leer Spaans. Ben nu aan het trainen voor de halve marathon met mijn broertje. Vind het fijn met een muziekje op een stuk langs de Amstel te rennen. Het is ook een mentaal spelletje om jezelf te pushen om langer te rennen dan je gewend bent. Ik loop nu tussen de 10 en 15 kilometer – dat moet meer worden, want de marathon is al over een maand.” Zoë: „Ik doe drie keer per week aan kickboxen. Twee keer per week doe ik een collectieve zaktraining en één keer per week kickboks ik met een personal trainer. Die focust meer op techniek. Kickboksen geeft me veel voldoening. Het is fijn om je hoofd leeg te maken. Verder werk ik als vrijwilliger op de dierenambulance. We helpen zwanen met een hangende vleugel of pulletjes die hun moeder zijn kwijtgeraakt. Soms beleef je ook heel verdrietige dingen. Een kat die van twaalf hoog gevallen is en een eigenaar die in shock is. Dan moet je er zijn voor die eigenaar. Soms doe je een crematierit voor een hond van 14 die net is ingeslapen en die je naar een crematorium moet brengen. Of je hebt een kat die is aangereden door een auto. Die moeten we dan zo snel mogelijk naar de dierenarts brengen en onderweg zuurstof geven.” Amé: „Ik hou van groots dromen, Zoë is praktischer.” Zoë: „Amé is van de toekomstvisie en de ideeën. Daarom zeg ik altijd: doe jij lekker de strategie en het plannen en laat mij gewoon operationeel bezig zijn. We hebben dus ook geen overlap qua taken. Amé doet marketing, sales en business development. Zij zegt: oké, dit is interessant om als service te kunnen aanbieden – en dan ga ik kijken hoe we het kunnen realiseren.” Amé: „Dat karakterverschil zie je ook terug in de relatie. Zoë is af en toe mijn begeleider. Ik vergeet altijd alles. Laatst had ik mijn telefoon in een winkel laten liggen. Zoë zei: heb je die niet in een broekzak laten zitten van een broek die je net gepast hebt? En ja hoor, dat was zo. Zij kent mij beter dan ik mezelf ken.” Zoë: „We vullen elkaar heel goed aan. Amé helpt mij weer als ik er even doorheen zit. Voor motivatie moet je echt bij haar zijn. Zij haalt je uit de put, geeft je twintig handvatten voor waar je heen gaat met je leven. Dan kan je weer jaren vooruit.” Opstaan en naar bed Amé en Zoë staan op tussen 7.00 en 7.30 uur. Vaak drinken ze eerst nog even koffie in bed. Dan gaan ze douchen en aankleden. Met de hond wandelen ze naar kantoor, 200 meter van hun huis. Tussen 19.00 en 20.00 uur staat het avondeten op tafel. Rond 23.00 uur gaan ze naar bed. Ontbijt Ontbijt slaan ze óf helemaal over óf ze ontbijten rond 10.00 uur op kantoor. Amé eet geroerbakte spinazie met hüttenkäse, avocado en een hardgekookt ei. Zoë ontbijt met yoghurt of kwark met fruit, honing en noten. Avondbesteding ’s Avonds gaan ze sporten, een film of serie kijken, wandelen met Doxx over de grachten. Zoë: „Het is belangrijk ’s avonds te ontspannen. Als je lang doorgaat met werken in de avond, slaap je niet lekker en droom je over je werk.” Laatste grote uitgave Onlangs kochten ze beiden een tweedehands Van Moof-fiets van 1.500 euro, bij iemand die ze ook kan repareren. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/zf0cPOzMZH76zvz8jvFYF0Riv2A=/1280x/filters:no_upscale()/s3/static.nrc.nl/images/gn4/stripped/data131236573-a6926f.jpg'/>]]></description>
      <guid>https://nrc.nl/nieuws/2025/04/23/ame-ik-hou-van-groots-dromen-zoe-is-praktischer-a4890908</guid>
      <pubDate>Wed, 23 Apr 2025 07:02:30 +0000</pubDate>
    </item>
    <item>
      <title><![CDATA[‘Wij zijn christelijk, maar doen wel boodschappen op zondag’]]></title>
      <description><![CDATA[<p>Arno: „Hoe we elkaar ontmoet hebben, kun je op twee manieren vertellen. Je kunt zeggen dat we elkaar spontaan ontmoet hebben op Texel. Of dat we elkaar kennen van een datingsite.” Inge: „Het is allebei waar. Maar het eerste verhaal is romantischer.” Arno: „We hadden elkaar al even gesproken op die datingsite, maar twee weken later kwamen we elkaar tegen op Texel bij een bijeenkomst rond Oud en Nieuw voor christelijke young professionals. Dat is natuurlijk een veel leukere manier om iemand te leren kennen dan zo’n site. En dan zie je ook meteen hoe iemand in een groep is.” Inge: „We zijn allebei in een gereformeerd gezin opgegroeid. En we zijn ook nu nog christelijk, wat niet betekent dat we precies zo leven als onze ouders. Die doen bijvoorbeeld geen boodschappen op zondag. Wij wel.” Arno: „Ik ging naar een gereformeerde middelbare school. Dat vond ik gewoon een hartstikke leuke school. Je zat onder gelijkgestemden. Mijn familie was een warm nest en ik vond het normaal hoe we leefden. Pas toen ik ging studeren, ging ik me meer afvragen: hoe kijk ik zelf naar dingen? En wat wil ik met mijn zondag?” Inge: „Zo was dat ook voor mij. Ik was lid van een christelijke studentenvereniging. Daar heb ik heel veel leuke gesprekken gevoerd tijdens borrels. Dat was gezellig en je praat ook met elkaar over het geloof. Zo bepaal je gaandeweg hoe je er zelf invulling aan wilt geven. En dat gaat nog steeds door. Tegelijk is de gereformeerde kerk ook veranderd en met de tijd meegegaan. Er zijn nu bijvoorbeeld vrouwelijke predikanten. Het is niet meer zoals dertig jaar geleden.” Arno: „Een jaar na onze ontmoeting, nu vijf jaar geleden, wisten we: dit gaat wel werken. Inge woonde in Zwolle, ik in Den Haag. Toen hebben we besloten samen een huis te kopen in Zwolle.” Inge: „We vonden heel snel dit huis, een hoekwoning in Zwolle-Zuid uit 1995. Het is een praktisch huis. Ik vind jaren-30-woningen heel leuk en sfeervol, maar het lijkt me ook tochtig en we zijn allebei geen klussers. Het ligt in een fijne wijk op tien minuten fietsen van het centrum. En als je de andere kant de wijk uit fietst, ben je zo bij de IJssel.” Arno: „We zijn getrouwd in 2022 en onze dochter Merle is vorig jaar geboren. Zij gaat nu naar de opvang hier in de straat.” Inge: „We hebben gekeken bij een reguliere opvang en een christelijke. Toen hebben we voor de reguliere gekozen. Niet alleen omdat die hier in de straat is, maar ook omdat we daar een betere eerste indruk van hadden.” Arno: „Ik ben tien jaar advocaat geweest en werk nu bij de ambtelijke organisatie van de Tweede Kamer. Daar ben ik hoofd van de stafdienst juridische zaken. Ik ga twee tot drie dagen per week naar Den Haag, verder werk ik thuis. Als advocaat werkte ik regelmatig zestig, zeventig uur per week, vaak ook wel in het weekend. Dat vond ik toen geen probleem, maar na tien jaar wilde ik wat anders. En vooral nu we een kind hebben, zou weekenden doorwerken wel een uitdaging opleveren.” Arno Geleijnse (40) en Inge Geleijnse-Nederveen (36) wonen met hun dochter Merle (1) in Zwolle. Zij is huisarts, hij jurist bij de Tweede Kamer. Arno verliet het drukke Den Haag voor het gemoedelijke Zwolle. Inge en Arno kennen elkaar van een bijeenkomst op Texel voor christelijke young professionals. Arno tennist, Inge zingt in een koor. Inge verdient 1,5 keer modaal, Arno ruim 2 keer modaal. Inge: „Ik ben huisarts. Dat vind ik heel mooi werk. Ik heb geen vaste praktijk, maar werk als waarnemer in twee praktijken hier in de buurt, drie dagen per week. Verder geef ik een halve dag per week onderwijs aan co-assistenten. Die probeer ik te enthousiasmeren voor het vak van huisarts; de aanmeldingen bij de opleiding lopen terug. Het beroep huisarts heeft niet zo’n heel aantrekkelijk imago, alsof wij een soort pleisterplakkers zijn, zo wordt vaak gedacht. Maar het is een extreem menselijk vak. Als iemand bang is huidkanker te hebben en ik kan vertellen dat het gewoon een moedervlek is, heb ik het gevoel dat ik iets bijdraag.” Arno: „Onze dochter Merle gaat dinsdag, woensdag en vrijdag naar de opvang.” Inge: „Dat zijn de dagen dat ik werk. Op dinsdag moet ik haar dan naar de opvang brengen terwijl mijn eerste patiënt al om 8 uur klaar kan staan, dus dat is vaak een race tegen de klok. Op woensdag en vrijdag werkt Arno thuis en kan hij Merle brengen en halen.” Arno: „Inge kookt doordeweeks, ik in de weekenden. Ik vind het leuk wat ingewikkelder te koken. Verse pasta, curries, stoofschotels.” Inge: „Ik kook wat makkelijker. Verspakketten van de supermarkt. Hollandse kost.” Arno: „Ik snij de groente graag heel klein.” Inge: „Ik ben wat pragmatischer.” Arno: „Dat karakterverschil zie je ook in ons werk terug. Ik hou van precisie en juridisch geneuzel.” Inge: „En huisarts is een pragmatisch beroep.” Arno: „Zoals Inge de vaatwasser inruimt, passen er vier vlabakjes in. Zoals ik het doe tien.” Inge: „Op donderdagavond zing ik in een koor, vooral Anglicaanse kerkmuziek. We treden met kerst op in de Peperbus, een bekende kerk hier in Zwolle.” Arno: „Zwolle is een gemoedelijke stad. Ik stap vaak op de racefiets en rijd dan richting de Hanzesteden. We wonen niet ver van Hattem en het bos.” Inge: „Een bruisende studentenstad zoals Groningen, waar ik heb gestudeerd, is het niet.” Arno: „Ik mis een stad als Den Haag nog wel. Met de diversiteit die je daar ook meer hebt. Zwolle is rustiger, ’s avonds na acht uur is het stil op straat.” Inge: „Als je bij ons een groencontainer te lang aan de straat laat staan, trekt er iemand aan de bel. Het is wel dorps wat dat betreft.” Arno: „Ik tennis een of twee keer per week. En ik lees veel, zowel fictie als non-fictie, in de weekenden en in de trein van en naar mijn werk.” Inge: „Toekomstdromen? Een tweede kind zou leuk zijn. Maar ik ben heel blij met wat we nu al hebben.” Opstaan en naar bed Om 6.30 uur gaat de wekker. Om 6.45 uur gaan ze eruit. Ze ontbijten om 7.15 uur en gaan om 7.45 uur de deur uit. Het avondeten staat om 18 uur op tafel. Om 22.30 uur gaan ze naar bed. Arno soms om 23 uur. Wonen Arno en Inge wonen in een hoekwoning met – sinds vorig jaar – halfopen tuinhuis, een grote overkapping in de tuin die volledig afgesloten kan worden. Inge: „Dat is een heerlijke extra plek om te zitten als het weer wat warmer is.” Huisdieren Inge en Arno hebben drie katten (Har, Sjeng en Pip) en een konijn, Job, dat in de tuin woont. Laatste grote uitgave Een elektrische bakfiets van 4.500 euro. Arno: „Hier in Zwolle is het ook al een grote bakfietsbrigade, dat geldt niet alleen voor Amsterdam!” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/kA2MgsmjXa4DzFih_tgvHRmdQcA=/1280x/filters:no_upscale()/s3/static.nrc.nl/images/gn4/stripped/data130953486-6c187f.jpg'/>]]></description>
      <guid>https://nrc.nl/nieuws/2025/04/18/wij-zijn-christelijk-maar-doen-wel-boodschappen-op-zondag-a4890381</guid>
      <pubDate>Fri, 18 Apr 2025 07:02:30 +0000</pubDate>
    </item>
    <item>
      <title><![CDATA[‘Het helpt me om bezig te blijven  en anderen  te helpen’]]></title>
      <description><![CDATA[<p>„Eigenlijk had ik al in 2023 met pensioen moeten gaan. Maar toen die datum naderde, vroeg mijn teammanager of ik alsjeblieft nog iets langer wilde blijven. Er is namelijk veel werk, en ze wilden me graag houden, denk ik. Dus toen heb ik er vier maanden aan vastgeplakt, daarna nog eens zes maanden en daarna nóg zes maanden. Toen heb ik gezegd: het is echt klaar. Dat was afgelopen december. Nu ben ik drie maanden met pensioen. „Vanaf december 1999 heb ik als jeugdbeschermer gewerkt, voor verschillende organisaties. Als laatste bij Nidos, in Roermond. Zij bieden begeleiding en voorzieningen aan gevluchte kinderen die alleen hierheen zijn gekomen. Ik hielp bij het regelen van een school, een dokter, een plek in de maatschappij. Maar ook bij de juridische gesprekken met de IND, de bepaling van de voogdij in de rechtszaal. Het hele pakket. Basir Dehzad (68) komt uit Afghanistan. Hij studeerde daar politicologie en rechten. Op de Universiteit van Kabul was hij docent en later departementshoofd. In 1992 vluchtte hij met zijn gezin naar Nederland. Na een hbo-opleiding maatschappelijk werk en dienstverlening heeft Basir altijd gewerkt in de jeugdbescherming. Hij is nu drie maanden met pensioen. Basirs inkomen bestaat uit AOW en pensioen van 25 jaar jeugdwerk. „Tijdens mijn afscheid vertelde mijn teammanager dat ze al mijn verslagen nog eens had gelezen. Het viel haar op dat ik bij kinderen altijd hun pluspunten wist te benoemen. Dat klopt wel, en daar heb ik ook een reden voor. Want hoe kun je het vertrouwen van kinderen of een gezin winnen? Door ze positief te benaderen. Doe je aan voetbal? Dan ben je vast goed! Dat kleed op de vloer ziet er prachtig uit, je hebt een goede smaak. Ben je moslim? Ik ben ook moslim. Althans: ik ben islamitisch opgevoed, niet praktiserend. Maar het gaat om een ingang vinden bij mensen. „Zelf ben ik ook een vluchteling. In 1992 kwam ik vanuit Afghanistan naar Nederland met mijn vrouw en twee zoons van toen zeven en vier jaar oud. Dus ik weet wat deze mensen meemaken. Het werk heb ik altijd fantastisch gevonden. Natuurlijk krijg je soms zware verhalen te horen, maar stress heb ik er nooit van gehad. Ik weet dat collega’s dat soms anders ervoeren. Die werden verdrietig, hadden stress of kregen zelfs een burn-out. Dat had ik allemaal niet. Ik heb in mijn leven gevaar gelopen door mijn politieke achtergrond. Vergeleken daarbij is werkstress toch een klein probleem.” „Afghanistan is een heel groot, heel mooi land. Het heeft woestijnen, heuvels, hoge bergen, rivieren, mooie natuur. Zeker nu in de lente, is Afghanistan echt een paradijs. Maar Afghanistan is ook een arm land helaas. Dat komt door de voortdurende oorlogen. Er zijn zoveel etnische groeperingen, met elk hun eigen taal en cultuur – telkens laait de oorlog weer op. Ook nu weer, met de Taliban aan de macht. De mensen in Afghanistan kunnen niet vrij ademen. Alle vrouwen zitten thuis, ze mogen niet naar school of naar de universiteit. „Zelf groeide ik op in een best goede tijd, met sport, vrienden en school. Maar ik werd politiek actief en behoorde tot een links georiënteerde partij die tegen de islamitische groeperingen was. Ik ging toespraken houden, organiseerde bijeenkomsten en was daardoor een best bekend figuur. In het vierde jaar van mijn studie ben ik door de regering opgepakt. Acht dagen hebben ze me verhoord, waarvan ik drie dagen heel ernstig ben ge… ehm, ik kan even niet op de juridische term komen. In ieder geval: onmenselijk behandeld. Elke middag en avond, met elektrische apparaten. Gemarteld, dat was de term. „Drieënhalve maand later ben ik vrijgekomen, omdat toen de Russen Afghanistan binnenvielen en ze alle politiek gevangenen vrijlieten. Maar het is voor mij altijd onveilig gebleven. Door mijn politieke achtergrond, maar ook omdat het land weer in oorlog was. Het omslagpunt kwam toen mijn zoon buiten aan het spelen was. Ik haalde hem naar binnen en net toen we in de gang stonden, kwam er een raket neer precies op de plek waar hij een paar seconden daarvoor had zitten spelen. Toen wist ik: we moeten weg. „We hadden bedacht naar Duitsland te gaan en reisden via Schiphol. Mijn vrouw was acht maanden zwanger en had veel last van pijn in haar buik. Op het vliegveld zijn we toen meteen heel menselijk geholpen door de vreemdelingenpolitie en een dokter. We zijn naar een asielzoekerscentrum in Nijeveen gebracht, een klein dorp bij Meppel. Daar zag ik hoe aardig iedereen was, hoe vriendelijk. Dat was het enige wat ik wilde: als mens behandeld worden. Dus besloten we om niet verder naar Duitsland te gaan, maar in Nederland te blijven. De ontvangst van asielzoekers is nu heel anders, ik weet het. Daar maak ik me grote zorgen over.” „Ik ben met pensioen, maar ik ben niet iemand die stil wil zitten. Dus ik ben bezig om nieuwe uitdagingen te vinden. Vorige week ben ik begonnen als vrijwilliger voor Vluchtelingenwerk, voor tweeënhalve dag per week. Ik wil officieel tolk worden en ik zit in het bestuur van een vereniging van Afghaanse juristen in het buitenland. Ook geef ik onlineles aan meisjes in Afghanistan die door de Taliban niet naar de universiteit mogen om te studeren. Ontspannen doe ik tijdens mijn wekelijkse volleybaltraining. Of ik kijk naar oude Indiase films die ik vroeger zag in de mooie bioscopen van Kabul. „Ik had mijn gepensioneerde leven willen doorbrengen met mijn vrouw Anisa, maar ze is helaas in 2023 overleden aan kanker. Ze was een wijze vrouw, maatschappelijk actief net als ik. Ze was meer dan veertig jaar mijn partner en de beste moeder voor mijn drie kinderen. Op momenten dat ik soms mijn geduld of hoop verloor, wist zij toch ergens de kracht vandaan te halen om erdoorheen te komen. Ze was het fundament van het gezin. Dat ze er niet meer is, is een groot gemis. „Mijn jongste zoon komt hier een paar keer per week; hij is muzikant en heeft zijn muziekstudio bij mij aan huis. Mijn andere zoon woont in Schiedam en de middelste zit momenteel met zijn gezin in Australië – hem ga ik waarschijnlijk in mei opzoeken. Het helpt me om bezig te blijven en anderen te helpen. Mijn hart moet niet gesloten blijven, ik moet bieden wat ik te bieden heb.” Wonen Basir woont in Helmond in een twee-onder-een-kapwoning. Boodschappen en koken Koken is een hobby van Basir. Hij kookt graag uit de Afghaanse keuken, bijvoorbeeld qabuli: een rijstgerecht met wortel, rozijnen en lamsvlees. Af en toe gaat hij naar de Bazaar in Beverwijk om speciale Afghaanse koekjes, rijst, of gedroogd fruit te kopen. Hulp in de huishouding Niet. Eén keer per week maakt hij zelf het hele huis schoon, van boven naar onder. Sport Basir doet aan volleybal: één keer per week trainen en eens in de twee weken competitie. Daarnaast let hij erop dat hij per dag 10.000 stappen zet. Reizen Een andere hobby van Basir. Met zijn broer was hij vorig jaar in Oezbekistan en Tajikistan, kortgeleden was hij in Egypte en dit voorjaar wil hij zijn zoon gaan opzoeken in Australië. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/ZYfX7gI7IaXf1TMnXNs5HtjRFMI=/1280x/filters:no_upscale()/s3/static.nrc.nl/images/gn4/stripped/data130574423-0ef27b.jpg'/>]]></description>
      <guid>https://nrc.nl/nieuws/2025/04/10/het-helpt-me-om-bezig-te-blijven-en-anderen-te-helpen-a4889501</guid>
      <pubDate>Thu, 10 Apr 2025 07:02:30 +0000</pubDate>
    </item>
    <item>
      <title><![CDATA[‘Een kind krijgen zet je leven op z’n kop, van moeder én vader’]]></title>
      <description><![CDATA[<p>Jesse: „Wij kennen elkaar al sinds de middelbare school. Ik vond Jessica altijd al leuk, maar dat durfde ik niet te laten merken. Toen ik 22 was, had ik genoeg moed verzameld. We kwamen elkaar toen vaak tegen, hier in Haarlem, in de Stalker, een club die niet meer bestaat, maar die toen de oudste club van Nederland was. Alle grote dj’s kwamen er, zoals dj Dimitri, dj Chuckie en Laidback Luke.” Jessica: „Je had er ook een zaal waar altijd hiphop gedraaid werd. En daar zijn we allebei dol op.” Jesse: „Ik ben een hiphopnerd en ben zelf ook dj. Vroeger stond ik elk weekend wel ergens te dj’en, nu doe ik het nog af en toe. Ik draai vooral hiphop, maar ook stijlen die hiphop hebben beïnvloed, zoals funk en soul.” Jessica: „We zijn niet meteen aan kinderen begonnen. Jesse had er een romantisch beeld van, ik was realistischer. Ik dacht altijd: hoe doen mensen dat, met kinderen? Hoe houden ze al die ballen in de lucht? Jesse had er meer een sprookjesidee bij.” Jesse: „Ik dacht: het komt wel goed.” Jessica: „Ik ben vrij ondernemend en avontuurlijk, dus ik was ook bang dat het mijn vrijheid erg zou beperken.” Jesse: „Uiteindelijk hebben we allebei gelijk gekregen!” Jessica: „Het is een groot cliché, maar het is echt het allermooiste wat we samen hebben beleefd tot nu toe.” Jesse: „In het begin was het wel zwaar. Rhodé is te vroeg geboren, na 38 weken.” Jessica: „Ik ben ingeleid vanwege een verhoogde bloeddruk. En in de kraamweek was ik ziek.” Jesse: „Rhodé had aanvankelijk een verkorte nekspier aan de rechterkant, waardoor haar hoofdje een beetje scheef stond. Dat heeft een osteopaat na een paar maanden gelukkig weten te verhelpen.” Jessica: „En ze was een huilbaby en een heel slechte slaper. Ze slaapt sinds kort pas goed door een intensief slaapcoachingstraject met een slaapcoach. Nu kunnen wij ook eindelijk weer goed slapen.” Jesse Wurtz (39) en Jessica Marcus (38) wonen met hun dochter Rhodé (2) in Haarlem. Jesse werkt als marketingmanager bij KPN, Jessica heeft een microbakkerij voor zoete groentecakes, Groentekauw. Ze hebben onlangs een oude boerderij in de buurt van Alicante gekocht en opgeknapt. Jessica verdient 0,5 keer modaal, Jesse twee keer modaal. Jesse: „Ten tijde van Rhodés geboorte werkte ik als marketingmanager bij een techscale-up [techbedrijf dat de start-upfase ontgroeid is]. Er werkten vijftien mensen onder me. Ik moest er voor hen zijn, maar tegelijk moest ik er ook zijn voor mijn gezin. Dat lukte niet. Die baan ben ik toen kwijtgeraakt.” Jessica: „Ik vind het jammer dat zij het zo slecht begrepen. Vader worden is heel ingrijpend. Ouder worden zet je leven op zijn kop, ook dat van vaders.” Jesse: „In de kraamweek is vooral aandacht voor de vrouw. Dat is ook logisch, want zij baart het kind. Mannen maskeren vaak wat de impact op hen is.” Jessica: „Ik vind het shocking dat dit anno nu nog een ding is.” Jesse: „Tegelijk was die baan ook wel heel zwaar. Je kunt zeggen dat het voor mij niet het juiste moment was zo veel verantwoordelijkheid op mijn werk te hebben. Ik moest volledig aanwezig zijn voor mijn medewerkers, en dat ging niet.” Jessica: „Ik vind het niet fatsoenlijk. Misschien was er een andere oplossing mogelijk geweest.” Jesse: „Die tijd was in elk geval wel heftig. Jessica was ziek, er was wat met Rhodé, het ging niet goed op mijn werk. En ondertussen hadden we net besloten een oude finca, een boerderij, in Spanje te kopen om op te knappen. Maar ondertussen viel mijn inkomen weg. Alles kwam samen, het was een perfect storm.” Jessica: „Soms dachten we: is er nog ergens een lifeline?” Jesse: „Maar we hebben het overleefd. Ik ben toen een paar maanden werkloos geweest. En inmiddels werk ik als marketingmanager bij KPN op het gebied van cybersecurity. Een superinnoverend veld. KPN is een nóg veel leuker bedrijf dan ik had verwacht. Er werken veel slimme mensen. Ik voel me op m’n plek.” Jessica: „Ik heb oorspronkelijk dansacademie gedaan en een carrière gehad als modern danseres. Daarna heb ik als danslerares gewerkt. Na mijn danscarrière heb ik een studie gedaan, Communicatie en Design. En na een aantal jaar in de reclamewereld wilde ik zelf iets creëren in plaats van altijd maar voor anderen werken. Vier jaar geleden ben ik mijn eigen bedrijf begonnen: een microbakkerij voor zoete groentecakes, Groentekauw. Sommige mensen zouden hartige groentetaarten logischer vinden, maar ‘logisch’ en Jessica gaan niet samen. Mijn idee is om iets lekkers verantwoord te maken. Het is minder gezond dan verse groenten, maar een stuk gezonder dan een roze cake van de supermarkt. Ik maak cakes met geblancheerde, gepureerde spinazie of met pastinaak, pecannoten en specerijen zoals kaneel, kruidnagel en anijs. Ik bak op bestelling, zo’n 30 tot 35 cakes per week, en werk thuis. Dinsdag is inkoopdag, woensdag en donderdag zijn bakdagen en vrijdagochtend lever ik. Hier in Haarlem en omgeving, zoals Hoofddorp en Amsterdam, bezorg ik zelf, anders gaat het via de post.” Jesse: „Ons tweede kind is ons vakantiehuis in de buurt van Alicante, Villa del Valle. We hebben het helemaal zelf opgeknapt, met vooral veel hulp van Jessica’s vader.” Jessica: „Het ligt midden tussen de fruitgaarden. Een fijne plek om even uit het snelle leven te ontsnappen.” Jesse: „We zijn er net weer geweest. Ik neem dan gewoon vakantie op. En bij KPN mag je ook in overleg met je manager twee weken in het buitenland werken.” Jessica: „Ik ben wat impulsiever, meer een doener.” Jesse: „Ik ben meer berekenend, over het algemeen.” Jessica: „Drie jaar geleden heeft Jesse me ten huwelijk gevraagd in Benissa, aan de Costa Blanca, met uitzicht op zee. Daar ging hij op de knieën. Dat was een supermoment. Sindsdien zijn we verloofd. We waren toen al veertien jaar samen, dus hij heeft me even laten wachten.” Jesse: „Het daadwerkelijke trouwen is er ook nog niet meteen van gekomen.” Jessica: [lacht] „Misschien moet ik daar ook nog veertien jaar op wachten!” Opstaan en naar bed „Rhodé is onze wekker”, zegt Jessica. Het gezin staat op als Rhodé wakker wordt, tussen 6.30 en 7.00 uur. Het avondeten staat op tafel tussen 17.15 en 17.30 uur. Meestal gaan ze tussen 21.00 en 22.00 uur naar bed, soms iets later. Avondbesteding ’s Avonds kijken Jesse en Jessica films en series. En sinds kort kunnen ze een blokje om dankzij de babyfoon-app die ze nu gebruiken. „Als er wat is met Rhodé, zijn we zo weer thuis.” Wonen Ze wonen in een jarendertigwoning met een tuin in Haarlem-Noord, vlakbij Overveen, op 10 minuten fietsen van het centrum van Haarlem en 20 minuten fietsen van het strand. Laatste grote uitgave Een zwembad voor hun huis in Spanje, bij Alicante, ter waarde van 15.000 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/kV8HvuVlxPrLopSRchx7PjekV40=/1280x/filters:no_upscale()/s3/static.nrc.nl/images/gn4/stripped/data130284367-6be3de.jpg'/>]]></description>
      <guid>https://nrc.nl/nieuws/2025/04/03/een-kind-krijgen-zet-je-leven-op-zn-kop-van-moeder-en-vader-a4888673</guid>
      <pubDate>Thu, 3 Apr 2025 07:02:31 +0000</pubDate>
    </item>
    <item>
      <title><![CDATA[‘Al op de  eerste dag zat  ik op de trekker’]]></title>
      <description><![CDATA[<p>Jenny: „In 2020 is mijn man Jean-Marc overleden. Samen woonden we bijna vijfentwintig jaar in België, hij was een Fransman. Na zijn overlijden ben ik teruggegaan naar Nederland, ik had nog een appartement in Leiden. Het was een zware tijd, want zes maanden na Jean-Marc overleed ook mijn beste vriend Hans, mijn ex. En in 2019 waren mijn beide ouders gestorven. Ik heb mijn werk als coach en trainer voor managementteams en leidinggevenden toen een poosje stilgelegd. „Na een half jaar ben ik weer aan de slag gegaan. Geen week is hetzelfde. Soms werk ik in één week bij vier verschillende klanten, soms heb ik één coachingsgesprek. Het aantal werkuren per week varieert dus enorm. Ik werk daarnaast met andere zelfstandigen aan grotere klussen, bijvoorbeeld voor ministeries en rechtbanken. Ik heb ook klanten in België, Zwitserland en het Verenigd Koninkrijk en moet goed plannen om het reizen enigszins binnen de perken te houden. Jenny Giezeman (63) volgde een opleiding marketingmanagement. Ze maakte carrière bij 3M en zette in 2000 een coachingschool op in België, die ze in 2014 verkocht. Sinds 2015 is ze zelfstandig coach en trainer voor leidinggevenden. Jenny is weduwe en heeft sinds twee jaar een vriend, Jos. Haar inkomen bedraagt circa twee keer modaal. „Tweeënhalf jaar na de dood van Jean-Marc voelde ik dat ik toe was aan een nieuwe relatie. Ik wilde weer bij iemand horen. Als kind wilde ik altijd boer worden, terwijl mijn ouders alleen maar een balkonnetje hadden. Mijn vader had een volière en ik een cavia. Maar ik was gek op de natuur. Toen heb ik op Google gezocht: ‘Vrouw zoekt Boer’. Via de datingsite Farmdate kwam ik in contact met boer Jos uit de Achterhoek. Twee weken lang hebben we elke dag uren met elkaar gebeld, toen ben ik bij hem gaan logeren. Het klikte, hoe verschillend we ook zijn. Al op de eerste dag zat ik op de trekker. Ik help nu met hooien, stro halen, de koeien verplaatsen, ik voer de kippen en de kalfjes. Het eerste wat ik doe als ik bij Jos kom, is al mijn ringen afdoen en mijn koeiekleren aan. „Hij is een heel lieve man, die me de ruimte geeft. Samen wild spotten doen we graag. Ik vind het zo’n bijzonder leven, dat boeren. Je werkt keihard, doet alles om de grond optimaal voor te bereiden, je kiest het beste gewas en dan is het afwachten wat de natuur in petto heeft. Mee bewegen met de seizoenen en het weer. Volledige overgave dus. Dat vind ik zó mooi! Ja, ik ben heel happy daar.” „Op het erf van Jos wordt elk jaar een wagen gebouwd voor het bloemencorso in Lichtenvoorde. Ik ben lid geworden van deze wagenbouwvereniging en van de sponsorcommissie. Ik kom er heel verschillende mensen tegen, ik hou van die diversiteit. Jos’ achterbuurvrouw, die ook weduwe is, is een goede vriendin van me geworden, dat is heel fijn. „Ik integreer, maar blijf ook mezelf in de Achterhoek. Zo drink ik in het weekend een aperitiefje rond het middaguur, dat deden mijn ouders ook. Ik hou van verfijning en luxe, én van het boerenleven. Ik zit er niet mee wat men ervan vindt als ik in een glitterjurk over het erf loop of in mijn koeiekleren boodschappen ga doen. Ik ben wie ik ben, wie moet ik anders zijn? „Natuurlijk zijn er flinke verschillen tussen Jos en mij, maar hij hoeft niet al mijn behoeften in te vullen. Als ik naar een museum wil, ga ik met een vriendin. Af en toe komt hij een weekend naar Leiden, dat vindt hij heel leuk. Dan gaan we naar de markt en uit eten. „In mijn hoofd woon ik al in de Achterhoek, al breng ik meer tijd door in Leiden. Ik wil dat appartement altijd aanhouden. Het is mijn pied-à-terre, mijn familie en vrienden wonen daar in de buurt. Ik kan financieel best stoppen met werken, maar dat wil ik nog lang niet. Ik vind mijn werk veel te leuk. Maar als ik ooit met pensioen ga, ga ik wel grotendeels in de Achterhoek wonen.” „In mijn vrije tijd werk ik graag in de tuin van Jos. Voor mijn verjaardag heb ik een ooievaarsnest gekregen! Het lijkt me geweldig om die elegante vogels een veilige broedplaats te geven bij ons op het erf. Ik ben dol op vogels. Ik geef veel geld uit aan vogelvoer. Ik koop pindanetjes niet per drie stuks, maar meteen een doos van honderd tegelijk. Ik heb een ‘vogelboom’ gemaakt op het erf en mag aan het hoofd van de tafel zitten, zodat ik daar uitzicht op heb. „Ook koop ik elke week bloemen op de markt. Daarna naar de viskraam, de groenteboer en de poelier. Mijn passie is koken en bakken, dat heb ik geleerd van Jean-Marc en Hans. Ik geef dus graag geld uit aan lekker eten, uit of thuis, dat maakt me niet uit. Allemaal pure luxe natuurlijk, ik realiseer me heel goed dat heel veel mensen zich dat niet kunnen veroorloven. „Mijn vakanties breng ik door zonder Jos, hij geeft daar niet om. Een weekendje samen weg is genoeg voor hem. Ik ga elk jaar naar Kreta om een vriendin te bezoeken. En elk jaar rond de sterfdag van Jean-Marc ga ik met zijn dochter een week weg. „Ik heb geen flauw idee hoe de toekomst eruitziet. Ik hoop dat ik nog heel lang mag leven zoals ik nu leef. Want ik ben dankbaar voor wat ik heb. En als ik iets niet meer leuk vind, heb ik de vrijheid om dat te veranderen.” Wonen Jenny heeft een appartement in Leiden en woont in de weekenden bij haar vriend Jos, op zijn boerderij in de Achterhoek. Vervoer Jenny reist met de auto. „Ik heb altijd veel cursusmateriaal bij me.” Vrije tijd Koken en bakken, wandelen, fietsen, een film kijken, lezen en samen zijn met vrienden en familie. Sparen „Sinds mijn dertigste heb ik veel gespaard. Ik geef geld aan diverse particuliere goede doelen en steun mensen die het financieel wat minder hebben.” Laatste grote uitgave Een reis naar Kaap-Verdië met haar ‘cadeaudochter’. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/agDzpWMsLH5E0E8o4YN3VCfrlII=/1280x/filters:no_upscale()/s3/static.nrc.nl/wp-content/uploads/2025/03/30152042/data129943397-747846.jpg'/>]]></description>
      <guid>https://nrc.nl/nieuws/2025/03/26/al-op-de-eerste-dag-zat-ik-op-de-trekker-a4887674</guid>
      <pubDate>Wed, 26 Mar 2025 07:02:31 +0000</pubDate>
    </item>
    <item>
      <title><![CDATA[‘Aan spelletjes en LEGO geven we veel geld uit’]]></title>
      <description><![CDATA[<p>Kim: „In 2005 ging ik werken bij Shell, daar werk ik nu bijna twintig jaar. Renno werkte daar al, ook op een HR-afdeling. Op de vrijdagmiddagborrel leerden we elkaar een beetje kennen.” Renno: „We zouden samen een keer gaan tennissen, maar het regende die dag heel hard.” Kim: „Regen is wel een rode draad in ons leven.” Renno: „Dus we gingen naar Kims huis, boodschappen doen, filmpje kijken. Ik kookte die avond voor jou. We zaten samen op de bank en, ja, we bleken elkaar wel leuk te vinden.” Kim: „Best snel daarna ging ik naar India op vakantie, en ik miste hem. Na die vakantie was Renno steeds vaker bij mij.” Renno: „We besloten samen een huis te kopen. Dat werd Scheveningen, aan de Kanaalweg.” Kim: „Met twee kinderen werkte dat huis op een gegeven moment niet meer. We hadden alleen een balkon, de onderbuurman had last van gestamp boven zijn hoofd, er reden bussen door de straat. We wilden een rustiger plek, met een tuin. We kochten toen deze eengezinswoning bij Kijkduin, in een straat vol jonge gezinnen. Kinderen kunnen hier op straat spelen.” Kim Duffhuis (45) en Renno Jacobs (48) wonen samen met hun kinderen Lauren (13) en Matteo (11) en poes Gamba (3) in een eengezinswoning vlakbij Kijkduin. Zij werkt op de HR-afdeling bij Shell, hij had eerst een restaurant en werkt nu bij een wijnwinkel. Daarvoor werkte hij ook in de HR, eveneens bij Shell. Kim verdient ruim tweemaal modaal, Renno ruim eenmaal modaal. Zij werkt 90 procent, hij 80 procent („maar vroeger werkte ik wel 300 procent per week”). Renno: „In 2009 ging ik weg bij Shell. Ik besloot een restaurant te kopen. Dat werd Eetcafé De Parodie, in het Statenkwartier.” Kim: „Het was handig dat Renno ’s ochtends vrij was, dan kon hij de kinderen doen. Maar het was ook lastig dat hij er ’s avonds bijna nooit was. Hij was toch het gezicht van De Parodie, moest daar wel zijn.” Renno: „Ik was er voor de verhalen, het vermaak. Maar deed ook gewoon mee met het team, ik droeg een zwart T-shirt net als de rest, je zag aan mij niet dat ik de eigenaar was. Ik maakte ook de wc’s schoon. In de vakanties en de weekenden moest ik altijd werken.” Kim: „Met twee kinderen werd dat lastiger.” Renno: „Ik had wállen in die tijd. Ik sliep maar vier à vijf uur per nacht.” Kim: „In 2016 heb je het restaurant verkocht.” Renno: „Bij toeval kwam ik bij een wijnproeverij terecht, daar was iemand van wijnwinkel Marius, een begrip in Den Haag. Zij vroeg: waarom kom je ons niet versterken? Mijn ervaring met horeca en gastvrijheid was een pré. Ik ging werken in hun tweede winkel in Wassenaar, en dat doe ik nog steeds. We leveren aan zo’n tweehonderd restaurants, hebben een wijn-/eetcafé. En ik geef wijncursussen en proeverijen.” Kim: „Kan hij lekker al zijn verhalen kwijt.” Renno: „Eigenlijk ouwehoer ik de hele dag, meer doe ik niet.” Kim: „Hij neemt weleens een goede fles mee, of een restje.” Renno: „We genieten erg van goede wijn.” Kim: „Ik hou van Valpolicella, dat vindt hij maar niks.” Renno: „Ik probeer haar een beetje op te voeden. En er geen oordeel over te hebben, haha.” Kim: Bij Shell ben ik employee relations adviser; ik ondersteun mensen die langdurig in verzuim zitten, of bij conflicten. Ik werk op twee locaties: de chemische fabriek in Moerdijk en in Delftse Poort, tegenover Rotterdam Centraal. Ik werk twee dagen thuis.” Renno: „Wij hebben geen auto. Wel toen ik nog bij het restaurant werkte, om die vol te laden bij de Sligro. Daarna hebben we hem verkocht.” Kim: „Zijn ouders wonen om de hoek, we kunnen hun auto lenen. En Greenwheels is overal. We hebben allebei een elektrische fiets.” Renno: „Ik fiets elke dag naar Wassenaar.” Kim: „Die enorme kast vol spellen, dat is zijn ding.” Renno: „Voor corona had ik vijf spellen; sinds we hier wonen, met meer kastruimte, is het doorgeslagen. Het zijn vaak oorlogs- en conflictsituaties, Eerste en Tweede Wereldoorlog, Napoleon, nu speel ik een spel over de invasie op Sicilië in 1943. Ik verdiep me helemaal in wat de maker heeft bewogen en in het conflict zelf. Sommige spellen worden slechts tijdelijk uitgebracht.” Kim: „En die wil je dan ook hebben.” Renno: „Je wordt gek gemaakt! En heel gek: er zit dan een knop op je telefoon, en voor je het weet heb je het gekocht!” Kim: „Dan wordt de volgende dag weer een doos bezorgd.” Renno: „Ik heb hier zoveel staan, qua uren spelplezier krijg ik dit de rest van mijn leven al niet meer gedaan. Met sommige spellen ben je drie tot vier weken bezig, soms zelfs zes maanden! Je laat zo’n spel op tafel staan en gaat er dan elke dag een uurtje mee verder. We gaan nu een speeltafel kopen die op Kims werkkamer komt, dan kan er geen kat meer over je spel heen lopen.” Kim:„Ik speel die spellen niet. Als ik zo’n ingewikkelde handleiding lees, haak ik na twee zinnen al af. Ik hou meer van quizzen, kaarten, familiespellen. Die doen we samen met de kinderen. En in het weekend kijken we met het hele gezin naar Battle of the Bands.” Renno: „Spike en Cesar zitten in de jury, dus het is een Haags feestje, de kids vinden dat leuk.” Kim: „We sporten veel. Matteo zit op rugby, Lauren schaatst. En we tennissen alle vier. Ik hou ook van boeken lezen en van LEGO. Er is tegenwoordig LEGO voor volwassenen, heel leuk. Deze bos bloemen is van LEGO, aan de muur hangt een wereldkaart van LEGO.” Kim: „Ik zei in het begin dat regen een rode draad is in ons leven. In Spanje vroeg Renno me ten huwelijk, we besloten ook in Spanje te gaan trouwen.” Renno: „Op 9 mei 2009 zijn we getrouwd. We vroegen onze wedding planner of hij iets had geregeld voor het worstcasescenario van slecht weer. Niet nodig, het had daar in mei nog nóóit geregend! Je raadt het al: precies tijdens de ceremonie regende het. Daar ging Kims romantische plaatje van witte stoeltjes buiten in de zon.” Kim: „We trouwden binnen, in een suf zaaltje van het restaurant.” Renno: „De dag erna was het prachtig weer en aten we paella op het strand met alle gasten. Er waren zo’n honderd mensen overgekomen. Op onze trouwdag scheen op Scheveningen trouwens de hele dag de zon.” Kim: „Je weet wat ze zeggen: regen brengt geluk.” Opstaan en naar bed Kim: „Doordeweeks staan we om 7.15 uur op. Als ik naar Moerdijk moet, staat de wekker op 5.55 uur. We gaan tussen elf en half twaalf naar bed. Renno kijkt eerst nog Voetbal Inside.” Renno: „Ssssssssst.” Wonen Renno: „Het is heerlijk om bij de kust te wonen. Ook in de winter lopen we vaak een stukje langs het strand. Als de kinderen het huis uit zijn, is dit huis te groot. Ik vind dat hier gezinnen moeten kunnen wonen. Maar waar we ook heengaan, wel nabij het strand.” Vakantie Kim: „Ik hou van bergvakanties, vorig jaar waren we in de Pyreneeën en daarvoor in Oostenrijk. Dit jaar gaan we naar Toscane. We vliegen op Pisa en huren daar een auto.” Laatste grote uitgave Renno: „Een barbecue. Heel gek, er zat weer zo’n knop op de website.” Kim: „Hij is alleen veel te groot voor ons tuintje. En iets te duur.” Renno: Ik ben nou eenmaal fan van koken. Het is een Everdure Hub II. Perfect voor lange zomeravonden. Ik kan er voor twintig man eten op maken.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/Q6hExVLaOghSdzjAN3FOIsfHBMQ=/1280x/filters:no_upscale()/s3/static.nrc.nl/images/gn4/stripped/data129612447-e2beab.jpg'/>]]></description>
      <guid>https://nrc.nl/nieuws/2025/03/20/aan-spelletjes-en-lego-geven-we-veel-geld-uit-a4887044</guid>
      <pubDate>Thu, 20 Mar 2025 07:02:31 +0000</pubDate>
    </item>
    <item>
      <title><![CDATA[‘Rijk word je niet van keramiek, maar we hebben een fantastisch leven’]]></title>
      <description><![CDATA[<p>Irene: „We hebben elkaar ontmoet in 1986. Ik gaf kunstgeschiedenis aan volwassenen in Oss. Henk gaf keramiek. Na een paar maanden ben ik bij hem ingetrokken in zijn piepkleine studio in het centrum van Den Bosch.” Henk: „Beneden was mijn atelier en ik woonde daarboven op een entresol van twintig vierkante meter. Daar hebben we meer dan een jaar met ons tweeën gewoond.” Irene: „Ik heb altijd een halve baan gehad in het onderwijs, in het volwassenenonderwijs en op een middelbare school. Ik was gehecht aan mijn vrijheid. Acht jaar geleden ben ik helemaal gestopt. Maar ik werk al jaren samen met Henk. Ik doe de website, nieuwsbrieven, denk mee in alles en heb twee boeken over zijn werk gemaakt.” Henk: „We werken samen in een maatschap voor Wolvers Porselein. Als keramist heb ik nooit een baas gehad. Ons werk is ook onze grote liefhebberij en we blijven dat daarom dus ook doen, ook nu ik 71 ben en Irene 69.” Irene: „Henks werk is over de hele wereld te zien, in galeries en musea. Daarom hebben we ook veel gereisd. China, Japan, Vietnam, Senegal, New York.” Henk: „Ik heb een prijs gewonnen in Japan, in 1994. Toen mocht ik een paar maanden daar werken. Daarna zijn we nog vaak terug gegaan. Het is een leuke manier van reizen wanneer mijn werk de aanleiding is, want je ontmoet vaak weer andere kunstenaars en andere interessante mensen. Dat is anders wanneer je ergens als toerist heen gaat.” Irene: „Keramiek valt van oudsher onder toegepaste kunst omdat het vaak servies of ander gebruiksgoed was. Maar Henks werk heeft een eigen handschrift, zijn werk is duidelijk herkenbaar. Het is meer kunst dan kunde, vind ik.” Henk Wolvers (71) en Irene van den Hurk (69) wonen en werken in ’s-Hertogenbosch in een voormalige kleuterschool die ze verbouwd hebben tot woonhuis, atelier en expositieruimte. Henk is keramist, Irene docent kunstgeschiedenis en tekenen. Ze verdienen samen twee keer modaal. Henk: „Het maakt mij niet uit hoe je het omschrijft, ik hou niet van hokjes. Maar het ambacht is voor mij wel alleen een middel. Het doel is wat ik wil maken.” Irene: „Porselein is ontdekt in China en Japan. De VOC verkocht het voor kapitalen. Toen zijn ze Delfts blauw gaan maken, wat eigenlijk imitatieporselein was. Wit geglazuurde klei met blauwe beschilderingen.” Henk: „Ik mag graag de grenzen van het materiaal opzoeken. Dingen doen die bijna niet kunnen.” Irene: „Je stopt er ook altijd wat in, ook emotie.” Henk: „Iedereen ziet er wat anders in. De één een wad, de ander een berglandschap. Ik speel vaak met licht en de transparantie van het materiaal. Want dun porselein is licht transparant.” Irene: „We wonen en werken in een voormalige kleuterschool in ’s-Hertogenbosch die we helemaal omgebouwd hebben. We wilden alles onder één dak: atelier, expositieruimte en woonhuis. Ik heb meegetekend met de architect. Het voormalige schoolplein is nu onze tuin, waar we veel plezier van hebben. Het is een paradijsje.” Henk: „Werk en privé lopen bij ons door elkaar heen.” Irene: „We staan op om acht uur, in de winter soms iets later, als het nog niet licht is.” Henk: „Dan ontbijten we met crackers met kaas of zelfgemaakte abrikozenjam en lezen we de krant. Zo rond half tien gaan we aan het werk. We lunchen tussen één en twee uur, maar niet altijd even lang. Het maakt allemaal niet zo veel uit. We zijn daar gewoon vrij in. Het is bij ons nooit spitsuur.” Irene: „We werken tot een uur of zeven en eten rond acht uur. ’s Avonds laat gaan we in bad. Dat is zo ontspannend, dan glijdt alles van je af. We hebben een bad op pootjes met verlichting.” Henk: „Meestal kook ik, dat vind ik hartstikke leuk om te doen.” Irene: „We eten heel divers. Pure producten.” Henk: „Een hulp hebben we niet. We poetsen gewoon zelf. Op zaterdag gaat Irene naar de markt. Dan sta ik hier te stofzuigen. Wel komt er af en toe een glazenwasser voor de buitenkant van de ramen.” Irene: „We gaan vaak naar Zuid-Frankrijk. Dan kamperen we in een tent van De Waard. We zitten altijd in de buurt van Saint-Rémy-de-Provence.” Henk: „We hebben een fantastisch leven. Niet veel keramisten kunnen leven van hun werk. Ik wel, al word je er ook niet rijk van.” Irene: „De prijzen van keramiek liggen veel lager dan die van schilderkunst.” Henk: „We gaan ook altijd met de tent naar de Biënnale. Niet omdat ik er exposeer maar gewoon voor onszelf. Dan kamperen we ergens tussen Padova en Venetië.” Irene: „Het is niet zo dat we alleen maar met de tent op reis gaan, integendeel. We verblijven ook veel in hotels en proberen daarbij graag bijzondere plekken. Geen vijf sterren of zo, maar mooi vormgegeven of anders dan anders.” Henk: „Getrouwd zijn we niet, daar was nooit een reden voor. Kinderen hebben we ook niet. Daar hebben we bewust voor gekozen. We zijn erg gesteld op onze vrijheid. En moeten voor werk veel reizen. Dat is niet makkelijk met een kind.” Irene: „We hebben wel leuk contact met kinderen van vrienden en van broers en zussen.” Henk: „We houden beiden veel van muziek, vooral klassiek. En Irene werkt al jaren voor de Stichting Kasteelconcerten Heeswijk. In onze expositieruimte hier aan huis hebben ook al enkele musici opgetreden, een cellist en pianist.” Irene: „We hebben regelmatig open dagen. Dan kunnen mensen Henks werk bekijken en eventueel iets kopen.” Henk: „We werken soms tien uur per week, soms zestig uur. Als we door de week een dagje naar Museum Voorlinden willen, kan dat. Dat hebben we vorige week bijvoorbeeld gedaan toen onze galeriehoudster uit Shanghai een paar dagen bij ons logeerde. Dat zou je dus werk kunnen noemen, maar het is ook gewoon een leuk dagje uit. Zo is veel bij ons. Het is een manier van leven. Ik kan me geen beter leven voorstellen.” Sociaal leven „We leren onze klanten soms goed kennen, dan worden het vrienden”, zegt Henk. „Dus we hebben een druk sociaal leven en een heel diverse vriendenkring. We organiseren vaak diners bij ons thuis.” Sport Ze tennissen twee keer per week, op maandagavond en donderdagochtend. Altijd buiten, het hele jaar door. Vervoer Ze rijden in een Volkswagen Multivan plug-in hybride. „We hebben hem in het grijs besteld en zelf de onderkant donkerblauw laten spuiten”, zegt Irene. „Het leuke ervan is dat er maar één van is en hij daarom uniek is.” Korte ritjes maken ze op de energie die ze zelf opwekken met de dertig zonnepanelen op hun dak. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/qKeOsC9moNBbGpvI4QXEd7HGKds=/1280x/filters:no_upscale()/s3/static.nrc.nl/images/gn4/stripped/data129339768-27dc96.jpg'/>]]></description>
      <guid>https://nrc.nl/nieuws/2025/03/14/rijk-word-je-niet-van-keramiek-maar-we-hebben-een-fantastisch-leven-a4886376</guid>
      <pubDate>Fri, 14 Mar 2025 07:02:32 +0000</pubDate>
    </item>
    <item>
      <title><![CDATA[‘Om 5 uur in de ochtend gaan we sporten, daarna mediteren’]]></title>
      <description><![CDATA[<p>Alexander: „Wij hebben bij elkaar op school gezeten in Sneek. Vijftien jaar later kwamen we elkaar weer tegen op LinkedIn. Bleek dat we allebei een eigen bedrijf hadden. Wendy een vastgoedbedrijf, ik een AI-bedrijf.” Wendy: „Dat was ruim een jaar geleden.” Alexander: „Al snel gingen we verder kletsen op Instagram, toch een iets geschikter medium als je elkaar leuk vindt.” Wendy: „Vervolgens gingen we bellen. We raakten niet uitgepraat. Soms zaten we wel drie uur aan de telefoon.” Alexander: „Onze eerste date was 23 december 2023. Een week later gingen we samen naar Parijs.” Wendy: „En sinds juli 2024 wonen we samen in Eemnes.” Alexander: „Een dorp in de buurt van Laren.” Wendy: „Ik heb het vastgoedbedrijf Ten Cate Real Estate in Sneek, waar negen mensen werken: zes werknemers en drie zzp’ers. We verhuren woningen en bedrijfsruimtes namens eigenaren en voeren technisch onderhoud uit. In ruil voor die dienstverlening krijgen we een percentage van de huur.” Alexander: „Ik heb een bedrijf in ‘AI agents’: Watermelon, in Utrecht. Tot voor kort zeiden we nog ‘AI chatbots’, maar de nieuwste AI-modellen zoals OpenAI’s Operator kunnen ook handelingen verrichten als websites bezoeken en ermee interageren door te typen, te klikken en te scrollen. Een AI agent kan een restaurant voor je boeken, bijvoorbeeld. Watermelon is een platform waar bedrijven hun eigen chatbot of AI agent kunnen maken met behulp van generatieve AI. Zo kunnen ze hun klantenservice automatiseren. We hebben nu twintig mensen op de loonlijst, van wie vijf programmeurs in Paramaribo.” Wendy: „We staan elke ochtend om 4.50 uur op.” Alexander: „Dat is vooral mijn idee, haha.” Wendy: „Ik had voorheen een heel ander ritme, maar omdat we nu graag ’s ochtends samen willen sporten, heb ik mijn ritme aangepast.” Alexander: „We doen het ochtendritueel uit het boek The 5 AM Club. Om 5 uur beginnen we met sporten. Dat doen we 20 tot 30 minuten. Daarna gaan we 10 minuten mediteren. Vervolgens schrijf je iets in je journal of ga je wat lezen. Dat helpt om je gedachten op orde te brengen of nieuwe kennis te verwerven.” Wendy: „Zo begin je de dag op een fijne manier.” Alexander: „Ik ben hier vier jaar geleden mee begonnen. Ik besefte dat ik zelf moest groeien om mijn bedrijf te kunnen laten groeien. En het werkt!” Wendy ten Cate (29) en haar vriend Alexander Wijninga (30) hebben allebei een eigen bedrijf. Wendy in vastgoedbeheer en Alexander in AI agents. Ze wonen met hun hond Luna (2) in Eemnes, vlak bij Laren en Blaricum. Ze staan doordeweeks om 4.50 uur op. Ze verdienen allebei anderhalf keer modaal. Wendy: „We gaan tussen half negen en negen uur naar bed.” Alexander: „Het sporten doen we in onze homegym, die we op zolder gemaakt hebben. En bij het opstaan drinken we een glas water met limoen, cayennepeper en zout.” Wendy: „Ik doe meestal een spinningles van Cycle Masters, waar ik lid van ben.” Alexander: „En ik train met een wisselend schema dat ik laat maken door ChatGPT. Daarnaast ga ik elke zondagochtend naar een sportschool, waar ik train met een personal trainer.” Wendy: „En op zondagmiddag lopen we samen hard in het bos.” Alexander: „Maar in het weekend slapen we wel uit.” Wendy: „Ik tot 8 uur.” Alexander: „En ik tot 6 uur. Je merkt dat wanneer je zeven dagen per week om 5 uur opstaat, wat ik ook een tijdje gedaan heb, dit ten koste gaat van je seksleven.” Wendy: „Zondagochtend is een mooi moment om wat langer in bed te blijven liggen en te knuffelen.” Alexander: „En van het een komt het ander.” Wendy: „Ik had eerst een minder gestructureerd ritme, maar nu wel, dankzij jou. Maar ik rem jou ook wat af, zodat jij wat meer ontspant.” Alexander: „Ja, jij hebt wat rust gebracht in mijn militaire ritme.” Wendy: „We eten meestal tussen zes en half zeven ’s avonds. Ik ben bijna altijd degene die kookt.” Alexander: „Alcohol drinken we haast niet. Ik eigenlijk nooit.” Wendy: „Ik vind af en toe een wijntje wel lekker, in het weekend. Maar ik heb er de volgende dag altijd last van, dus ik doe het niet vaak.” Alexander: „Eigenlijk is al het sporten dat ik doe bedoeld als training voor de obstacle races die ik doe. Mud Masters, Viking, Spartan. Dat is bijvoorbeeld 42 kilometer rennen met honderd obstakels onderweg. Trenches, zware ballen tillen, blokken met verkeersborden verplaatsen, in touwen klimmen.” Wendy: „Het is niet voor watjes.” Alexander: „Ik heb ook een keer een halve marathon in de bergen gelopen bij min 11 graden. Dat was schitterend. Als je dan bovenop de bergtop staat, voel je je fantastisch.” Wendy: „We maken elke drie maanden een One Page Personal Plan. Daarbij formuleer je op één kantje wat je op kortere en langere termijn wilt bereiken op het vlak van relatie, finance, doelen en rituelen.” Alexander: „Dus binnen een jaar, tussen één en vijf jaar en tussen tien en vijfentwintig jaar. Er zijn natuurlijk mensen die met de dag leven. Dat is ook prima! Het is net wat voor jou het beste werkt.” Wendy: „Het is een goede manier om te bedenken of je doelen haalbaar zijn. En als je iets ooit wilt bereiken, wat je dan zou moeten doen om daar te komen. En wat zijn gewoontes die je wilt aanleren of juist afleren? Met Oud en Nieuw waren we een nachtje weg, naar Bloemendaal. Toen hebben we allebei na de nieuwjaarsduik weer zo’n plan gemaakt. Dat is ook leuk en gezellig om samen te doen.” Alexander: „Een van onze doelen die we binnen tien jaar willen bereiken is een self sustainable huis te hebben.” Wendy: „Met zonnepanelen en eigen groenten in de tuin.” Alexander: „Ik werk normaal 60 tot 80 uur en soms 100 uur per week, als het druk is.” Wendy: „Ik werk gemiddeld 60 uur per week.” Alexander: „We hebben discipline, maar we voelen ons ook vrij. We doen veel leuke dingen. We gaan skiën, een nachtje weg. En we kijken samen: is de balans er wel?” Wendy: „Die moet je altijd samen zoeken.” Ontspanning Wendy loopt een paar keer per dag met Luna, de hond. „Even lekker wandelen om te ontspannen.” Alexander is niet blij met de beperkingen die de hond met zich mee brengt, hij vindt het lastig altijd een oppas te moeten regelen als ze weg willen. Wonen Wendy en Alexander wonen in een rijtjeshuis met een homegym in Eemnes. „Eemnes is echt een boerendorp”, zegt Alexander. „Het ligt vlak naast ’t Gooi, bij Laren en Blaricum, maar hoort er echt niet bij. Dat vinden zowel de mensen uit Eemnes als die uit ’t Gooi.” Journal Alexander schrijft ’s ochtends een paar keer per week iets in zijn journal. „Je kunt je emoties opschrijven. Ik geef de vorige dag een cijfer en ik schrijf zes dingen op waar ik dankbaar voor ben.” Vervoer Wendy rijdt in een Ford Mustang Mach E, Alexander in een Polestar 2. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/-ODOYdrOoIxQGwdQiBCrh8e4Lew=/1280x/filters:no_upscale()/s3/static.nrc.nl/wp-content/uploads/2025/03/10111235/data128920825-e47081.jpg'/>]]></description>
      <guid>https://nrc.nl/nieuws/2025/03/06/om-5-uur-in-de-ochtend-gaan-we-sporten-daarna-mediteren-a4885420</guid>
      <pubDate>Thu, 6 Mar 2025 07:02:32 +0000</pubDate>
    </item>
    <item>
      <title><![CDATA[‘Mijn werk is mijn leven. Werken houdt je jong’]]></title>
      <description><![CDATA[<p>„Ik ben uit 1949, opgegroeid in Den Bosch. Mijn broer ging studeren en het was natuurlijk de bedoeling dat ik zou trouwen en kinderen krijgen. Dus mijn vader bepaalde: geen lange studie, maar Schoevers. Het handboek van Schoevers heb ik nog. Er staan dingen in als: sta op als je baas binnenkomt. Ik heb nooit in mijn leven een uitkering gehad, kon dankzij dat Schoeversdiploma altijd ergens werken, vaak als directiesecretaresse. Maar ik wist: dit is niet wat ik wil tot aan mijn pensioen. „Ik hield van spinnen, weven, wolverven, en dacht na een paar jaar kantoorwerk: wat zou het leuk zijn om een winkel te hebben! Ik had absoluut geen geld, maar banken deden toen nog niet zo moeilijk. Ik ging langs met mijn plan, ze keken ernaar en het was goed. Met het startkapitaaltje kon ik samen met mijn toenmalige partner in Vlaardingen een pandje kopen, dat we eerst moesten opknappen. Tien jaar heb ik de winkel gehad. Ik verkocht spinnewielen, weefgetouwen, handenarbeidspullen – en toen kwam ook die hele rage van breien. Ik ontwierp zelf patronen voor truien en gaf die mee aan klanten. Ook gaf ik cursussen weven, spinnen, breien en poppen maken – dat laatste was op een gegeven moment heel populair, elke ochtend zat de winkel vol cursisten. Mijn zaak, Pot-Sierlijk, werd nog een keer ‘Winkeltje van de Maand’ in Libelle. Willy Atema (76) woont in Vlaardingen. Ze heeft haar hele leven fulltime gewerkt, op de tien jaar na waarin ze ook reizen maakte. Ze werkte als directiesecretaresse, als congrescoördinator in een ziekenhuis, en had tien jaar lang een eigen winkel. Op haar 58ste begon ze haar eigen bureau, Kunst &amp; Kunde. Ze geeft kunsthistorische lezingen. Toen Atema nog fulltime werkte, verdiende ze ongeveer anderhalf keer modaal. Nu ze minder werkt, is dat modaal. Omdat haar huis allang is afbetaald, kan ze daar prima van leven. „Eigenlijk heb ik elke tien jaar het roer omgegooid. Mijn relatie was voorbij en ik wilde wat anders gaan doen, maar wist niet wat. Na verkoop van het winkelpand dacht ik: ik ga eerst eens op vakantie. Ik ging zes weken naar Peru, als backpacker alleen op reis. In het begin voelde dat nog een beetje beschamend, alsof iedereen zou denken: heb je dan niemand? Maar het ging zo geweldig, ik dacht na afloop alleen maar: ik ga weer! Tien jaar lang heb ik vervolgens de hele wereld rondgereisd. Tussendoor werkte ik telkens een paar maanden bij Unilever, dat een grote vestiging in Vlaardingen had, om daarna weer te reizen. Van Zuid-Amerika tot Azië tot Antarctica en vele wereldsteden – het was fantastisch. „In die tijd studeerde ik ook Cultuurwetenschappen op de Open Universiteit. Ik had met de studie geen beroepsperspectief, maar ik wilde het per se, puur voor mijn eigen ontwikkeling. Na tien jaar was ik afgestudeerd. „Toen ik 48 was, besloot ik, mijn vaders woord indachtig – ‘Je moet wel altijd voor jezelf kunnen zorgen’ – dat ik een vaste baan wilde. Dat werd het Sophia Kinderziekenhuis in Rotterdam, waar ik fulltime werkte – zoals ik altijd fulltime gewerkt heb – bij het PostAcademischOnderwijs, de congresorganisatie. Het was de goede gewoonte tijdens de congresdagen ook altijd een licht onderwerp in te lassen, iets wat samenhing met het onderwerp maar vanuit een ander beroepsperspectief bekeken. Omdat ik tenslotte kunsthistoricus was, vroeg mijn baas of ik niet iets wilde proberen. Toen heb ik een paar kunstlezingen gegeven die voor artsen onverwacht maar interessant waren, bijvoorbeeld over ‘outsider art’ en ‘Amor, de liefdesbaby in de kunst’. Dat ging hartstikke goed en ik begon te denken aan een eigen bureautje. „Ik was inmiddels 58, werkte alweer tien jaar in het ziekenhuis en dacht: ik héb dat diploma, ik kán dat – ik ga dat doen! Ik neem gewoon het risico. Want ik wist ook dat ik de eerste tijd niets zou verdienen. Ik heb mijn baan opgezegd, mijn pensioen eerder laten uitkeren en heb die eerste twee jaar alleen maar genetwerkt. Heb alles en iedereen aangeschreven; instellingen, bibliotheken, verenigingen. Ik kreeg een ongelooflijk groot netwerk en gaf zes tot acht keer per week een lezing, van Groningen tot Maastricht. Dat was vaak ’s avonds, soms ook in het weekend. Het was ongelooflijk hard werken, maar zo leuk, zo plezierig, voldoening gevend. „Toen corona kwam, viel alles stil. Ik heb in die periode heel veel gelezen. Alle tijd hebben en niks kunnen doen, de stilte – dat was soms best eenzaam. Een groot deel van mijn contacten is gerelateerd aan werk. In die tijd werd ik vrijwilliger bij ons Vlaardings Inloophuis voor dak- en thuislozen. Na corona heb ik dat weer wat teruggeschroefd, maar nog steeds kom ik daar zo’n twee keer in de maand. Ik schenk koffie en thee, praat met ze, ben gastvrouw. Af en toe compleet buiten je eigen bubbel verkeren is goed, ik kan het iedereen aanraden. „Mijn bureautje bleek corona overleefd te hebben! Maar ik ben natuurlijk geen 18 meer, dus je wordt wat selectiever: ik werk nu niet meer ’s avonds, en geef nog zo’n één à twee lezingen per week. Maar ik blijf bezig! Als je minder gaat werken, gaat ook je geheugen achteruit, dus ik houd de gang erin. Voor een zaal staan geeft inspiratie, je moet attent en alert zijn. Werken houdt je jong, het is mijn leven. „Sinds een paar jaar ben ik me enorm aan het verdiepen in wat lang blinde vlekken waren in de kunstwereld: vrouwen en kunstenaars van kleur. Kijk naar standaardwerken als The Story of Art van Gombrich: alles is wit, westers en man. Ik heb mezelf dat aangetrokken: waarom heb ik daar zelf ook niet aan gedacht? Dus ik ben met een grote inhaalslag bezig, heb hier drie boekenplanken vol met boeken over vrouwelijke en niet-westerse kunstenaars. Ik lees alles. Ik stop niet met werken voor ik de basiskennis op dit vlak beheers. De hele kunstgeschiedenis wordt op dit moment herschreven. „Ik heb nooit een dwingende kinderwens gehad en heb daar nooit spijt van gehad. Maar het maakt het leven ook wat richtinglozer, niet per se makkelijker. Ik heb zeker leuke relaties gehad, maar ben alweer een tijdje alleen. Een partner mis ik op zich wel. Misschien loopt er ergens nog een leuke vent voor me rond; iemand die net als ik wat van de wereld heeft gezien en een positieve kijk op de wereld heeft. „Ik voel mij gezond, sport een paar keer per week. Ook heel belangrijk: niet te veel somberen! Al dat geklaag van mensen. Als wij het hier in het rijke Westen al niet naar ons zin hebben, dan mankeren we toch echt wat. Wie ter wereld kan dan wél gelukkig zijn? „Mijn motto is: ‘The open road still softly calls’. Er is nog zo veel te zien en te doen. Ik blijf nieuwsgierig. Naar alles.” Opstaan en naar bed „Als ik niet hoef te werken, sta ik op zijn vroegst om half 9 op, soms later. Naar bed gaan wisselt nogal. Vaak rond elf uur; maar als ik denk: het kan me niks schelen, kan het wel 2 uur ’s nachts worden. Wat ik dan doe? Lezen, lezen, lezen. Ik heb geen televisie.” Huis „Dit huis dateert uit 1573. Er zit een klein binnenplaatsje bij, daar heb ik een groene oase van gemaakt, de merels broeden in de klimop. Ik heb een schilderijlijst voor het keukenraam gezet, zodat ik naar een levend schilderij kijk.” Hobby’s „Ook in mijn vrije tijd ben ik van de kunst en cultuur – musea, galeries, biënnales. Waar ik ook ben, ik hoef nooit te denken: wat ga ik nou eens doen. Er is altijd wel een museum. En ik lees veel: vooral kunsthistorische vakliteratuur, maar ook fictie, soms oude werken van de leeslijst.” Wandelen „Ik loop elke dag wel minstens een uur, soms in de stad, soms in de Broekpolder, ons Vlaardings natuurgebied.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/axqRL5kDTNsp-8rF3Cxahma7Dd4=/1280x/filters:no_upscale()/s3/static.nrc.nl/images/gn4/stripped/data128531676-d1f3d3.jpg'/>]]></description>
      <guid>https://nrc.nl/nieuws/2025/02/27/mijn-werk-is-mijn-leven-werken-houdt-je-jong-a4884639</guid>
      <pubDate>Thu, 27 Feb 2025 07:02:33 +0000</pubDate>
    </item>
  </channel>
</rss>
