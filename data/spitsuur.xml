<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘We moeten echt plannen wanneer we bij wie slapen’ ]]></title>
      <description><![CDATA[<p>Frank : „We hebben samen twee huizen en vier kinderen, en we pendelen op en neer.” Heleen : „Ik ben professional organizer. Sommige mensen noemen dat opruimcoach, maar het is veel breder. Het is eigenlijk het organiseren van iemands leven. Voor de ene mens is dat na een scheiding, maar het kan ook na een verhuizing of na het overlijden van een ouder zijn. Het zijn niet alleen de spullen die uit het huis gehaald moeten worden, er komt ook veel administratie bij kijken. Niet iedere nabestaande weet bijvoorbeeld hoe dingen als gas en internet zijn geregeld. Dat ga ik dan allemaal uitzoeken.”  Frank : „Je coördineert en brengt structuur aan.” Heleen : „Het is superbelangrijk om goed te luisteren. De mensen die ik adviseer, zijn vaak ook te druk om goed na te denken waar het misgaat. Eerst inventariseer ik. Waar zit het nou in? Zit het in de samenwerking met je partner die in jouw ogen te weinig doet? Zo kan ik een planning gaan maken. Maar het kan ook over een plek in huis gaan. Stel, je staat elkaar in de ochtend altijd in de weg in de keuken. Wie gaat aan de linkerkant de broodtrommels maken voor de kinderen en wie doet aan de rechterkant het ontbijt?” Heleen Zomers studeerde rechten en stapte over naar de HEAO. Ze werkte in de makelaardij en in salesfuncties. Nu heeft ze haar eigen bedrijf, Let’s get organised, waarmee ze mensen als professional organizer helpt bij grote levensgebeurtenissen. Met haar tweeling Thomas en Lauren (11) uit een eerdere relatie woont ze in Eemnes.  Frank Wiersma (47) studeerde bedrijfseconomie in Groningen en is nu 22 jaar consultant en ondernemer. Met zijn compagnon  adviseert hij met name de publieke sector over bedrijfsvoering. Met zijn kinderen Jort (14) en Bram (11) uit een vorige relatie woont hij in Bilthoven.  Frank en Heleen verdienen samen ongeveer vier keer modaal.  Frank : „Uiteraard heeft Heleen een hoop goede tips die we ook in ons eigen leven hebben geïmplementeerd. Dat heeft wel een goede impact gehad.” Heleen : „Ik vind Frank – voor een man, zeg ik er nu bij – best wel opgeruimd. Ik ben zelf natuurlijk nooit wat kwijt, maar Frank is dat evenmin.” Frank : „We spreken altijd af wie op welke dag het eten verzorgt. Dat klinkt militaristisch en streng, maar geeft ook rust.” Heleen : „Het zijn vaste dagen waarop we dat doen, met name op de dagen dat we geen kinderen hebben.” Frank : „Het is prettig van tevoren te weten dat ik op woensdag het eten verzorg. Daar kan ik als ik boodschappen doe dan al rekening mee houden.” Heleen : „Woensdag tot en met vrijdag hebben we geen kinderen, en om het weekend ook niet. Dinsdagavond kijken we altijd: hoe zit jij met werk- en privédingen, wanneer slapen we bij wie? Dat moeten we wel echt plannen.” Frank : „De maandagen of dinsdagen zit ieder  in zijn eigen huis met zijn eigen kinderen. Van zaterdagmiddag tot en met zondagmiddag zijn we óf in Eemnes óf in Bilthoven met zijn allen.” Heleen : „De kinderen hebben elkaar dan twee weken niet gezien. Ook als we thuis rondhangen, merken we dat ze zich wel vermaken. We spelen vaak heel gezapig wat spelletjes, twee kinderen maken de borrelplank, en na het eten en wat tv-kijken gaan de jongsten al snel naar bed.” Frank : „We proberen wel even met zijn tweeën na te praten voor we naar bed gaan, dat is heel belangrijk. Maar je ziet wel dat de avond steeds korter wordt naarmate de kinderen ouder worden.” Heleen : „Zondagochtend ben ik meestal als eerste wakker, rond zeven. De kinderen moeten tot half acht in bed blijven. Het zijn altijd dezelfde die als eersten wakker zijn: Bram en Thomas.  Zij dekken de tafel, ik bak de broodjes in de oven, en daarna wachten we tot jij een keer wakker bent.” Frank : „Rond half negen ontbijten we met zijn allen.” Heleen : „Ik lees eerst een half uur de krant voor de drukte begint.” Frank : „Ik heb dat niet, ik sta op en schuif meteen aan. Dat vind ik prima. Ik wil na het eten even een moment voor mezelf, dan loop ik de tuin in met een kopje koffie.” Heleen : „We proberen op zondag wel even naar buiten te gaan, want het is niet de bedoeling dat de kinderen de hele dag binnen op hun scherm zitten. Ik woon gelukkig vlak bij de hei en Frank vlak bij het bos.” Frank : „Op maandag en dinsdag sta ik om kwart voor zeven op. Dan is het rap ontbijten met zijn drieën, daarna ga ik naar kantoor of naar een klant. Mijn kinderen gaan zelf naar school.” Heleen : „Die van mij ook, lopend of op de step. Ze ontbijten zelf aan de bar. Terwijl zij  eten en kletsen, maak ik de broodtrommels. Soms oefenen ze nog een paar Engelse woordjes. Ik zeg alvast: ‘Als jullie willen spelen, dan kan dat wel of niet bij mij.’ Ik ben georganiseerd, dus ik denk daarin vooruit. Ze hebben nog geen telefoon, maar wel een horloge waarmee ze kunnen bellen. Om vijf uur begint schermtijd en het koken, en dan is het wel even spitsuur. Soms moeten ze sporten. Op de dagen dat het niet hoeft, kijken we nog even tv met zijn drieën. Dat zijn dan ook wel echt leuke momenten.” Frank : „Als je dan met zijn drietjes bent, heb je even echt  quality time  met je kinderen, dat is een leuke bijkomstigheid.” Heleen : „Als we bij elkaar slapen zonder de kinderen, gaan we ’s ochtends wel terug naar onze eigen werkplek.” Frank : „Meestal verzamelen we rond een uur of zes, half zeven voor het eten bij degene die kookt.”  Heleen : „Of bij degene die haalt…” Frank : „Ja, of bij degene die haalt, want dat doen sommigen ook.” Heleen : „ Sommigen …” Frank : „In het weekend ondernemen we meer als we met elkaar zijn: we spreken met vrienden af of gaan een weekendje weg. Doordeweeks zien we elkaar ’s avonds en dan sporten we ook nog, dus soms zijn we een beetje afgepeigerd. We hebben geluk dat de kinderen in leeftijd dicht bij elkaar zitten, dat past heel goed, dus ze hebben ook altijd wel zin om elkaar te zien. Het zijn ook geen volksverhuizingen meer met grote kinderen, dus ik vind het zo prima te doen. We hebben de huizen erop ingericht en het is maar een kwartier rijden van Eemnes naar Bilthoven.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl . Huisdieren Frank heeft een kat, Heleen twee konijnen. Heleen: „Een hond is logistiek niet haalbaar.”  Laatste grote  uitgave  Een vakantie naar Portugal, ze gaan halverwege juli tien dagen met alle kinderen.  In september gaan Frank en Heleen nog met zijn tweeën. Boodschappen Frank: „Die doe ik ’s avonds of overdag tussendoor. Het is voor mij een wandelingetje en dat vind ik ook wel lekker.” Heleen: „Ik heb echt een hekel aan boodschappen doen, dus ik laat meestal alles lekker bezorgen.” Huishoudhulp Frank heeft een schoonmaker en een glazenwasser. Heleen doet alles zelf, ook gestructureerd, op woensdag. „Als de kinderen op woensdag naar de andere ouder gaan, ga ik als een wervelwind door het huis.” Wonen Beiden hebben een jarendertigwoning. Die van Heleen is een tussenwoning, die van Frank een hoekwoning.  Spitsuur Zondagochtend met alle kinderen. Naar bed Frank: „We liggen uiterlijk om elf uur in bed.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/06/03/we-moeten-echt-plannen-wanneer-we-bij-wie-slapen-a4132237</guid>
      <pubDate>Fri, 3 Jun 2022 00:00:00 +00:00</pubDate>
    </item>
    <item>
      <title><![CDATA[‘Gert Jan doet niks meer waar hij geen zin in heeft’]]></title>
      <description><![CDATA[<p>Marianne : „Zo druk als ik kan zijn, zo rustig is Gert Jan. Voor mij is het heel fijn dat ik een rustige partner heb, op het moment dat ik uit de band spring of paniekerig wordt. Voor hem is het oké om effetjes een schop onder z’n kont te krijgen. Daar is hij het ook wel mee eens, als het hem uitkomt.” Gert Jan : „Marianne heeft altijd gelijk, hè.” Marianne : „Da’s onze grap. Ik heb altijd gelijk, behalve op zondag.” Gert Jan : „Ik repareer auto’s en bouw gassystemen in auto’s.” Marianne : „Je bent niet zomaar... Je bent eigenaar van een bedrijf.” Gert Jan : „Auto’s die normaal op benzine rijden, kun je op gas laten lopen, da’s goedkoper. Ik werk fulltime.” Marianne : „Zes dagen in de week, vaak.” Gert Jan : „Ja, maar wel minder dan vroeger. Toen was ik er een beetje te druk mee. Dat ging niet helemaal goed.” Marianne : „Hij heeft een paar jaar geleden een hartinfarct gehad, omdat hij dus gewoon op de zaak sliep.” Gert Jan : „Nou ja, dus dat...” Marianne : „Je bent wel echt een hele grote geweest, met zeven man personeel, van 2006 tot en met 2008.” Gert Jan : „In 2008 kwam de crisis en was het in één keer mis. Ik zat te stressen, daar heb ik een hartinfarct van gekregen.” Marianne : „Ik heb mijn eigen massagepraktijk. Ik heb veertien jaar in de zorg gewerkt, met mensen met een verstandelijke beperking en ernstige gedragsstoornissen. Door de gastouder van mijn kind ben ik de massagewereld in getrokken, een cursusje werd een sportmassageopleiding. Nu heb ik op de eerste verdieping van ons huis een professionele massagekamer. De zorgstichting waar ik werkte, is een van mijn grootste klanten. Daar masseer ik twee dagen in de week cliënten en oud-collega’s. Wij zijn dus allebei ondernemer. In dat opzicht heb ik veel aan Gert Jan, want hij is natuurlijk al járenlang ondernemer. En op het moment dat het later wordt dan gepland is, is dat ook oké.”  Gert Jan : „Ik weet zelf hoe het is om uit te lopen met dingen. Ik kan me prima in m’n eentje vermaken.” Marianne Bins  (47) en  Gert Jan van Donselaar  (53) wonen samen met Mariannes dochter uit een eerder huwelijk, Vera Lynn (14), in een koophuis in Veenendaal. Marianne heeft haar eigen massagepraktijk aan huis, en twee keer in de week masseert ze op locatie cliënten en medewerkers van een zorginstelling. Gert Jan heeft een garagebedrijf, hij is gespecialiseerd in  young timers  en installatie van gassystemen in benzineauto’s. Samen verdient het stel ongeveer anderhalf keer modaal. Marianne : „We staan allebei om acht uur op. Meestal ga ik dan direct naar beneden – we hebben een pup van zeven maanden oud, een grote Zwitserse sennenhond; ik ga dan even met hem naar buiten. Doordeweeks maak ik altijd een fruitsmoothie voor ons.” Gert Jan: „Ik doe zo min mogelijk. Ik ben geen ochtendmens. Het liefst praat ik met niemand. Dat kan op werk niet altijd natuurlijk. Mensen komen de auto brengen.” Marianne : „Op maandag en vrijdag gaat Boris mee naar de garage. Dan is het de werkhond, zeggen we altijd.” Gert Jan : „Dat gaat prima.” Marianne : „Het ligt op z’n mat en slaapt. Ik heb een dochter van veertien uit een eerder huwelijk. Zij zit in mavo 2. De ene keer begint ze om kwart voor negen, de andere keer om acht uur. Die doet d’r eigen ding. Ze woont bij ons. Helemaal. Haar vader woont hier een paar straten verderop. Die ziet ze af en toe een middagje. Gert Jan en ik hebben samen geen kinderen. Wij hebben pas drie jaar een relatie. We hebben tegen elkaar gezegd: als we elkaar twintig jaar geleden waren tegengekomen, hadden we zeker samen een gezin gehad.” Gert Jan : „Toen ik hier kwam wonen, was Vera Lynn nog echt een kind, nu een puberkind. Het was wel even gek. Maar nu is het vrij normaal.” Marianne : „Ze hebben echt een goede band samen, die twee zijn gek op elkaar. Kruipen nog tegen elkaar aan op de bank.” Gert Jan : „Nu wat minder hoor, nu het een puber is. Het gaat goed, als ze maar luistert.” Marianne : „Ik werk thuis, of ben vroeg klaar. Het is logisch dat ik kook. Meestal eten we rond zes uur. Het liefste zou ik later willen eten. Toen ik nog niet zoveel ’s avonds werkte, kwam hij rond een uur of zes thuis en gingen we samen koken. Met z’n tweeën een biertje drinken, in de pannen husselen. Omdat ik drie avonden in de week weer om zeven ’s avonds werk, red ik dat niet.” Gert Jan : „’s Avonds kijk ik tv of ga ik fietsen.”  Marianne : „Hij zit elke avond op de hometrainer.” Gert Jan : „Ik lees van alles op de hometrainer. Anders duurt het zo lang. Op het moment zit ik in de hondenboeken.” Marianne : „Hij leest alles van die hondenexpert, Cesar Millan.” Marianne : „Gert Jan doet gewoon niks meer waar hij geen zin in heeft. Na dat hartinfarct zegt hij: ik zit in bonustijd. En die tijd ga ik gewoon goed besteden. Dus alles wat hij niet leuk vindt, koopt-ie af. Eerder vroeg ik nog weleens: wil jij beneden stofzuigen? Maar hij heeft er zo de schurft over in. Dan zegt ie: zoek maar een schoonmaker, ik betaal wel.” Gert Jan : „Ik vind het zonde van mijn tijd, stofzuigen. Ik leef niet altijd zo bewust. Ik ben niet altijd met het infarct bezig, maar heb regelmatig momenten dat ik erbij stilsta.” Marianne : „Hij heeft zijn leven zo anders ingepland en ingericht nu. Je krijgt Gert Jan gewoon niet gek. Ik kan op mijn kop gaan staan. In het begin dacht ik: donder op joh, met je geld. Ik wil dat je dit klusje met me doet, dat je me fysiek helpt. Uiteindelijk ben ik met hem het gesprek aangegaan. Sindsdien lopen dat soort dingen ook gewoon tussen ons. Ik weet nu dat het geen onwil is. Ik koop op de markt mijn eigen bos bloemen en dan zeg ik: die heb ik van jou, leuk hè!” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen  Marianne en Gert Jan wonen in een rijtjeshuis midden in een woonwijk, met tuin. De droom is een boerderijtje, met moestuin, kippen en een garagebox voor Gert Jan. Marianne: „Zodat ik dan vanuit de moestuin kan roepen: schat, koffie!” Vervoer  Gert Jan en Marianne hebben allebei een auto. Gert Jan heeft nog een ‘hobbyauto’, een BMW M5 uit 2001. Die staat nu in een garage, maar Gert Jan wil hem binnenkort gaan gebruiken. „Als ik die start, ben ik de hele dag vrolijk.” Huisdier  De pup, Boris, is zes maanden in huis. Hij bleek een aangeboren afwijking te hebben, en is pas geopereerd. Marianne: „Dan zit je met z’n drieën twee dagen te janken en besef je hoe snel je je aan zo’n beestje hecht. Met een beetje mazzel wordt-ie negen jaar en is het een blij ei.”  Naar bed  Half elf, elf uur.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/27/gert-jan-doet-niks-meer-waar-hij-geen-zin-in-heeft-a4129445</guid>
      <pubDate>Fri, 27 May 2022 00:00:00 +00:00</pubDate>
    </item>
    <item>
      <title><![CDATA[‘Je functioneert beter als je op je bioritme let’]]></title>
      <description><![CDATA[<p>Merle : „Drie jaar geleden is onze zoon Floris geboren. Het was een heftige tijd. Twee weken daarna overleed mijn vader. Als jonge moeder wilde ik alles perfect doen, met de baby, met mijn bedrijven, maar ook het huis moest er tiptop uitzien. De lat lag zo hoog dat het niet meer realistisch was.” Bart : „Het eerste jaar met de baby was een tropenjaar.” Merle : „Het is mijn redding geweest dat ik om hulp heb gevraagd in mijn omgeving. Onze buurvrouw Wilma helpt ons nu met schoonmaken en kookt af en toe. Zo proberen we tijd te winnen. Om in balans te blijven, proberen we ook meer met de natuur te leven.” Bart : „Als ondernemers stellen we onszelf graag doelen en kijken we terug wat er goed is gegaan en wat er beter kan. Normaal deden we dit jaarlijks, maar we hadden behoefte om dit vaker te doen. We gebruiken hiervoor bijvoorbeeld de maancyclus.”  Merle : „Bij volle en nieuwe maan stellen we elkaar een paar vragen: wat willen we de komende maan(d) doen en wat mogen we loslaten uit de afgelopen maand?”  Bart : „En we maken jaarlijks een tijdlijn waar we over één, vijf en tien jaar willen staan. Zo houden we grip op ons leven.” Merle : „Ik schrijf een boek,  Natuurlijk presteren , over het bioritme van mannen en vrouwen. Als je daar meer op let, functioneer je beter. Ik noem mezelf ‘expert in cyclisch ondernemen’.” Bart : „Een voorbeeld:  een vrouw is rond haar eisprong energieker, dat is dus een goed moment voor een belangrijke presentatie of bijeenkomst.” Merle : „Dat soort dingen zijn handig om te weten voor ondernemers. Ik ben businessstrateeg en begeleid maximaal vijf klanten per jaar. Bijna altijd vrouwelijke topondernemers met een minimale omzet van 5 ton per jaar. Ik help hen om door te groeien en in balans te blijven qua werk en gezin.” Bart : „Ik ben eigenaar van Wijk Yacht Creation. We ontwerpen jachten en schepen voor exclusieve opdrachtgevers. Soms -laten we ze ook bouwen. Een aantal jaar geleden bijvoorbeeld had ik een mega-order voor het ontwerp en de bouw van achttien schepen voor een Chinese klant. Er lopen geen opdrachten van Russische klanten op dit moment.” Merle : „We wonen pal aan zee, in Scheveningen, maar missen het groen. We willen graag terugverhuizen naar de bossen die we uit onze jeugd in Brabant kennen. Ook zijn we bezig met de bouw van een vakantiehuis op Curaçao. Bart heeft het ontworpen, ik doe de aankleding. Ik wil daar in de winter graag een paar maanden wonen. Ik merk dat ik me met lekker weer en veel zonlicht beter voel dan in de miezer met een zon die rond vier uur ondergaat. Daarnaast hebben we een safaritent met zwembad in Friesland. Allemaal plekken waar we graag zijn. Ik kan er mijn hoofd leeg maken. In coronatijd hebben we de safaritent uitgeleend aan mensen die er even doorheen zaten. Dat willen we vaker doen: mensen laten meegenieten van wat wij hebben. Niet uit schuldgevoel, maar omdat ik er gelukkig van word.” Bart : „We beschouwen onze huizen en de safaritent ook als een mini-vastgoedportefeuille die later kan dienen als pensioen en als basisinkomen voor ons en Floris.” Merle Mudde  (36) en  Bart van der Wijk  (39) wonen met hun zoon Floris (3) in Scheveningen. Merle werkt als businessstrateeg en -interieurstylist voor de jachten die Bart ontwerpt met zijn bedrijf Wijk Yacht Creation in Scheveningen. Samen bouwen ze aan een vastgoedportefeuille, ‘voor later’. Beiden halen als directeur-grootaandeelhouder een salaris uit hun bedrijven (circa 2.500 euro netto per persoon per maand).  Merle : „Bart en ik leven graag volgens het principe ‘go with the flow’. Als we op zaterdag naar Friesland willen, springen we in de auto en gaan we. Die hang naar vrijheid is mogelijk geworden dankzij corona, toen het eigenlijk niet uitmaakte vanaf welke plek je werkte.’’ Bart : „Vóór corona werkte ik niet zo vaak thuis, want mijn bedrijf heeft een team van tien mensen. Maar nu we gewend zijn geraakt op afstand te werken, kan ik met een gerust hart een poosje weg. Wel is fysiek klantcontact van tijd tot tijd noodzakelijk, dus we zullen niet voorgoed naar Curaçao verhuizen.” Merle : „Voor mij is dat makkelijker: ik nodig mijn klanten uit om een paar dagen naar Curaçao te komen voor coachingsessies.” Bart : „Geld geven we uit aan biologisch eten en uit eten gaan. En aan sporten.” Merle : „En we hebben twee Suzuki-jeeps, een oldtimer in Nederland en een recenter model in Curaçao.” Bart : „Het zijn geen dure auto’s en ik sleutel er zelf aan.” Merle : „En we geven geld uit aan cursussen en retraites om onszelf te ontwikkelen. Maar dat is zakelijk geld.” Merle : „Naast mijn werk als businessstrateeg richt ik de jachten in die Bart ontwerpt. Mijn vader was kunstenaar en als kind heb ik veel boeiende interieurs gezien. Als mijn moeder me van school haalde, had ze een bontjas aan en felle lippenstift op. Maar nadat mijn vader drie keer failliet was gegaan, kwamen we van een villa terecht in een rijtjeshuis. Er was thuis vaak ruzie over geld, mijn ouders waren veel van huis en ik was best eenzaam. Daarom wil ik geen zorgen hebben over geld, zodat Bart en ik in alle rust ons gezin op de eerste plaats kunnen zetten.” Bart : „Ik heb een veilige en rustige jeugd gehad. Maar ondanks onze verschillende achtergrond zijn we allebei van  scratch  begonnen. Van mijn eerste spaargeld ben ik naar de Monaco Yacht Show geweest om een netwerk op te bouwen.” Merle : „Als ik veel geld verdien, investeer ik het graag, bijvoorbeeld in vastgoed. Ik zoek veiligheid, dat is echt mijn thema. Voor mij is rijk zijn een paraplu voor veel dingen in het leven, waaronder anderen helpen.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen Merle, Bart en Floris wonen in een huis pal aan zee in Scheveningen, maar ze willen graag naar een groene regio verhuizen. Verder bouwen ze aan een huis op Curaçao en hebben ze een safaritent in Friesland. De bedoeling is dat ze straks vooral in de omgeving van Brabant wonen, twee maanden per jaar op Curaçao zijn en een paar weken per jaar in Friesland. Vervoer Bart en Merle hebben twee Suzuki-jeeps, een Jaguar van vijftien jaar oud en een Smart Cabrio. Binnen hun woonplaats doen ze alles vooral lopend of per (bak)fiets. Huishoudhulp Tweemaal per week helpt buurvrouw Wilma in het huishouden, ook helpt ze af en toe met koken en wassen. Boodschappen doen Merle en Bart zelf. Sparen Voor vastgoed en andere beleggingen. Laatste grote uitgave Een stuk grond op Curaçao.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/20/je-functioneert-beter-als-je-op-je-bioritme-let-a4125090</guid>
      <pubDate>Fri, 20 May 2022 00:00:00 +00:00</pubDate>
    </item>
    <item>
      <title><![CDATA[‘Ik heb liever hulp in de huishouding dan elke week uit eten’]]></title>
      <description><![CDATA[<p>Maartje : „Ik ben  digital community expert . Een digital community is een groep mensen die online samenkomt en eenzelfde pijn, passie of ambitie heeft en daarover praat. Het kan een Facebookgroep zijn, maar ook een forum via je eigen website, zoals het Tweakers-forum. Het begon toen ik in 2001 voor Endemol werkte. Dat had een programma,  Big Diet , waarin twaalf mensen in een kasteel probeerden af te vallen. Normaal weet je als maker niet wat mensen thuis op de bank denken van je programma. Met de online redactie ineens wél, omdat we direct contact hadden met de kijkers via een online community. We konden pionieren: livestreamen, chats beantwoorden. Wij zaten in een apart hok en steeds vaker kwamen tv-redacteuren binnen om te vragen wat er speelde onder de kijkers, zodat ze die feedback mee konden nemen en relevantere items konden maken. Nu ben ik 21 jaar verder.” Maartje Blijleven (42) studeerde hbo communicatie en is zelfstandig digital community expert. Ze werkte eerder voor onder meer Endemol, RTL, Heineken en Facebook.  Timo van der Horst (52) deed de kunstacademie in Utrecht, richting kunst en mediatechnologie. Als multimedia developer bij Tinker Imagineers hoort hij bij het team dat multimediale onderdelen maakt voor bijvoorbeeld musea en ziekenhuizen.  Maartje en Timo hebben twee kinderen: Tom (14) en Emma Lili (12). Ze wonen met katten Jut en Juul in Amsterdam Buitenveldert.  Het stel verdient drie keer modaal.  Timo : „Ik werk bij een ontwerpbureau samen met een groep vormgevers, tekstschrijvers, architecten en animatoren. We maken en ontwerpen verschillende soorten producties voor musea, zoals het Schoenenkwartier in Waalwijk, het Airborne Museum en, helaas erg actueel, een vluchtelingenmuseum in Denemarken. Ik vind mijn werk erg leuk. De ene week maak ik filmopnames en sta ik te draaien, dan ben ik weer animaties aan het maken of een script aan het schrijven.” Maartje : „Drie jaar geleden ben ik voor mezelf begonnen. Ik had eerst een handboek geschreven en kreeg toen zoveel aanvragen voor lezingen dat ik besloot een online leeromgeving te maken, zodat ik ondernemers kan leren hoe ze zelf een online community kunnen opbouwen. Ik durf het bijna niet te zeggen, maar vorig jaar heb ik mijn beste jaar ooit gedraaid. Het was echt niet altijd makkelijk, ik heb hard gewerkt en Timo doet veel thuis.” Timo : „Ik heb een heel fijne werkplek die ik deel met mijn oudste, die er zijn schoolwerk kan doen. Er staan twee computers, een voor hem en een voor mij. Dat gaat goed. Er zijn veel dagen waarop ik met een koptelefoon op animaties maak of zit te monteren.” Maartje : „Ik had een bureautje in de slaapkamer, maar op een gegeven moment zat ik daar dag en nacht. Een assistent of collega kan je er niet uitnodigen, dus toen ben ik een kantoor gaan zoeken.” Timo : „De wekker gaat rond half zeven, we staan op om zeven uur. Dan loop ik naar beneden, doe de haard aan en dan maken we samen de kinderen wakker. Daarna douche ik en kleed ik me snel aan. Ik smeer brood voor de kinderen, zet nog een keer koffie en daarna ga ik werken. Dat is meestal rond kwart voor acht. Ik werk tot een uur of half een en dan lunch ik. Soms zit ik daarna weer in mijn werkkamer om iets af te maken op de computer, maar het kan ook zijn dat ik een locatie bezoek of afspraken heb met een opdrachtgever.”  Maartje : „Vier keer per jaar heb ik een groot project, bijvoorbeeld een online congres met 31 sprekers. In dat soort drukke periodes komt het weleens voor dat ik ’s ochtends om half zes mijn wekker zet om tot zeven uur te kunnen werken. De tijd tussen zeven en half negen ’s ochtends is heilig. Dan werk ik niet en ben ik met de kinderen. We knuffelen, ik neem de tijd voor ze en zorg ervoor dat ze op tijd op school zijn.” Timo : „Ik probeer dagelijks een rondje te wandelen in het Amsterdamse Bos. Daarna werk ik weer verder. Rond een uur of zes maak ik het eten. Ja, ik kook altijd. Ik vind het leuk en ik kan het ook goed. Het is gewoon zo ingeburgerd bij ons.” Maartje : „Rond een uur of half zeven kom ik thuis en eet ik wat de pot schaft en de pot is altijd lekker. Twee keer in de week komt er hulp in de huishouding, dat heb ik liever dan elke week uit eten. Als ik thuiskom, wil ik tijd hebben voor mijn kinderen.” Timo : „Ik haal elke week de weekboodschappen. Een keer in de week rij ik naar de Lidl en dan gooi ik de auto vol. Er zijn ongeveer vijftien gerechten in de mix, dus als je twee weken bij ons hebt gegeten dan heb je ze allemaal een keer gehad.” Maartje : „Na het eten praten we eerst nog even met de kinderen na. Daarna helpen we ze soms nog met huiswerk, kijken we een detective of we doen een spelletje.” Timo : „We hebben geen avond meer zonder de kinderen. Rond een uur of half tien gaan ze naar bed. Half acht en wegwezen, die tijd is geweest.” Maartje : „Omdat ik doordeweeks veel werk, doen we vaak iets leuks in het weekend. Ik breng Tom naar Zeeburg om te skateboarden of Timo doet 3D-printerdingen met Emma. Muziek vinden we ook belangrijk: we hebben een opnamestudio met een elektronisch drumstel, een keyboard, er hangen verschillende gitaren.” Timo : „Het staat er, de kinderen kunnen het pakken. We willen eigenlijk een speeltuin voor de kinderen creëren. Daarom ook die 3D-printer. De helft heeft Emma betaald met haar eigen spaargeld.” Maartje : „Ze heeft er ook voor gewerkt: ze heeft bij mij op kantoor welkomstpakketjes gemaakt voor sprekers.” Timo : „Alle creatieve mogelijkheden die er maar zijn, willen we stimuleren. We zien het als onderdeel van de opvoeding. Tom zit op gitaarles en Emma op pianoles. Op een gegeven moment zeggen ze dan: ‘Ik heb er geen zin meer in’. Nou, dat is dan maar zo – of ze gaan ermee door. Maar dan kunnen ze in ieder geval niet zeggen dat ze de kans niet hebben gekregen.” Maartje : „Oh, is dat het, haha. We hebben ook een huisje op Bakkum, daar gaan we in het weekend vaak heen. Dan is het lekker barbecuen en naar het strand, boekje lezen en geen laptops mee.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Spitsuur Timo: „Vrijdagmiddag, want dan moeten ook de boodschappen worden gedaan, is Maria hier aan het schoonmaken en zijn de kinderen thuis.”  Hulp Op dinsdag en vrijdag hulp in de huishouding.  Boodschappen Timo rijdt een keer in de week naar de Lidl en gooit de auto vol. Huisdieren Twee katten, Jut en Juul.  Laatste grote uitgave Vakantie, een piano en een dure autoreparatie. Timo: „De piano was meer een impulsieve uitgave van Maartje.”  Woning Koopappartement aan de rand van Amsterdam: twee verdiepingen, 150 vierkante meter. Naar bed Om tien uur liggen ze er vaak wel in, Maartje werkt soms door tot half een. Auto Een BMW 3 en een BMW 1, een gezinsauto en de auto die Maartje gebruikt voor haar werk.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/13/liever-hulp-in-huis-dan-elke-week-uit-eten-a4124393</guid>
      <pubDate>Fri, 13 May 2022 00:00:00 +00:00</pubDate>
    </item>
    <item>
      <title><![CDATA[‘Het zal bij  ons wel altijd spitsuur blijven’]]></title>
      <description><![CDATA[<p>René : „We zijn allebei zo druk dat tijdschriften bij ons heel lang in het cellofaan blijven zitten. Kranten lezen we wel op de dag zelf, hoor.” Annelies : „Anderzijds is ons spitsuur grotendeels achter de rug omdat we sinds een paar jaar niet meer in de spagaat zitten tussen ouders, werk, sociale dingen en kinderen. Onze ouders zijn overleden en de kinderen zijn 19 en 20, dus die zorgen min of meer voor zichzelf.” René : „Mijn vak is business developer en ik ben druk met WeMeet, een verhuurplatform voor vergaderlocaties in sociaal-maatschappelijk erfgoed. Als je een ruimte zoekt, kun je op WeMeet zien wat waar te huur is. Zo verhuurt de Protestantse Gemeente Amsterdam kerken. Maar ook kastelen, musea, galeries, theaters en particulieren verhuren ruimtes. Met die inkomsten kan erfgoed worden onderhouden.” René Bakker (56) en Annelies Putman Cramer (58) wonen en werken in Amsterdam. René deed heao commerciële economie en is een van de oprichters en eigenaren van WeMeet, een platform voor verhuurders en huurders van vergaderlocaties in sociaal-maatschappelijk erfgoed. Daarnaast werkt hij op projectbasis als business developer en in de IT.  Annelies deed de Hogere Hotelschool en werkt sinds 1994 in de pr en communicatie. In 2012 richtte ze Fair Focus op, dat zich richt op innovatieve scale-ups.  Annelies en René hebben een zoon (19) en dochter (20), die nog thuis wonen. Hun inkomen varieert nogal, maar doorgaans verdienen ze twee- tot driemaal modaal. Annelies : „Ik heb een pr- en communicatiebureau, Fair Focus, dat innovatieve scale-ups helpt met hun communicatie. Ik maak nieuwsbrieven, blogs, plaats posts op LinkedIn en organiseer evenementen voor mijn klanten, voornamelijk techbedrijven. Heel gevarieerd en nuttig, want die mensen weten heel veel, maar van communicatie en pr hebben ze meestal geen verstand.” René : „WeMeet werd opgericht in 2018, een vrij ongelukkige timing. Toen corona kwam, hielden evenementen op en werd er bijna niet meer live vergaderd. Maar inmiddels loopt de verhuur weer goed, al zoeken we wel een extra investeerder.”” Annelies : „Ik kreeg het juist drukker door corona, omdat ik mijn vaste medewerkers moest ontslaan. Het waren onzekere tijden voor mijn klanten, die nu eens wel, dan weer geen investeerders konden vinden. Geen financiële steun betekende geen geld voor pr. Eigenlijk bevalt het prima in mijn eentje, maar het is veel werk.” René : „Ik steek nog zo’n 20 uur per week in WeMeet, waarvan ik mede-eigenaar ben. Ik krijg aandelen als beloning voor mijn werk. Mijn inkomen haal ik uit andere -businessdevelopmentprojecten en interimklussen. Ik heb voor een Noors bedrijf bijvoorbeeld een e-healthplatform gemaakt. Dat wordt in Oekraïne ontworpen en gebouwd. Ik zat vanmorgen nog in een online vergadering met collega’s in Kiev.” Annelies : „Welbeschouwd zijn we allebei bezig met sociale bedrijven. Niet per se bedrijven die groen en duurzaam zijn, maar…” René : „…die zich richten op dingen die ertoe doen.”  René : „We zijn geen mensen die van 9 tot 5 werken. Dat zal wel komen doordat we niet in loondienst zijn.” Annelies : „Vóór 9 uur en na 5 uur nemen wij onze zakelijke telefoon ook op. Daar win je klanten mee.” René : „Daardoor zal het altijd wel spitsuur blijven bij ons.” Annelies : „Maar dat komt ook doordat zowel de kinderen als wij niet erg van de klok zijn. We hebben een licht chaotisch, maar gezellig huishouden.” René : „Je weet nooit wanneer de kinderen thuis zijn en mee-eten.” Annelies : „Onze hond Chester zorgt ervoor dat we veel buiten zijn. We moeten wel 10 kilometer per dag met hem lopen, anders gaat hij schoenen opeten. René loopt drie keer per week het Amsterdamse Bos rond met hem. En samen met Chester hebben we het Pieterpad gelopen. We zijn nu bezig aan het Marskramerpad. Zo leuk, al die verschillende landschappen…” René : „In het weekend komen er regelmatig mensen eten. Ik hou van koken.” Annelies : „René gaat niet naar de supermarkt, maar naar de groentewinkel, de slager, de kaaswinkel, dus dat kost ook veel tijd. We doen alles lopend, met de fiets of met de metro, want twee jaar geleden hebben we onze auto weggedaan. We wonen dicht bij de Noord-Zuidlijn namelijk. Het grappige is dat we jaren hebben lopen mopperen over de komst van die metrolijn en nu grootgebruikers zijn.” René : „In de jaren dat de kinderen naar hockey en uit logeren gingen, hadden we een oude Volvo station. Maar we gingen hem steeds minder gebruiken en toen hij het begaf, bedachten we dat we het eens zonder auto gingen proberen.” Annelies : „Het heeft ook iets te maken met de tijdgeest. En met ontspullen.” René : „En met het feit dat we in hartje Amsterdam wonen in een straat waar twee deelauto’s staan.” René : „We hebben onlangs al het houtwerk aan de achterkant van ons huis laten vernieuwen. Dat was een enorme uitgave, maar verder geven we niet zoveel uit.” Annelies : „Ik heb een kledingkast die voldoende biedt voor de komende driehonderd jaar. Aan kleren hoef ik dus ook geen geld uit te geven.” René : „Ons pensioen hebben we niet extreem goed geregeld. Ik heb wat opgebouwd, Annelies niet – zij is al sinds 1994 zelfstandig ondernemer. We hebben wel wat woekerpolissen, maar of die wat zullen opleveren, weet ik niet.” Annelies : „We hebben het wel eens gehad over stoppen met werken. Maar voorlopig vinden we ons werk nog heel leuk.” René : „Volgens mij knoedel je snel af als je stopt. Ik zou niet weten wat ik de hele dag moest doen. Wijn drinken aan een costa? Je kunt natuurlijk je huis verkopen en op een andere plek gaan werken. Of in de winter gaan werken vanuit een zonnig oord.” Annelies : „Ja, een huis in het buitenland huren of delen met anderen, dat is wel een plan voor de toekomst. Ik vind het lastig om vakantie te nemen nu ik Fair Focus in mijn eentje run. Ik werk eigenlijk constant door. Maar dat zouden we natuurlijk ook op een andere plek kunnen doen…” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen Het gezin woont in een dubbel benedenhuis in het centrum van Amsterdam. Vervoer René en Annelies hebben hun auto weggedaan. Ze gebruiken nu de fiets en het openbaar vervoer. In vakanties huren ze een auto. Huisdier Hond Chester, vijf jaar oud, vuilnisbakkenras. Komt uit een Pools asiel en wil veel lopen. Taakverdeling René kookt veel en doet de administratie. Annelies doet de was. „We doen het huishouden niet perfect, zodat we tijd overhouden voor leuke dingen. En René heeft strijkvrije overhemden, echt een uitvinding!” Hulp „Ja, als ze wil komen.” Sparen „Een beetje voor ons pensioen, maar dat is niet zo goed gelukt. Ons huis is onze spaarpot.”   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/05/06/het-zal-bij-ons-wel-altijd-spitsuur-blijven-a4123672</guid>
      <pubDate>Fri, 6 May 2022 00:00:00 +00:00</pubDate>
    </item>
    <item>
      <title><![CDATA[‘Ik wil absoluut niet samen in één huis wonen’]]></title>
      <description><![CDATA[<p>Michel : „Acht jaar geleden overleed mijn vrouw Carla aan kanker. Marjan en zij waren collega’s bij een vakantiepark.” Marjan : „In de tijd dat Carla en ik samenwerkten, kwam ik hier regelmatig over de vloer. Maar het contact verwaterde nadat ik was verhuisd. Toen ik hoorde dat Carla ziek was, hebben we weer contact gelegd. Na haar overlijden heb ik Michel opgezocht om te kijken hoe het met hem ging.” Michel : „Dat was met Pasen 2014. Marjan vertelde dat haar relatie uit was. Ik dacht: dat vertelt ze niet voor niks. Zo is het gekomen.” Marjan : „We zijn erg verschillend, dus er waren wel wat aarzelingen om aan een relatie te beginnen.” Michel : „Ik kom uit een katholiek gezin met acht kinderen, praat dialect en ben niet zo van het opruimen. Ik heb twee jaar mavo gedaan en ben toen naar de lagere tuinbouwschool gegaan. Ik ben boomkweker, maar ook dieseltechnicus geweest. Ik woon in mijn ouderlijk huis.” Marjan : „Ik kom uit het westen. Mijn grootouders woonden in Amsterdam, met hen gingen we naar Madame Tussaud en het Rijksmuseum. Zelf heb ik mode en illustratie gedaan aan de kunstacademie in Arnhem. Anders dan Michel ben ik wel vijfentwintig keer verhuisd in mijn leven. Voordat ik hier kwam wonen, had ik een mooi huis in een bos bij de Mookerhei.” Michel : „Wat we delen, is onze liefde voor de natuur. En samen leuke dingen doen, zoals naar de film en uit eten.” Marjan : „Michel is recht voor z’n raap, eerlijk en betrouwbaar. Dat is voor mij belangrijk.” Marjan van Linge  (59)  en Michel Janssen  (57) runnen samen de kleinschalige camping De Zoete Aagt in Groesbeek, Gelderland. Voorheen was Michel onder meer boomkweker, hovenier en elektricien. Marjan volgde de kunstacademie in Arnhem. Ze wonen allebei op het erf en hebben een latrelatie. Marjan heeft twee volwassen zoons, Michel één. Samen verdienen ze ongeveer twee keer modaal.  Marjan : „We hebben een latrelatie op hetzelfde erf. We zien elkaar overdag veel, maar na het eten gaan we naar ons eigen huis. Michel heeft een huisje voor mij gebouwd in een schuur. Drie avonden per week eet ik daar. Ik ben graag alleen.” Michel : „Maar samen werken op de camping gaat prima.” Marjan : „Ooit hebben we een tangocursus gedaan, maar dat was geen succes. Die stappen waren te ingewikkeld voor hem.” Michel : „Ze heeft me ook wel eens meegesleurd naar een balletvoorstelling, maar dat was het ook niet. Tot de pauze kon ik nog wel wakker blijven, maar daarna werd het moeilijk.” Marjan : „Maar ’s avonds samen borrelen onder het afdak bij mijn huis gaat heel goed!” Michel : „Ik ben een ochtendmens, Marjan is overdag en ’s avonds op haar best. Soms sta ik al om vijf uur ’s morgens naast de wasmachine. Zodra ik wakker ben, slaat de ideeënmachine in mijn hoofd aan.” Marjan : „Ik wil absoluut niet samen in één huis wonen. Ik vind het fijn om een eigen plek te hebben.” Michel : „Mij maakt het niet uit, ik ben daar makkelijk in. Wat een voordeel is van een latrelatie is dat we allebei privégesprekken met onze kinderen kunnen voeren.” Michel : „Ons spitsuur ligt tussen april en oktober, als de camping open is. Tussen vertrek en aankomst van gasten is er veel werk, grasmaaien en schoonmaken en zo.” Marjan : „Dan is het zeven dagen per week druk en kunnen we alleen om de beurt van huis.” Michel : „In juli komt de Vierdaagse hier langs. Dan hebben we veel lopers onder onze gasten. We serveren dan soep en broodjes voor de wandelaars.” Marjan : „We hebben een duidelijke taakverdeling op de camping. Michel snoeit en maait en doet het grove werk, ik doe de administratie, maak de huisjes schoon en leg mijn ziel en zaligheid in de planten en de bloemen op het terrein.” Marjan : „Maar na oktober is het vijf maanden rustig. In de winter ga ik meestal twee maanden op reis, in mijn eentje. Ik ben naar Nepal geweest, ik ben vorig jaar naar Turijn gelopen en komende winter wil ik naar Spanje fietsen. Of in Spanje, dat weet ik nog niet.” Michel : „Ik wil niet mee. En mag ook niet mee. Ze wil echt liever alleen, dan komt ze tot rust.” Marjan : „We zijn nooit langer dan één week samen weg geweest, dat was lang genoeg. Dan wil ik toch weer mijn eigen ding doen.” Michel : „We gaan wel een paar keer per jaar een paar dagen naar Texel. Naar een luxe hotel op Texel met een sauna. Ik kan de boel thuis goed loslaten. Als ik de straat uitrij, ben ik weg.” Marjan : „We boeken altijd dezelfde kamer op Texel, we zijn er al zo’n vijftien keer geweest. Verder geven we weinig geld uit.”  Michel : „Ik heb vorig jaar een shovel gekocht en op dit moment steek ik geld in de opknapbeurt van een oude salonwagen.” Marjan : „Ik ben geld kwijt aan mijn reizen.” Michel : „En we geven geld uit aan goed eten en drinken. En aan  heatpipes  die water verwarmen.” Marjan : „We hebben veel hulp van vrijwilligers. Er is iemand die jam maakt van ons fruit en we laten appels persen.” Michel : „En iemand die bier maakt met druiven uit onze kas en kweeperen uit de tuin.” Marjan : „We hebben ook een voedseltuin aangelegd. We doen zoveel mogelijk biologisch en duurzaam. We spuiten niet, hebben zonnepanelen en gebruiken eigen grondwater voor de besproeiing van de planten.” Michel : „We investeren in duurzame zelfvoorzienendheid.” Marjan : „Aan het begin van onze relatie hebben we een proeftijd ingesteld van anderhalf jaar, om te kijken hoe het zou gaan. Al die jaren hebben we tussentijds ons samenzijn geëvalueerd en steeds bijgetekend.”  In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen Marjan en Michel wonen beiden op het terrein van camping De Zoete Aagt in Groesbeek, aan de voet van de Jansberg. Michel woont in zijn ouderlijk huis, Marjan in een door Michel gebouwd huisje in een deel van een schuur. Vervoer Allebei hebben ze een auto. Michel heeft daarnaast een e-bike en een motor, Marjan heeft een sportfiets. Taakverdeling Michel en Marjan werken allebei op de camping. Hij doet het snoei- en maaiwerk en onderhoud, zij de administratie, de schoonmaak en verzorgt de bloemen en planten. Verder hebben ze allebei hun eigen huishouden. Huisdier Hond Saar is officieel van Marjan, maar overdag is ze vaak bij Michel. ’s Avonds gaat ze uit zichzelf terug naar Marjan. „Saar is vaak op de plek met de lekkerste hapjes.” Verder heeft de lokale schaapherder wat schapen lopen op het terrein. Hulp Twee à drie keer per jaar komen vrijwilligers bij Marjan en Michel snoeien. Verder krijgen ze hulp van een jammaker, een bierbrouwer en van een vinoloog die een paar keer per jaar een wijnproeverij organiseert onder de wijnranken in de grote kas. Boodschappen Voedsel komt zoveel mogelijk uit de eigen tuin en uit het pakket dat ze wekelijks kopen bij een biologische tuinder.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/29/ik-wil-absoluut-niet-samen-in-een-huis-wonen-a4119008</guid>
      <pubDate>Fri, 29 Apr 2022 00:00:00 +00:00</pubDate>
    </item>
    <item>
      <title><![CDATA[‘Voor ons is het buitenland nu even Schiermonnikoog. En dat is helemaal prima’]]></title>
      <description><![CDATA[<p>Tessa : „Toen Rosie werd geboren, leek het alsof alles super- smooth  ging. ‘Vanavond zijn jullie thuis, lekker cocoonen’, zei de verloskundige. We moesten nog wel een hartfilmpje laten maken, omdat ze wat afwijkends hadden gezien op de twintigwekenecho.” Willem : „De kans was groot dat het zou goedkomen, hadden ze ons gezegd.” Tessa : „Eerst dronk ze niet. Toen Rosie eenmaal begon met drinken, liep ze blauw aan. Toen gingen alle alarmbellen  af.” Willem : „Na twee dagen werd ze overgeplaatst naar het [Amsterdamse ziekenhuis] AMC. Daar werd vastgesteld dat Rosie een hartafwijking heeft.” Tessa : „Ze heeft het scimitarsyndroom, de longslagader mondt uit in de holle ader.” Willem : „Het kwam erop neer dat ze niet zelfstandig kon ademen. Al heel gauw bleek dat een heel ingrijpende openhartoperatie nodig was. Eerst wilden ze haar laten groeien, maar ze kotste steeds alles uit. Toen ze drie maanden was, woog ze nog steeds onder de drie kilo. Ze is vervolgens geopereerd in het [Leids Universitair Medisch Centrum] LUMC.” Tessa : „Zes weken zaten we in een Ronald McDonald-huis. Ze heeft na de operatie twee keer een hartstilstand gehad en we kwamen op een punt dat we dachten: gaat dit nog wel goedkomen? Artsen wisten het ook niet meer.” Willem : „Telkens als ze de beademing probeerden af te bouwen, volgde een hartstilstand. Na zes maanden kwam ze pas thuis. Daarna is er nog heel veel gebeurd, maar nu lijkt het alsof we een gezond kind hebben dat zich normaal ontwikkelt.” Tessa : „De eerste weken waren een soort  blur , je bent net ouder geworden. Mijn moeder was een jaar eerder overleden dus die miste ik ook heel erg hierbij. Je leeft tussen hoop en vrees, maar tegelijkertijd hebben we die periode met elkaar wel heel goed doorgemaakt.” Willem : „We zijn zo dicht naar elkaar toe gegroeid. Ik ben ook zo extreem trots. Ik weet gewoon dat we altijd bij elkaar blijven. Daar twijfel ik geen microseconde aan. Dit hele gezin kan niet kapot.” Tessa : „Ze moet nu leren eten, dat is ons project dit jaar. Omdat ze drie maanden na haar operatie in coma heeft gelegen, heeft ze geen zuigreflex ontwikkeld.” Willem : „Dat is voor ons de afdeling ‘klein leed’.” Tessa : „Ik ben er ook veel relaxter door geworden, het komt zoals het komt. Laten we vooral kijken hoe wij haar zo gelukkig mogelijk kunnen maken.” Willem : „Vrienden van ons gaan naar Curaçao of Portugal, maar wij kunnen op dit moment nog niet buiten Nederland met vakantie vanwege haar sonde.” Tessa : „Voor ons is het buitenland nu even Schiermonnikoog.” Willem : „En dat is helemaal prima.”  Tessa van Heurck  (35) studeerde psychologie en bedrijfskunde en werkt vier dagen per week als ‘partnermarketingmanager’ bij Coolblue.  Aan het begin van de pandemie kreeg ze met man Willem dochter Rosie (1,5), die een hartdefect heeft, het scimitarsyndroom.  Willem Bos  (39) studeerde communicatiewetenschap aan de Universiteit Twente en  football management  in het VK. Daarna kwam hij via de UEFA  en de KNVB terecht bij recruitmentbureau Pro Contact. Daar is hij creatief directeur. Binnenkort treedt hij toe als partner. Samen verdienen ze zo’n 4,5 keer modaal. Tessa : „Ik heb ’s ochtends wat aanlooptijd nodig.” Willem : „Ik word wakker tussen vijf en zes en dan – paf – knal ik eruit. Ik zet Rosies voeding aan en geef haar medicijnen.” Tessa : „Vroeger ging Rosies sondevoeding 24 uur door, nu krijgt ze nog vijf voedingen per dag.” Willem : „Ik breng Tessa altijd koffie in bed. Rosie wordt wakker. Dan liggen we nog wel een kwartier met zijn drieën in bed, dat is heel gezellig.” Tessa : „Om acht uur komt de verpleegkundige, die komt vier dagen per week.”  Willem : „Ik fiets tussen zeven en kwart over zeven naar kantoor – belangrijk, omdat ik dan al creatieve dingen kan bedenken. Ik ben vroeg op kantoor, rond half acht. Met de directie willen we lekker kunnen knallen voordat de rest er is.” Tessa : „Ik werk twee dagen per week in Rotterdam en twee dagen thuis. Rosie mag nog niet naar het kinderdagverblijf. Het risico is te groot dat ze opgenomen moet worden als ze verkouden wordt.” Willem : „De verpleegkundige zorgt voor Rosie, en doet ook leuke dingen met haar.”  Tessa : „Rond half negen duik ik de studeerkamer in, een hoekje in onze slaapkamer. Als ik naar de wc ga, loop ik altijd langs Rosie en kan ik even met haar knuffelen, dat is heel leuk. ’s Avonds om zes uur gaat de verpleegkundige weg en ga ik koken.” Willem : „Ik kom dan ook ongeveer thuis. Rond zeven uur breng ik Rosie naar bed. Daarna bouwen wij vaak met zijn tweeën Legodingen, dat vinden we hartstikke leuk. We werken de hele dag achter computers, dus het is lekker om met elkaar iets te doen waarop je helemaal gefocust kan zijn. Als we klaar zijn, zetten we de doos op Marktplaats. We hebben net een BMW-motor afgemaakt, die is al verkocht.” Tessa : „Vroeger gingen we veel wandelen. Daarvan hielden we een dagboek bij, maar dat is nu moeilijker met een kind.” Willem : „Wat we ook deden: iedere zaterdag testten we in een ander hotel in de stad het ontbijt. Dat was ook geweldig. Het mooie aan een hotel is: je kan er al om zeven of acht uur terecht. Een koffietent gaat pas om negen uur open, dan zit ik al aan de lunch.” Tessa : „Ineens hebben we veel meer structuur in ons leven. We hebben gelukkig heel veel aan Willems ouders gehad. Zij hebben een jaar lang twee dagen per week op Rosie gepast toen er nog geen verpleegkundige was.”  Willem : „Nu maken we in het weekend vaak met zijn drieën een grote wandeling. Rosie gaat in de rugzak mee op mijn rug. Ik ben megadwangmatig, dus ik wil altijd naar de snoepwinkel in de Jordaan. Tessa zegt nog wel eens ‘het is buiten min 3, Willem, dat kan je niet maken!’ Als we er bijna zijn denk ik: je had wel gelijk.” Tessa : „We nemen haar ook vaak mee naar musea. Of we gaan eropuit met de fiets. ’s Avonds doe ik weleens de pgb-administratie, maar we kunnen ook rustig  Married at First Sight  kijken.” Willem : „ Million Dollar Island ,  Het Italiaanse Dorp: Ollolai ,  In de Ban van de Trouwring : alle  trash -tv vinden we heerlijk.” Tessa : „Ik vind het wel lastiger om verhalen uit mijn omgeving te horen over gewone babykwaaltjes zoals krampjes. Shit, kon ik me daar maar druk over maken, denk ik dan.” Willem : „Aan de andere kant hebben we een megasterk gezin waar we heel blij mee zijn en dit is wat het is.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Opstaan  Willem tussen vijf en zes, Tessa rond half zeven.  Boodschappen Op zondag bestelt Tessa de boodschappen online bij bezorgdienst Crisp. Laatste  grote uitgave  Een week naar Schiermonnikoog in een hotel met elkaar en ouders. Willem: „Alle zware periodes hebben we met onze ouders beleefd. Je ouders zijn op een gegeven moment weg en nu kunnen we nog dingen met ze doen.” Woning Koop, een benedenverdieping met tuin in Amsterdam-Oost, die Willem kocht in 2018. Binnenkort gaan ze verbouwen, de keuken en badkamer zijn aan vervanging toe.  Naar bed Willem: „Tussen half tien en half elf.” Tessa: „Nee joh, tussen negen en tien.” Huisdieren Nee. Willem: „Ik vind huisdieren helemaal ruk. Mag ik dat zeggen?”   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/22/voor-ons-is-het-buitenland-nu-even-schiermonnikoog-en-dat-is-helemaal-prima-a4117031</guid>
      <pubDate>Fri, 22 Apr 2022 00:00:00 +00:00</pubDate>
    </item>
    <item>
      <title><![CDATA[‘Ik heb ook enveloppen van de belasting gekregen, ze niet opengemaakt en daar buikpijn van gehad’]]></title>
      <description><![CDATA[<p>Karin : „Mijn vriend Anthoon en ik hadden een droom. We wilden zelfvoorzienend wonen, buitenaf. We zijn wel van de beestjes uit de natuur en de beestjes in huis. En toen hebben we in 2000 ons huis verkocht en zijn we op de Veluwe in een jarendertighuisje gaan wonen.  „We hadden ons bedrijf daar, mijn vriend was grafisch ontwerper. We hadden een moestuintje, kippetjes die we zelf slachtten. En we hadden een stukje land, met geitjes. In de eerste tien maanden hebben we tijdens de verbouwing nog in een caravannetje gewoond met de baby. Mijn zoon, het enige leuke kind op de wereld. „Ik was ‘de vrouw van’, zal ik maar zeggen. Deed de administratie en zo. Dat was super. Heel veel mensen hebben me voor gek verklaard. Ik heb de balletacademie gedaan en tien jaar lesgegeven. Zijn bedrijf was  booming . Ik heb mijn werk opgezegd om bij hem te gaan werken. Flauwekul dat dat niet zou kunnen. Ik ben niet anders geworden. We hebben altijd lol gehad. Tussen de middag zaten we altijd aan een grote tafel, met het personeel. Hij kookte heel erg lekker. Mijn vriend was altijd van de verhalen. „Anthoon kreeg in 2011 kanker. In april kregen we de mededeling dat het niet te verhelpen was en eind juli is hij gestorven. Gelukkig niet van de ene op de andere dag. Het kan altijd erger, hè?  „We hadden een generale repetitie gehad, twee jaar ervoor had ik kanker. Dat was ook kantje boord. We hebben heel goed afscheid genomen, alles voor het laatst gedaan. En elkaar aangekeken: moeten we verder nog iets zeggen? Nee.” Karin Mooijekind (56) woont in een benedenwoning in Arnhem. Haar zoon Anthoon (21) is uit huis.  Karin studeerde aan de balletacademie, gaf jarenlang balletles. Ze werkt nu zeven jaar in een dierentehuis in Velp, waarvan twee jaar als manager. Ze verdient net beneden modaal. Karin : „Ik werk nu als manager van een dierentehuis. Ik ben nog drie jaar op de Veluwe gebleven voor mijn zoon, toen heb ik faillissement aangevraagd. De brandnetels werden echt te hoog. Dat was verschrikkelijk. Ik ben verhuisd naar Apeldoorn. Ik moest werk vinden. Lesgeven ging niet meer, ik heb twee kunstheupen. Dus ben ik gaan poetsen, in slachterijen lopendebandwerk gaan doen. Dat was pijnlijk en zwaar. Ik heb heel veel hulp gehad van vrienden en mijn broer.  It takes a village , zeggen ze weleens – nou, dat is echt zo. Ik had een vriend die in het dierentehuis werkte. Ik heb er gesolliciteerd op een functie op het secretariaat. Daarna werd ik co-manager, en nu ben ik manager voor 38 uur in de week. „Ik sta om kwart voor zeven op. Dan knuffelen Jackie, mijn hond, en ik eerst tien minuten. Da's ons vaste ritueel. Ze is twee jaar geleden bij me komen wonen. Haar fokker kreeg haar terug. Haar genen zijn prima, maar er is wel wat aan de hand. Ze wordt helemaal gek als de bel gaat, als er post komt, dan vreet ze de deur op. Ze slaapt bij mij. Want ’s nachts waakt ze te veel.  „Ik douche iedere dag koud. Dat doe ik sinds een jaar. Eerst was het verschrikkelijk, nu heerlijk. Het is goed voor je ademhaling in stresssituaties. „Dan kleed ik me aan, maak een klein rondje met de hond. Om acht uur ga ik de deur uit. Da’s iedere dag weer een race tegen de klok. Dan hoop ik ergens mijn auto in de buurt te vinden. En dan ga ik naar kantoor. De hond gaat mee.  „Ik ben de nuchtere in het asiel. Ik houd wel van dieren. Maar ik houd ook heel erg van mensen. Er komen mensen die hun hond kwijt zijn, niet meer voor katten kunnen zorgen. Ik zie heel veel schrijnende situaties. Dat heeft me veel geleerd. Een kat is voor iemand die lang in de schulden zit een houvast.  „Ik heb zelf door het sterven van mijn vriend op de rand gezeten, ik heb ook enveloppen van de belasting gekregen, ze niet opengemaakt en daar buikpijn van gehad. Ik had gelukkig een vangnet, iemand die zei: nou maak je die enveloppen open. Als jij het niet doet, kom ik naar je huis. Anders was ik ook onder die brug beland. „Ik ben rond vijf uur, zes uur klaar. Dan ga ik na het werk eerst met Jackie naar het park, effe lekker lopen. Voor het hoofd. Ik kook rond zeven uur. Ik kijk weinig tv. Dat prikkelt me ook te veel. En ik kan eigenlijk niet zo goed tegen alle ellende op het nieuws. Ik luister soms wat klassieke muziek, lees  NRC  en houd wat contact met vrienden. Om kwart over negen begin ik al af te bouwen en loop ik het laatste rondje met de hond.” Karin : „Vorig jaar had ik de illusie dat ik mijn vrienden meer ging zien. Mijn vrienden zijn heel belangrijk. En mijn oudere broer Frank is onmisbaar voor mij. Maar er is niemand die ik heel veel zie. Iedereen weet dat ik slecht contact zoek. Daarom komen ze bij mij op de lijn, da’s echt fantastisch. „Ik vond het verschrikkelijk dat mijn zoon zo’n anderhalf jaar geleden uit huis ging. Ik heb mijn vrienden zelfs niet verteld dat mijn zoon op kamers ging. Ik ben een beetje een einzelgänger. Tegelijk is het mijn grootste nachtmerrie om alleen te blijven. Ik ben nu elf jaar alleen. Heb wel iets aan relaties gehad tussendoor. Maar ik moest voor een baan en voor mijn zoon zorgen, zelfstandig kunnen zijn. Ik wilde per se niet afhankelijk zijn. Dat is me ook gelukt. „Als ik nu bedenk dat ik op mijn vijfenzeventigste nog alleen ben... Ik verveel me nooit, hoor, maar het is soms eenzaam. Want je moet het altijd regelen. Je bent nooit vanzelf met iemand, hoeveel vrienden je ook hebt. Ik geloof niet in een tweede Anthoon. Daar ben ik niet naar op zoek. Er is een hoop gebeurd en ik ben heel erg gegroeid. Maar mijn ‘ik’ bestaat nog. En daar kan best wel iemand anders bij.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Hobby’s Karin wandelt veel, houdt van de natuur en gaat graag naar balletvoorstellingen in de schouwburg. Ook heeft ze een fascinatie met de dood. Ze heeft allerlei opgezette dieren in huis. De urnen van haar moeder en vorige hond staan er ook.  Bijzondere uitgave Nieuwe kunststof kozijnen. „Je kon hier eerst niet zitten, dan waaide je weg. Het was oud en rot en slecht.” Vakantie Eén keer per jaar. Eerst kamperen, maar dat gaat lastig met hond Jackie. Met haar zoon maakte ze een aantal stedentrips, een traditie nadat haar vriend was overleden. Nu gaat ze vaak buiten het seizoen in een huisje. „Twee jaar geleden ging ik voor het eerst alleen. Ik was bang dat ik zielig zou worden, maar heb het echt heerlijk gehad.” Naar bed Rond half 11.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/15/anders-was-ik-ook-onder-die-brug-beland-a4113870</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[‘Eigenlijk hebben we geen hobby’s die we delen’]]></title>
      <description><![CDATA[<p>Mariska : „Sinds twee jaar heb ik een biologische oogsttuin in Zoeterwoude. Dat is hard werken. Tussen maart en november ben ik zes dagen per week op de tuin, op zondag doe ik de administratie en werk ik de website bij. In december en januari rust ik uit, in februari begin ik weer met plannen maken en zaden bestellen.” Maarten : „Ik heb twee kinderen uit een eerdere relatie, die drie tot vier dagen per week bij ons wonen. Als zij er niet zijn, ben ik ’s avonds vaak op de tuin, om te sproeien en zo. In het eerste jaar hielp ik ook met grasmaaien, onderhoud en frezen. Mijn vader is ook vaak op de tuin te vinden.” Mariska : „De grond waarop de oogsttuin ligt, is van Maartens ouders. Zij wonen ernaast. Deze zomer trekken wij in hun woning en gaan zij in een mantelzorgwoning erachter wonen.” Maarten : „Ik ben sinds 2014 homeopaat. Zo’n vijftig  uur per week werk ik in een gezondheidscentrum in Leiden. Daarvóór was ik businessconsultant bij een bedrijf dat communicatiestromen tussen ziekenhuizen aan elkaar koppelt. Ik vond het wel leuk werk, maar het ging mij te veel over declarabele uren. Toen mijn vader reuma kreeg en zijn klachten verdwenen nadat hij contact had gezocht met een homeopaat, was mijn interesse gewekt en ben ik aan een opleiding begonnen.” Mariska : „Ik heb eerder bijna twintig jaar in de culturele sector gewerkt, onder andere voor Oerol en het festival Duizel in het Park in Rotterdam, dat ik zelf heb opgezet. Daar kwamen steeds meer maatschappelijke kwesties aan de orde. Kun je bijvoorbeeld wel saté van plofkip serveren op een festival? Ik ben toen lezingen over duurzaam voedsel gaan organiseren. „Maar ook als consument rezen steeds meer vragen. Ik had drie jaar lang een relatie met een boer en in die tijd ontdekte ik dat ik helemaal geen stadsmeisje was, maar heel gelukkig werd van stampen door de modder. De relatie strandde, maar de interesse in de voedselketen bleef.” Maarten : „Het heeft vier jaar geduurd voordat ik als homeopaat een normaal inkomen verdiende. In die tijd ben ik gescheiden. Om wat bij te verdienen, werkte ik twee tot drie dagen per week in de poelierswagen van een vriend op de Haagse markt. Dat was een prettige fysieke afwisseling met het denkwerk als homeopaat.” Mariska Verhulst (45) en Maarten Verzaal (46)  kennen elkaar vijf jaar en wonen sinds 3,5 jaar samen. Maarten heeft twee kinderen uit een eerdere relatie. Ze wonen drie tot vier dagen per week bij hem. Mariska was eerder werkzaam in de culturele sector en runt sinds twee jaar een biologische oogsttuin in Zoeterwoude.  Maarten was businessconsultant in de gezondheidszorg en werkt sinds 2014 als klassiek homeopaat in Leiden.  Samen verdienen ze één keer modaal, dit jaar wordt dat naar verwachting anderhalf keer. Mariska : „Na mijn tijd op de boerderij heb ik nog even een projectbureau gehad op het gebied van bewustwording over voedsel. Maar dat was vooral computerwerk. Toen leerde ik Maarten kennen.” Maarten : „Mariska wilde heel graag iets met haar handen doen. De grond van mijn ouders bood een geweldige kans.” Mariska : „Maarten stimuleerde me om op mijn veertigste een carrièreswitch te maken. De timing was perfect: net vóór corona. Met de tuin kon ik tijdens de crisis omzet maken, dat was in de culturele sector niet meer gelukt. Klanten betalen per seizoen een vast bedrag, in ruil daarvoor mogen ze dertig weken lang groenten oogsten.” Maarten : „De klanten oogsten zelf, zodat ze zien dat niet alle groente perfect is en dat een oogst weleens kan tegenvallen.” Mariska : „Zo leren ze de risico’s van het tuindersvak kennen. En ze zien wat groente kost, want na elk seizoen krijgen de klanten inzicht in mijn boekhouding. Tot nu toe heb ik niks verdiend.” Maarten : „Dat komt doordat er in het begin veel investeringen  gedaan moesten worden: een frees, een trekkertje, schoffels …” Mariska : „Best spannend, al die uitgaven. Voorheen had ik alleen een pc. Ik begon met 40 gezinnen, dit jaar heb ik er 160. Er is ook een groep mensen uit een Leidse kerk die wekelijks komt oogsten voor de voedselbank. De bedoeling is dat ik dit jaar wat ga verdienen.” Mariska : „In het hoogseizoen is het niet mogelijk om samen even op vakantie te gaan, want dan moet ik vervanging regelen en ik vind het nu nog moeilijk om de tuin los te laten. Maar deze zomer gaan we het wel een keer doen.” Maarten : „Eigenlijk heb ik hetzelfde met mijn praktijk. Ik werk wel samen met andere homeopaten, maar kan mijn eigen patiënten heel moeilijk aan een ander overlaten. Dus eigenlijk heb ik altijd dienst. Ik ga wel een paar keer per jaar een dag vissen met mijn broer.” Mariska : „Daar vind ik niks aan. Eigenlijk hebben we geen gedeelde hobby’s. Zelf maak ik graag langeafstandswandelingen met een vriendin.” Maarten : „Ik fokte ooit Duitse herders en ik heb ook bewakingshonden getraind, tot in Nigeria aan toe. Maar daar ben ik mee gestopt toen ik kinderen kreeg en mijn praktijk drukker werd.” Mariska : „Werk is voor ons beiden een passie. Maarten wil zelfs nooit met pensioen.” Maarten : „Het is te leuk om mee te stoppen. Ook omdat ik het doe uit idealisme. We willen met ons werk allebei laten zien dat dingen anders kunnen. Dat het geen hobby is, maar een vak waar je een modaal inkomen mee kunt verdienen.” Mariska : „Ja, ik ben niet met de tuin begonnen omdat ik de beste slateler ter wereld ben, maar omdat ik geloof in duurzame landbouw.” Maarten : „We moeten er alleen wel voor waken dat we genoeg tijd hebben om bij te komen van het harde werken, voor elkaar en voor sociale contacten.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen Mariska en Maarten en zijn kinderen wonen in een huurhuis op een industrieterrein in Zoeterwoude-Rijndijk, op drie minuten fietsen van Mariska’s tuin. Deze zomer verhuizen ze naar de woning van Maartens ouders, naast de tuin. Zijn ouders gaan in een mantelzorgwoning wonen achter hun huidige huis. Vervoer Maarten gaat op de fiets naar zijn werk in Leiden. Mariska heeft een bestelbusje om spullen in te vervoeren. Hun ‘gewone’ auto hebben ze verkocht, omdat ze die niet meer nodig hadden. Vakantie In januari zijn Maarten en Mariska samen een week naar de Weerribben geweest. Deze zomer willen ze ook nog even weg. Maarten droomt van een huisje in Zweden of op een andere stille plek, voor ‘later’. Boodschappen Mariska en Maarten eten groenten uit eigen tuin en halen andere biologische boodschappen bij een online supermarkt met Nederlandse producten. Hulp Mariska krijgt in de tuin hulp van vrijwilligers. Sparen Ze sparen voor hun nieuwe huis, dat moet worden verduurzaamd en waarvan de zolder moet worden verbouwd. Op de lange termijn wil Mariska de tuin, die ze nu pacht van haar schoonouders, graag kopen. Grote uitgave De dakkapel die op het nieuwe huis komt en een bestelbus voor Mariska.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/08/eigenlijk-hebben-we-geen-hobbys-die-we-delen-a4110305</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[‘Zo onzeker als 30 jaar terug, zo stabiel ben ik nu’]]></title>
      <description><![CDATA[<p>Monique van der Weijden : „Ik woonde in Reeuwijk in een huis met drie verdiepingen en praktijk. Ik had helemaal geen plannen om te verhuizen. Mijn zoon wilde iets kopen in Amsterdam. ‘Je gaat toch niet mee in die gekkigheid’, zei ik. Vijf, zes, zeven ton, het was allemaal niet genoeg. Toen kwam hij aan met een boot aan de Oude Schans. Iedereen was direct enthousiast en binnen no time heeft hij deze boot gekocht.  „Een paar weken later belde mijn zoon opnieuw. ‘Mam, we beginnen een vloot’, zei hij voor de grap. De eigenaar van zijn wasserette bleek ook een boot te koop te hebben. Samen zijn we naar dit schip gaan kijken. Ik woonde al twintig jaar in een prachtig huis aan de vaart, met een sloepje erbij. Midden in de natuur in een plassengebied. De stad leek me altijd te druk, verhuizen was eigenlijk helemaal geen optie. Maar ik zette één stap op deze boot en dacht: dit is mijn plek. De boot is rood – mijn lievelingskleur – en heet Freedom. Mijn bedrijf en missie gaan over de weg naar innerlijke vrijheid, dus alles kwam bij elkaar.  „Veel mensen zeggen: zo’n boot is niets voor jou, want je moet een goede klusser zijn. Elke zes jaar moet die boot naar de werf. En heel spannend: je koopt zo’n boot, maar dan heb je nog geen ligplaatsvergunning. Maar ik zie het verder wel.  „Als ik op een boot ben, voel ik me thuis. Het is het  cosy  gevoel van de baarmoeder, de ruimte is altijd in beweging. Er zijn mensen die vragen of ik moet wennen. Maar ik ben gewoon thuis. Ik zet een stap buiten de boot en sta op de markt.  „Ik vond het natuurlijk ook wel spannend: nu moet ik helemaal opnieuw aarden. Maar ik leer allemaal leuke mensen kennen. Ik heb me opgegeven voor een vijfdaags theaterritueel voor vrouwelijke ondernemers. Elke avond ga ik struinen. Ineens sta ik in de Negen Straatjes of op de Dam. Er gaat voor mij een wereld open aan theater, kunst en musea, dat is heerlijk. Ik ben heel erg gefocust geweest op mijn kinderen grootbrengen en werk. Daar heb ik enorm van genoten. Nu ervaar ik meer ruimte om ook volop van de geneugten van de stad te genieten.” Monique : „Ik ben de op een na jongste uit een gezin van twaalf. Thuis werd gewerkt, echt een ondernemersfamilie. Op de bank zitten en een boek lezen was er niet bij. We moesten het erf aanharken, de auto wassen en de paardenstallen uitmesten.  „Mijn vader nam het boerenbedrijf van mijn opa over en is later in de boerderijenhandel gegaan. Ook ik werkte in de makelaardij, als filiaalhoudster in Alphen aan de Rijn. Mijn eerste kind kreeg ik jong, op mijn twintigste. Na de tweede bleef ik thuis voor de kinderen en verzorgde ik acht paarden en reed ik dressuur. Van ’s morgens vroeg tot ’s avonds laat was ik in de weer. Mijn huis was ook een soort café. Op zondag reed ik dressuurwedstrijden, dan gingen de vier kinderen gezellig allemaal mee. Als ik terugkijk, weet ik niet hoe ik het allemaal heb gedaan, maar uiteindelijk was het veel te veel. Ik werd op zeker moment depressief en kwam bij een arts in België terecht die familie-opstellingen [alternatieve psychotherapie] deed. Dat was een openbaring voor mij. Mijn oudste broer Martien overleed na een auto-ongeluk toen hij 23 en ik 11 jaar was. Hij was mijn maatje, zorgde voor mij. Mijn moeder keerde naar zijn overlijden naar binnen. Er was in zo’n groot gezin geen tijd om te rouwen. Ik kwam er in de familie-opstelling achter dat ik verdriet voor mijn moeder droeg. Het opstellingenwerk bracht mij enorm veel verlichting. Daarna ben ik in therapie gegaan. Ik ging NLP [neuro-linguïstisch programmeren] doen, reiki, familie-opstellingen. Na mijn scheiding ben ik een vijfjarige opleiding psychosynthese gaan doen in Utrecht. Ik heb keihard gewerkt.  „In 2005 ben ik begonnen met mijn coachingspraktijk GoMotions. Ik begeleid mensen met existentiële vraagstukken. Wie ben ik? Wat is de betekenis van mijn leven? Mijn cliënten komen één keer, soms drie of vijf keer, maar meestal niet vaker.  „Twee dagen per week werk ik buiten de deur bij bedrijven waar ik familie- en organisatie-opstellingen faciliteer. Ook zie ik nog cliënten in Reeuwijk. Dan sta ik om half zeven op en ga ik naar Osdorp waar mijn auto staat. Het is nog niet zo gemakkelijk om een parkeervergunning te krijgen in het centrum.  „In Amsterdam begeleid ik de mensen thuis op mijn boot. Ik start de dag met mails. Voordat ik met cliënten begin, ga ik tien minuten zitten en zorg ik dat ik in mijn eigen lijf ben geland. Meestal begeleid ik drie mensen op een dag en rond zes uur ben ik klaar. Dan doe ik nog wat administratie en ga ik naar buiten, mijn boodschappen doen. Hier om de hoek zit een Albert Heijn, maar wat ik het allerlekkerste vind, is zaterdag naar de markt gaan. Ik kook iedere dag, gezond, ik vind het belangrijk dat ik voldoende fruit en groente binnenkrijg. Ik heb net een afspraak gemaakt met de sportschool in het Marnixbad om te gaan sporten.  „Vanavond ga ik lekker eten in een restaurant met een lieve vriendin. Ik kan ook nog weleens een journaal terugkijken via de laptop of een heerlijke Netflix-serie volgen. Of ik lees de krant. „Rond een uur of tien ga ik naar bed. Ik wil gewoon lekker fit zijn ’s ochtends.  „Zo onzeker als ik dertig jaar geleden was, zo stabiel ben ik nu. Ik ben ongelofelijk dankbaar dat ik gezonde kinderen en kleinkinderen heb. Ik woon hier op een waanzinnige locatie. Als ik iets mocht veranderen, denk ik dat ik toch nog een leuke man wil. Om samen leuke dingen te doen.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Monique van der  Weijden  (60) werkte na de havo en een jaar highschool in de VS een paar jaar in de makelaardij. Na haar scheiding in 2004 deed ze onder meer opleidingen voor familieopstellingen, NLP en psychosynthese. Ze heeft haar eigen praktijk als coach en therapeut en werkt fulltime. Ze verruilde onlangs haar huis in Reeuwijk voor een woonboot in Amsterdam. Zoons Rik (38) en Bram (31) wonen om de hoek. Dochters Manon (36) en Anique (33) wonen op een halfuur rijden. Ze heeft vier kleinkinderen, in de leeftijd van vier maanden tot drie jaar. Ze verdient ongeveer 1,5 keer modaal.  Opstaan Tussen half zeven en half acht. Wonen Monique heeft een woning in Reeuwijk die ze binnenkort  verkoopt en een woonboot vlak bij de Lindengracht in Amsterdam. „Ik stap zo de markt op.” Laatste grote aankoop Een woonboot. Huisdieren Geen. „Ik wil vrij zijn en morgen op reis kunnen.” Spitsuur Niet. „Ik ben heel graag op tijd. Vaak ben ik overal een half uur te vroeg, omdat ik me dan nog kan voorbereiden.” Hobby's Schilderen, reizen en wandelen. Daarnaast heeft ze een roman geschreven,  Wild Hart . Die kwam uit in 2018.  Bedtijd Tien uur.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/02/zo-onzeker-als-30-jaar-terug-zo-stabiel-ben-ik-nu-a4106623</guid>
      <pubDate>Sat, 2 Apr 2022 00:00:00 +00:00</pubDate>
    </item>
  </channel>
</rss>
