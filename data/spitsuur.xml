<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Het zou normaal moeten zijn dat je de rollen eens omdraait’]]></title>
      <description><![CDATA[<p>Jonathan: „Ik heb jarenlang fulltime als chef-kok gewerkt, maar sinds twee jaar ben ik grotendeels huisman. Ik werk nu gemiddeld nog vijf uur per week als chef-kok, op freelancebasis. Ik doe alleen de projecten die ik leuk vind. En met die vijf uur per week verdien ik evengoed nog een modaal salaris.” Milou: „Ik heb een paar bedrijven en werk zestig tot zeventig uur per week. In plaats van tv-kijken ga ik liever werken.” Jonathan: „Ik vind het leuk om wat meer van de kinderen mee te krijgen.” Milou: „Drie kinderen is natuurlijk niet niks. Het is een hoop werk.” Jonathan: „Als kok ben je hele dagen weg, dus zou ik ze niet veel zien als ik nog fulltime zou werken. En het is ook gewoon een luxe dat ik het kan doen omdat Milou goed verdient met haar bedrijven.” Milou: „Ik voel me wel verwend, ook omdat Jonathan heel verzorgend is en heel goed kan koken. Zelfs als hij een lunch maakt, krijg je een gepocheerd ei of zo.” Jonathan: „Is toch niks bijzonders ? Je gooit gewoon een ei in heet water.” Milou: „Hij kan gewoon niet meer normaal koken. Het heeft altijd een speciaal randje. Alleen al hoe het is opgemaakt. En hij gebruik kooktechnieken waarvan ik niet wist dat ze bestonden.” Jonathan: „Tsja, ik ben geen kantinejuf.” Milou: „Ik verdien het meeste met mijn recruitmentbedrijf Cooble. We hebben nu 42 werknemers en helpen bijvoorbeeld het Openbaar Ministerie officieren te vinden, en Jumbo om filiaalmanagers te werven. Meestal werk ik overdag voor Cooble en ’s avonds voor mijn andere bedrijf. Dat organiseert missverkiezingen, waaronder sinds dit jaar Miss Universe Nederland.” Jonathan: „Milou is echt een ondernemer. Ze heeft ook nog een bedrijf in catwalkoutfits en damesschoenen met hakken, bijvoorbeeld. Die zit ik soms in te pakken aan de keukentafel.” Milou Verhoeks (38) was Miss Earth Nederland, heeft nu het recruitmentbedrijf Cooble en organiseert missverkiezingen. Haar vriend Jonathan Daane Bolier (38) is chef-kok, maar nu vooral huisman en thuischef. Ze wonen in Zoetermeer. Dochter Chloé (7), geboren uit Jonathans vorige relatie, is om de week bij het gezin. Hun zoon Lewis is 2 jaar, hun dochter Jolie 6 maanden. Milou en Jonathan houden van wijn en af en toe een diner in een driesterrenrestaurant. Jonathan verdient modaal, Milou driemaal modaal. Milou: „Missverkiezingen zijn nogal veranderd sinds ik in 2007 voor Nederland meedeed aan Miss Universe. Het is niet meer plastic fantastic, maar een viering van de vrouw. Onze winnares voor Miss Universe dit jaar is bijvoorbeeld moeder, wat vroeger niet mocht. Vorig jaar was de Nederlandse deelnemer aan Miss Universe een transvrouw. Het hangt er natuurlijk ook vanaf wie de verkiezing organiseert. De wereldwijde Miss Universe-verkiezing was lange tijd in handen van Donald Trump. De winnares mocht zijn assistente worden. Tegenwoordig is een van de twee bazen van Miss Universe zelf transgender. Verder worden verkiezingen steeds inclusiever qua leeftijd. Voor volgend jaar hebben wij aanmeldingen van 40-plussers. En de nieuwe Miss Zuid-Afrika is doof. Dus het evolueert wel degelijk.” Jonathan: „Ik ben niet de héle tijd met de kinderen bezig. Op maandag komen opa en oma. Op dinsdag en donderdag gaan ze naar de crèche. Woensdag is mijn papadag en vrijdag is het mamadag. Maar Milou is vaak weg voor werk, dus dan wordt het alsnog een papadag.” Milou: „Dat valt wel mee, vind ik! Ik ben er echt wel drie van de vier keer.” Jonathan: „Maar ik weet iets beter hoe alles moet, dus het is dan toch een ‘mampadag’. Meestal ligt de mental load meer bij de moeder, bij ons is dat andersom.” Milou: „Soms klagen mijn vriendinnen bij een etentje over hun mannen, dat ze sommige taken nooit doen, en dan denk ik altijd: oh ja, dat doe ik óók niet.” Jonathan, grappend: „Zij is gewoon de man hier.” Milou: „Het zou normaal moeten zijn dat je eens de rollen omdraait. Maar dat is het niet. Veel vrouwen vragen me: kun je er wel zijn voor je kinderen? Nou, volgens mij wel. Ik werk grotendeels thuis.” Jonathan: „Ze gaf borstvoeding tussen de vergaderingen door.” Milou: „En tijdens de missverkiezingen.” Jonathan: „Veel mannen vinden het knap dat ik dit kan. Maar ik vind het wel lekker. Ik heb me vroeger het schompes gewerkt. Een tijd lang was ik overdag als vertegenwoordiger vanaf ’s ochtends vroeg op pad en daarna stond ik tot ’s avonds laat te koken in de Beukenhof. Maar goed, ik vind werken óók heel leuk, en ik mis het ook af en toe. Misschien ga ik al over een paar jaar, als de kinderen iets groter zijn, weer volop aan de slag. Ik wil graag mijn eigen restaurant openen.” Milou: „Mijn werknemers mogen zoveel vakantie opnemen als ze willen en werken waar ze maar willen, als ze hun resultaten maar halen. Sommigen zitten op Bali, dat vind ik geen probleem. Ik werk zelf ook veel thuis, kan mijn eigen tijd indelen. Als het mooi weer is, ga ik een paar uur in de tuin zitten en dan werk ik ’s avonds extra hard om het in te halen.” Jonathan: „We zijn tegenpolen. Ik zou nooit online op flexibele tijden kunnen werken. Ik heb de energie nodig van een fysieke werkplek, zoals een keuken. En de tijdsdruk die erbij komt.” Milou: „Jonathan maakt de hele dag grappen. Hij is creatief. Soms heeft hij midden in de nacht een idee, voor een nieuw bedrijfje of zo.” Jonathan: „Maar het verschil is: Milou heeft er dezelfde nacht al een domeinnaam bij aangemaakt.” Milou: „We gaan allebei om half twaalf naar bed.” Jonathan: „Ik val meteen in slaap. Milou kijkt eerst nog iets op Netflix, meestal verschrikkelijke series. Over Vikingen, met onthoofdingen en fjordenneukers.” Milou: „Ik zit nu in mijn Vikingenperiode. Maar ik kijk vooral Love Island, Temptation Island of Married At First Sight.” Jonathan: „En dan ook van alle landen. Married At First Sight Uganda...” Milou: „Ik hou van programma’s waarbij ik mijn hersens uit kan zetten.” Jonathan: „Ons recept? Ik doe mijn ding en zij ook. Je moet elkaar wat gunnen.” Milou: „Jonathans humor helpt veel. Want met twee jonge kindjes is het soms best zwaar.” Jonathan: „Maar we hebben een heel mooi leven. We hebben veel geluk.” Milou: „Ik ben megablij met Jonathan.” Jonathan: „Ik ook met jou.” Opstaan Jonathan staat op om 6.30 uur. In de weken dat Chloé er is, brengt hij haar om 7.45 uur met de auto naar school, van Zoetermeer naar Den Haag – twintig minuten samen in de auto.. „Dat is altijd heel gezellig. Je hebt toch andere gesprekken als je even met zijn tweeën bent.” Milou staat om 9.00 uur op. Dan heeft ze meestal al zeker twintig appjes te beantwoorden, wat ze vaak in bed doet. Vanaf 10.00 uur heeft ze afspraken. Om 17.30 uur zet Jonathan zijn culinaire avondeten op tafel. Om 23.30 uur gaan ze slapen. Vakantie Jonathan: „Vorig jaar zijn we vijf keer op vakantie geweest, dit jaar niet. Dat was niet erg, want we hebben net een nieuw huis met een grote tuin, en het was deze zomer vaak mooi weer. Bovendien, vakantie met kleine kinderen is géén vakantie. Je mist alle dingen die je nodig hebt. zoals een cooker. Het is een grote hel!” Designertassen Milou houdt van mooie handtassen. Ze heeft exemplaren van Chanel en Yves Saint Laurent in haar collectie. „Mijn droom is een Hermès Birkin.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/1UOSWeYO3KFDKwr_BOw17EEU9Ro=/1280x/filters:no_upscale()/s3/static.nrc.nl/images/gn4/stripped/data121306259-cd4e93.jpg'/>]]></description>
      <guid>https://nrc.nl/nieuws/2024/09/06/het-zou-normaal-moeten-zijn-dat-je-de-rollen-eens-omdraait-a4864846</guid>
      <pubDate>Fri, 6 Sep 2024 07:02:07 +00:00</pubDate>
    </item>
    <item>
      <title><![CDATA[‘Zuinig leven gaat vanzelf’]]></title>
      <description><![CDATA[<p>Frankie: „In coronatijd gebeurde bij ons alles tegelijk. Een baby op komst terwijl we nog niet samenwoonden, als evenementenorganisator had ik geen werk, en mijn huisgenoot die dj was verloor zijn werk en ging elders wonen. Toen kwamen we op het idee om het huis waar ik woonde te verbouwen, ik had toch niets te doen. Mijn vader had het gekocht toen ik ging studeren in Rotterdam.” Fieke: „Maar nu hebben we het te koop gezet, want we groeien eruit. We hebben maar één etage. We hebben een nieuwbouwwoning gekocht in dezelfde wijk. Nog steeds geen tuin, want ja, we willen graag in de stad blijven. Maar we hebben straks wel een balkon en meer ruimte.” Frankie: „Dat betekent wel dat we met onze zoon Woody van drie veel naar buiten moeten.” Fieke: „Naar de speeltuin, de dierentuin, naar Jeugdvakantieland in Ahoy…” Frankie: „Als je van veel prikkels houdt, moet je daarheen, maar Woody vindt het geweldig.” Fieke: „We zijn ook veel in het café-restaurant dat Frankie met een compagnon runt. Even lunchen of koffiedrinken met bekenden. Het is echt onze tweede huiskamer.” Frankie: „Ja, ik ben horeca-ondernemer en evenementenorganisator.” Fieke: „Nou, het is breder. Ik zie jou vooral als een hardwerkende Rotterdammer die iets wil geven aan zijn stad.” Frankie: „Ja, je zou kunnen zeggen dat ik dingen organiseer waar ik zelf blij van word en die een verrijking zijn voor de stad. Zo organiseren mijn compagnon en ik sinds dit voorjaar de Wolly Morning Run op zondagochtend. Sinds corona is hardlopen mijn hobby. Met de Run willen we leuke mensen samenbrengen en zorgen voor een fittere stad. We lopen een rondje van zo’n negen kilometer door de stad en ontbijten na afloop samen. Het voelt een beetje als uitgaan, maar dan anders. Want sinds we een kind hebben, weet ik wel dat uitgaan en ouder zijn geen ideale combinatie is.” Fieke: „Jij bent altijd goed geweest in het bedenken van nieuwe dingen.” Frankie: „Ja, en Fieke is daarbij mijn beste raadgever. Ze snapt heel goed wat de behoeften van mensen zijn en hoe problemen ontstaan. En ze is veel diplomatieker dan ik.” Fieke: „Ik heb een opleiding gedaan tot social worker en begeleidde jonge moeders met een licht verstandelijke beperking. Ik groeide door van teamleider tot aandachtsfunctionaris huiselijk geweld en kindermishandeling. Ik had toen zelf net een kind en de hoge werkdruk en de intensiteit van het werk, die herinneringen aan mijn eigen jeugd terugbrachten, leidden ertoe dat ik overspannen werd. Toen ben ik op zoek gegaan naar een baan waarin ik minder voor anderen hoefde te zorgen. Nu ben ik sales assistant bij een bedrijf dat tassen en meubels maakt van restmateriaal. Het is een bedrijf met veel oog voor mensen en duurzaamheid, dat past bij mij. Binnenkort ga ik aan de slag als vertrouwenspersoon, doe ik toch nog iets met mijn opleiding.” Frankie Dros (36) en Fieke Dickhaut (30) wonen met zoon Woody (3) in Rotterdam. Hij studeerde hbo communicatie en is onder andere mede-eigenaar van all day breakfast-restaurant Wolly en organisator van Blijdorp Festival en Oranjebitter Festival. Zij is opgeleid tot social worker en werkt bij tassenmerk Susan Bijl. Fieke werkt 24 uur per week en verdient circa 25.000 euro bruto per jaar. Frankie haalt 60.000 tot 80.000 euro bruto uit zijn bedrijven. Frankie: „Na de havo heb ik een tussenjaar genomen. Maar ik lag vooral te slapen. Zodanig, dat mijn moeder een keer een emmer water over me heen heeft gegooid. Toen ben ik hbo communicatie gaan doen. Meer vanuit het idee dat ik weer naar school moest dan vanuit een passie voor communicatie. Samen met een vriend deed ik dj-klussen en zo ben ik de evenementenwereld ingerold. We hebben Blijdorp Festival opgezet en hadden net een nieuwe nachtclub geopend toen corona uitbrak. Gelukkig waren we goed verzekerd en konden we gebruikmaken van steunmaatregelen.” Fieke: „Het is handig dat ik een vaste baan heb, want zijn inkomen fluctueert nogal. Als er een project niet zo lekker gaat, zegt-ie: we moeten even op rantsoen.” Frankie: „Dan eten we kikkererwten en stamppot, helemaal niet erg.” Fieke: „We hebben nu een dubbele hypotheek, dus daar gaat een groot deel van ons inkomen naartoe.” Frankie: „Het inkomen dat ik mezelf uitkeer is best laag, dus zuinig leven gaat vanzelf. Elk jaar bij het zomerfestival Blijdorp komt het meeste geld binnen. Dan koop ik bijvoorbeeld een designlamp.” Fieke: „We zijn geen big spenders. Van winkelen houden we niet, van koopjesjagen al helemaal niet en kleding boeit ons ook niet zo erg. We hebben ook geen auto. Dat is niet praktisch in de stad en ook niet duurzaam.” Frankie: „We hebben wel een bakfiets.” Fieke: „Vakantie doen we wel met het vliegtuig. Eigenlijk staat dat haaks op hoe we leven. Ik vind dat wel lastig, hoor, het geeft me een schuldgevoel. Dat ik iets fout doe.” Frankie: „Dat heb ik minder. We zijn niet heilig. Ik let bijvoorbeeld in mijn werk weer op duurzaamheid. Zo betrekken we zuivel van een zorgboerderij. Maar het blijft lastig om de juiste balans te vinden tussen duurzaamheid en de wensen van je gasten. Hoeveel vegetarische gerechten zet je op de menukaart bijvoorbeeld? Het is de kunst om mensen mee te nemen in je verduurzamingsproces.” Fieke: „Thuis eten we veel biologisch en vegetarisch.” Frankie: „Qua toekomst zou ik mezelf graag opsplitsen. Zó veel nieuwe ideeën heb ik nog. Ik wil nog iets met sport en bewegen en nog meer doen om mensen bij elkaar te brengen.” Fieke: „Ik ben blij met mijn leuke baan, ons fijne gezinsleven en het nieuwe huis. Dat geeft structuur.” Frankie: „In elk geval blijven we in Rotterdam. Ik kan mezelf hier niet wegdenken. Deze stad voelt als een warm nest.” Wonen Fieke en Frankie wonen nu nog op een bovenetage in Rotterdam-Noord, maar ze verhuizen binnenkort naar een bovenwoning van twee etages in dezelfde wijk. Vervoer Fiets, bakfiets en openbaar vervoer. Soms lenen ze de auto van Frankies vader. Huishoudelijke hulp Eenmaal per twee weken komt de schoonmaakhulp. Laatste grote uitgave Het nieuwe huis. Sparen Ze sparen voor de inrichting van hun nieuwe huis en voor de toekomst van Woody. Bedtijd Tussen 22.00 en 23.00 uur. Frankie: „Want ik hou van werken in de ochtend.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/L6jhB59bM-haBETaWEM0aIf_6VQ=/1280x/filters:no_upscale()/s3/static.nrc.nl/images/gn4/stripped/data121021922-e912cd.jpg'/>]]></description>
      <guid>https://nrc.nl/nieuws/2024/08/30/zuinig-leven-gaat-vanzelf-a4864224</guid>
      <pubDate>Fri, 30 Aug 2024 07:02:08 +00:00</pubDate>
    </item>
    <item>
      <title><![CDATA[‘Ik werk hard en dat wordt in Nederland beloond’]]></title>
      <description><![CDATA[<p>Emre: „Ik ben opgegroeid in een stad vlak bij Ankara. Ik heb rechten gestudeerd en stelde me kritisch op tegenover de overheid. Toen ik als trainee op een advocatenkantoor werkte, werd ik net als veel andere juristen in verband gebracht met een groep die verdacht werd van de couppoging in 2016. Onterecht, maar ik werd beschouwd als een vijand. Toen steeds meer rechtenstudenten, ook goede vrienden van me, werden gearresteerd, ben ik in paniek het land uit gevlucht. Via onder andere Albanië, Servië, Qatar, Brazilië en Panama kwam ik iets meer dan twee jaar geleden in Nederland terecht, en heb ik hier asiel aangevraagd. Na negentien maanden in het azc in Zutphen kreeg ik een verblijfsvergunning. „In afwachting van een woning zou ik eigenlijk nog in het azc moeten wonen, maar via het gastgezinnenproject Take Care BnB heb ik onderdak gevonden bij een meneer in Almere. Hij is zelf dertig jaar geleden gevlucht uit Iran. Mijn gastheer en ik doen veel samen: koken, tafeltennissen, een dagje scooteren, voetbal kijken. Dit huis voelt alsof ik in de hemel woon. Ik heb een eigen kamer, kan in stilte slapen en studeren, heel anders dan in het azc, waar geen enkele privacy was. Ik hield me daar staande met de gedachte dat die periode ooit voorbij zou zijn.” „Ik heb mijn tijd in het azc nuttig besteed: ik heb er Nederlands geleerd uit een tweedehands taalboek en via het YouTube-taalkanaal Goed Bezig. Ook heb ik veel vrijwilligerswerk gedaan: als schoonmaker in de Energiewinkel in Zutphen en bij de informatiebalie van de bibliotheek. De eerste keer dat ik daar kwam, vonden ze mijn Nederlands niet goed genoeg, toen ben ik nog harder gaan studeren en drie maanden later mocht ik wel komen. Ik heb ook aan de kassa van de kringloopwinkel gestaan. Die drie banen deed ik naast elkaar, om maar zoveel mogelijk contact te hebben met Nederlanders en de taal te leren. Ik las kranten en sprak veel met mijn taalmaatjes, bekenden die ik had gevraagd om me te helpen. Hoewel ik nooit een taalcursus heb gevolgd, haalde ik binnen veertien maanden het staatsexamen B2, waarmee je kunt worden toegelaten tot een opleiding. In die tijd heeft een bekende mij voorgedragen als lid van de goededoelenorganisatie de Lions; met hen heb ik op straat tulpen verkocht voor de plaatselijke kinderboerderij en koffiepunten verzameld voor de Voedselbank. Ik denk dat ik de enige vluchteling ben die lid is van de Lions. Emre Öz (25) studeerde rechten in Turkije en werkte als trainee op een advocatenkantoor. Omdat de overheid hem als vijand beschouwde, vluchtte hij iets meer dan twee jaar geleden naar Nederland. Hij woont nu als statushouder in een gastgezin en werkt als teamleider in het azc in Luttelgeest. Emre heeft een modaal inkomen. Zijn droom is weer als advocaat aan de slag te kunnen. „Toen ik eenmaal goed Nederlands sprak, heb ik me ingeschreven voor een Nederlandstalige master rechten aan de VU, maar omdat ik toen nog geen verblijfsvergunning had, kreeg ik geen studiefinanciering en moest ik me weer uitschrijven. Vijf maanden daarna kon ik mijn verhaal doen bij de IND en kreeg ik een verblijfsvergunning. Ik voel nog een adrenalinestoot door mijn lijf gaan als ik terugdenk aan dat moment. „Toen kon ik alsnog gaan studeren en ben ik ook gaan solliciteren. Dat voelde vreemd, want in het azc werd ik omringd door honderden wanhopige en onzekere mensen. De eerste poging, bij het Openbaar Ministerie in Utrecht, was meteen raak. Maar ik had ook gesolliciteerd bij Vluchtelingenwerk en ook daar werd ik aangenomen. Ik heb voor die laatste baan gekozen, omdat ik inmiddels veel interesse had in het migratierecht en veel wist van de asielprocedure. Ik werk nu sinds maart in het azc in Luttelgeest. Ik geef er leiding aan een team dat vluchtelingen ondersteunt bij hun asielprocedure. Ik wil mijn kennis en ervaring graag inzetten voor die kwetsbare groep, omdat ik weet hoe verschrikkelijk het is om te moeten vluchten. „Omdat ik nog geen eigen huis heb, moet ik me nog steeds eenmaal per week online melden bij mijn casemanager in het azc hier in Almere. Terwijl ik elke ochtend overleg heb met casemanagers van vluchtelingen op mijn werk. Ik ben mijn eigen cliënt, zogezegd. Een gekke situatie. Ik sta op een wachtlijst voor een woning in Putten. Ik heb nooit een uitkering gehad en betaal nu ook belasting. Dat wilde ik graag en daar ben ik trots op.” „Ik werk vier dagen per week, daarnaast geef ik lezingen over de asielprocedure en mijn eigen ervaringen op scholen, ministeries en bij andere organisaties. Verder ga ik drie tot vier keer naar de sportschool om te bodybuilden. Ik doe regelmatig iets leuks met Nederlandse en Turkse vrienden of ga naar mijn familie in Delft. Mijn vader is ook politiek vluchteling en mijn moeder, broer en zusje zijn naar Nederland gekomen in het kader van gezinshereniging. Ik ben ook naar Berlijn en Brussel geweest, want overal in Europa heb ik vrienden die net als ik Turkije moesten ontvluchten. Deze zomer ben ik met mijn familie naar Normandië geweest, de eerste gezinsvakantie sinds tien jaar. „Ik maak geen langetermijnplannen meer. Ik houd er altijd rekening mee dat het leven plotseling op zijn kop kan komen te staan. Daarom koester ik de vrijheid en de veiligheid die ik in Nederland heb gevonden. Ik zou hier graag weer advocaat worden, maar eerst wil ik me verder verdiepen in het internationale asielrecht en wat meer bestuurlijke ervaring opdoen. Ik denk dat ik veel kanten op kan. Ik werk hard en dat wordt in Nederland beloond, dat waardeer ik enorm.” WonenVia het project Take Care BnB woont Emre in een nieuwbouwwijk in Almere. VervoerIn het azc haalde Emre zijn rijbewijs. Hij heeft een tweedehands auto gekocht, waarmee hij naar zijn werk in Luttelgeest reist. Hij gebruikt de auto ook voor bezoekjes aan en uitjes met zijn ouders, broer en zus in Delft. SportBodybuilding, koken, lezen (kranten en juridische teksten) en podcasts beluisteren. SparenEmre spaart voor zijn toekomst en zou graag een huis willen kopen. „Tot nu toe ben ik heel erg met mijn eigen ontwikkeling bezig geweest, maar in de toekomst zou ik graag een gezin willen.” Laatste grote uitgave„Een cadeau voor mijn vader voor Vaderdag. En ik heb een etentje in een restaurant betaald voor mijn familie.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/xV5JuMLddddmKZoSVgHyfh2JPp8=/1280x/filters:no_upscale()/s3/static.nrc.nl/wp-content/uploads/2024/08/26093840/web-2408ZATecoSpitsuur.jpg'/>]]></description>
      <guid>https://nrc.nl/nieuws/2024/08/23/ik-werk-hard-en-dat-wordt-in-nederland-beloond-a4863586</guid>
      <pubDate>Fri, 23 Aug 2024 07:02:08 +00:00</pubDate>
    </item>
    <item>
      <title><![CDATA[‘Nu eten we  elke avond om zes uur thuis’]]></title>
      <description><![CDATA[<p>Bart: „We houden ervan vroeg te sporten, nog vóór het ontbijt. Vroeger gingen we elke dag samen naar crossfit, sinds we kinderen hebben doen we het om en om.” Bart: „We krijgen er energie van. Het werkt de hele dag nog door.” Tamar: „Als je een week niet gaat, merk je toch dat je minder lekker in je vel zit.” Bart: „Wij vinden de ochtend het beste moment om te sporten. Anders kan er altijd wat tussen komen, waardoor het toch niet lukt. Ik heb vaak lange dagen op het werk.” Tamar: „We wonen in Heemstede en werken allebei op de Zuidas. We kunnen dus samen naar het werk rijden.” Bart: „Dat is heel gezellig.” Tamar: „Als consultant bij Deloitte adviseer ik banken bij het maken van risicoanalyses en het naleven van relevante regelgeving. Ook werk ik mee aan het jaarlijkse Deloitte-onderzoek naar de financiële gezondheid van Nederlanders.” Bart: „Ik ben financieel consultant bij EY. Als een bedrijf een ander wil overnemen, maak ik als het ware een bouwkundig rapport, maar dan in financieel opzicht.” Bart: „Van 2016 tot 2018 hebben we in Australië gewoond. Dat was geweldig.” Tamar: „Eerst woonden we in Sydney, in de stad. Allemaal leuke cafeetjes en koffietentjes.” Bart: „Het tweede jaar woonden we aan Bondi Beach, het bekendste strand van Sydney. Als expat maak je veel vrienden: mensen die dezelfde mindset hebben en met wie je leuke dingen onderneemt. Weekendjes weg, feestjes. Alles is nieuw.” Tamar: „Op twee uur rijden van Sydney ligt een prachtig natuurgebied. In Australië zijn we gewend geraakt veel te sporten. ’s Ochtends gingen we naar HIIT, high intensity interval training. En we gingen surfen en zwemmen in zee, ocean swims.” Bart Beemster (37) en Tamar de Jong (34) zijn beiden consultant: hij bij EY, zij bij Deloitte. Ze wonen in Heemstede met zoon Just (3), dochter Lott (bijna 2) en twee katten, Noes en Sambal. Een derde kind is op komst. De twee woonden twee jaar in Australië en reisden vier maanden door Zuid-Amerika, voordat ze zich vestigden in Amsterdam. Ooit hopen ze een lange reis met hun kinderen te maken. Samen verdienen ze zes keer modaal. Bart: „Maar we wilden graag kinderen, dus we dachten: waar zullen we ons gezin stichten? Toen hebben we voor Nederland gekozen, omdat onze familie hier woont.” Tamar: „Had die in Sydney gewoond, dan waren we daar zeker gebleven!” Bart: „Vanaf maart 2019 woonden we weer driehoog in Amsterdam.” Tamar: „In het begin was het erg wennen. De eerste winter was zwaar. Toen kwam corona. En toen werd onze eerste geboren. Het is een heel ander leven. Je hebt opeens veel meer verantwoordelijkheid. Maar we waren eraan toe, we waren erop ingesteld.” Bart: „Je hebt opeens een heel ander ritme. Vroeger zat ik vaak tot elf uur ’s avonds uur op kantoor. Nu eten we elke avond om zes uur thuis. Daarna is het nog even spelen en boekje lezen, en tussen half acht en acht gaan Just en Lott naar bed. Vervolgens klap ik de laptop vaak weer open om nog een paar uur te werken.” Tamar: „In 2022 zijn we naar Heemstede verhuisd.” Bart: „Driehoog in Amsterdam was met kinderen niet te doen.” Tamar: „Ik mis de reuring van de stad nog wel.” Bart: „Maar je bent hier in tien minuten in het centrum van Haarlem. En dat is ook een heel leuke stad.” Tamar: „Het strand is ook dichtbij.” Bart: „En inderdaad is het fijn dat de familie dichtbij is. Tamars moeder en mijn ouders komen afwisselend op woensdag oppassen. De kinderen staan altijd te juichen als ze voor de deur staan.” Tamar: „Het huishouden doen we grotendeels samen. Ik kook het vaakst, omdat ik het leuker vind, voor mij is het ontspanning. Eens per twee weken komt er een werkster, maar als je kinderen hebt, moet je tussendoor ook veel stofzuigen.” Bart: „En dat doen we allebei evenveel.” Tamar (glimlachend): „Ik denk dat ik vaker stofzuig.” Bart: „Misschien 40/60, inderdaad.” Tamar: „Maar Bart doet de grote klussen.” Bart: „Schuurtje bouwen, dak isoleren, radiator vervangen. Ik vind het leuk tastbare dingen te doen, want mijn werk als financieel consultant is abstracter.” Tamar: „Bart doet sowieso altijd iets. Ik kan nog wel eens met een boekje op de bank liggen, maar hij verzint altijd wel iets wat moet gebeuren.” Bart: „Ik werk drie, vier dagen per week op kantoor. Thuiswerken doe ik op dinsdag en/of donderdag.” Tamar: „Ik heb maandag mijn vrije dag, dan ben ik met de kinderen. Verder werk ik 36 uur, op vier dagen. Woensdag en vrijdag ga ik naar kantoor. Vind het fijn mijn collega’s elke week te zien. Ik zou niet voltijd thuis kunnen werken.” Bart: „Ik ook niet. Dan word je wel eenzaam.” Tamar: „Het is leuk om grapjes te maken met je collega’s. Ik krijg daar energie van.” Bart: „En je begrijpt elkaar beter. Je ziet de lichaamstaal. Voor junior collega’s is de drempel lager je even aan te spreken. Maar werk dat grote concentratie vereist, doe ik liever thuis.” Tamar: „Ik vind het heel waardevol om die maandag met de kinderen te zijn.” Bart: „Ik heb minder behoefte aan zo’n vrije dag.” Tamar: „ We zijn heel tevreden over onze work-life balance.” Bart: „Ik werk vijftig à zestig uur per week, maar in het weekend werken we niet. Er is een balans, juist omdat we ’s ochtends sporten, wat we leuk vinden, en elke avond van 6 tot 8 met elkaar doorbrengen. Zo doen we toch dingen die we belangrijk vinden en waar we plezier uit halen.” Tamar: „We zijn nu tien jaar samen.” Bart: „Getrouwd zijn we niet.” Tamar: „Daar hebben we geen behoefte aan.” Bart: „Kinderen hebben is een groter commitment. Maar wie weet trouwen we over tien jaar alsnog.” Tamar: „Om de liefde te vieren.” Opstaan en naar bed Om 06.45 uur gaat de wekker voor degene die naar crossfit gaat. De ander staat om 07.00 uur op, kleedt de kinderen aan en maakt ontbijt klaar. Om 08.15 komt de crossfitter thuis, voor een snelle douche en ontbijt. Om 08.35 uur gaan ze de deur uit, om 08.45 uur brengen ze de kinderen bij de opvang in Heemstede en om 09.15 uur zijn ze op kantoor, op de Zuidas in Amsterdam – behalve als er thuis gewerkt wordt. Om 20.00 uur liggen de kinderen in bed. Dan werkt Bart vaak nog door, Tamar niet. Bart gaat ofwel tegelijk met Tamar slapen, om 22.30 uur, ofwel om 0.00 uur. Laatste grote uitgave Ze hebben net een keuken gekocht, voor 20.000 euro. Ze wilden geen open keuken. Tamar: „We vinden het prettig de ruimtes gescheiden te houden. En we hebben een jarendertigwoning met oude schuifdeuren, dus we gaan geen muren wegbreken.” Meal prepping Tamar doet aan meal prepping. „Dus ik maak lunch klaar voor Bart en mij, altijd voor twee dagen tegelijk. Gezonde dingen als linzensalade. Daardoor eet je gevarieerder dan met een broodje uit de kantine.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/-KvfoeUp7JDsWR3itWJUqkmkms0=/1280x/filters:no_upscale()/s3/static.nrc.nl/wp-content/uploads/2024/08/16141819/data120435843-6866b1.jpg'/>]]></description>
      <guid>https://nrc.nl/nieuws/2024/08/16/nu-eten-we-elke-avond-om-zes-uur-thuis-a4862958</guid>
      <pubDate>Fri, 16 Aug 2024 07:02:08 +00:00</pubDate>
    </item>
    <item>
      <title><![CDATA[‘Op alleenstaande moeders is de samenleving slecht ingericht’]]></title>
      <description><![CDATA[<p>„Ik ben bovengemiddeld goed in het maken van schema’s. Gelukkig maar, want anders zou mijn leven als alleenstaande werkende moeder met een dochter van vijf volledig in de soep lopen. „Ik werk vrijwel fulltime als anesthesioloog-pijnspecialist in een ziekenhuis met vier vestigingen. De locatie en mijn werkplek wisselen per dag: soms ben ik in de operatiekamers, soms op de poli. Mijn dochter Julie Mae is twee avonden per week bij haar vader en om de week een weekend. Ze gaat per week vijf dagen naar school en vier dagen naar de buitenschoolse opvang. Haar vader neemt twee dagen per week de voorschoolse opvang op zich, de oppas twee dagen en ik doe het op mijn halve parttime dag. „Als ik nachtdienst heb, kan ik haar ’s ochtends zelf naar school brengen. Ik heb ook weekeinddiensten en diensten op feestdagen. Ik heb dus vier jaarroosters: één van alle diensten, één van de voorschoolse opvang, een van de school en één met de omgangsregeling. Een zieke leraar of een studiedag op school is een hele opgave, want de ruimte om te variëren is nihil.” „Ik heb weinig vrije tijd, want als mijn dochter een weekend bij haar vader is, doe ik vaak weekenddienst. En als ze bij mij is, dan wil ik die tijd aan haar besteden. „Gelukkig blijft er nog wel eens tijd over voor vriendinnen en om te kitesurfen, mijn grote hobby. Maar tv-kijken doe ik nooit, winkelen ook niet en de boodschappen laat ik bezorgen. Ik ga ook bijna nooit uit eten, geen tijd voor. „Ik heb niet het gevoel dat ik veel mis, hoor, al zou ik het wel fijn vinden om meer te kunnen sporten. Tochten maken op de racefiets, bijvoorbeeld. Of trainen voor de marathon. Maar dat kost veel tijd, die heb ik niet. „Hetzelfde geldt voor piano leren spelen en klussen aan mijn huis. Dat vind ik lastig: dat ik geen grip heb op mijn eigen agenda, want die ligt grotendeels vast. Daar hoef ik verder ook niet over na te denken, want dat blijft nog wel even zo. „Daar staat tegenover dat ik heel gelukkig ben met mijn dochter en met mijn werk. Ik probeer mijn kind mijn liefde voor zee en bergen mee te geven. Al vanaf haar tweede heeft ze een abonnement op de skihal. Dat is dan weer gemakkelijk als je één kind hebt: al mijn aandacht gaat naar haar. Gezina Oei (43) studeerde beleid &amp; management gezondheidszorg aan de Erasmus Universiteit en daarna geneeskunde aan de UvA, waar ze ook promoveerde. Ze werkt nu gemiddeld 4,5 dag per week als anesthesioloog-pijnspecialist in het Dijklander Ziekenhuis, op de locaties Hoorn, Purmerend en Volendam. Ze woont in Muiden met haar dochter Julie Mae (5). Haar inkomen bedraagt 3,5 keer modaal. „Ik kan dit leven alleen volhouden omdat ik heel gepassioneerd ben over mijn vak. Ik heb twee studies gedaan, ben gepromoveerd, ik ben echt een vakidioot. Naast mijn baan als anesthesioloog-pijnspecialist doe ik in samenwerking met het Amsterdam UMC wetenschappelijk onderzoek naar pijnbehandelingen bij artrose. Wat me daarin aanspreekt, is de vraag hoe de behandeling bijdraagt aan een betere kwaliteit van leven. De ene patiënt heeft heel andere wensen dan de andere. De een wil zijn kleinkind kunnen optillen, de ander wil de hond kunnen uitlaten. „Pijn is heel complex, er komt veel psychologie bij kijken. Ik krijg veel levensverhalen te horen en zie veel ontreddering. Ik vind het wel eens frustrerend dat ik die mensen niet altijd kan helpen. „Ten tijde van de scheiding heb ik me wel eens afgevraagd of ik niet een kantoorbaan moest nemen of in een privékliniek moest gaan werken, van 9 tot 5. Maar stoppen met mijn vak was geen optie, dus moest ik hulp inschakelen. Van mijn ex, vrienden, buren en collega’s. Gelukkig vonden mijn collega’s het goed dat mijn diensten voor het hele jaar werden vastgelegd, dat biedt houvast. „De samenleving is slecht ingericht op alleenstaande moeders, vind ik. Van vrouwen wordt nog steeds verwacht dat ze én goed zijn in hun vak én thuis alles op orde hebben. Ze moeten veel meer ballen in de lucht houden dan mannen. „Als ik het voor het zeggen had in Nederland, zou de overheid overal voorschoolse opvang regelen. Die is er niet in de nieuwbouwwijk waar ik woon. Mijn vriendinnen zijn veelal academisch geschoold en hadden grootse carrièreplannen, maar ze werken vaak parttime omdat één van de ouders zich moet schikken naar het gezinsleven. Ik zie mezelf dan ook als heel bevoorrecht dat ik vrijwel fulltime werk. „In de zomer gaan Julie Mae en ik meestal naar een strandhuisje in Nederland. Dan komen er veel vrienden van haar en mij langs. Deze zomer gaan we op surfvakantie op Ameland. Lekker weinig reistijd en niet zo duur. Want als alleenstaande ouder is het leven wel duurder. Ik heb nog steeds een luxe leven en kan mijn kind alles geven, maar ik moet wel een beetje opletten. Ik geef mijn geld liever uit aan het opbouwen van herinneringen met mijn dochter dan aan spullen.” „Ik beschouw deze tijd als de golden years: de tropenjaren zijn voorbij en ik kan nu veel dingen doen met Julie Mae, ze vindt nog alles leuk. Maar het zware is dat je niet kunt terugvallen op je partner als je uitgeblust uit je werk komt. Het is dan ook niet vanzelfsprekend dat ik als gescheiden vrouw dit vak kan uitoefenen. „Ik heb gewoon veel geluk gehad. Want de dingen die ik het belangrijkst vind, heb ik: een fantastisch kind, een geweldige baan en heel veel vrienden. Ik hoop alleen dat deze puzzel iets minder complex wordt, want mijn leven is nu wel topsport.” Wonen Gezina en Julie Mae wonen in een eengezinswoning in Muiden. Vervoer De auto, want de verbinding met het openbaar vervoer tussen Gezina’s woonplaats en haar werk is slecht. Bovendien is een auto noodzakelijk voor haar (bereikbaarheids)diensten. Hulp Eenmaal per twee weken komt de schoonmaakhulp drie uur. Boodschappen Die worden thuisbezorgd. Laatste grote uitgave Een kampeersurfvakantie van twee weken op Ameland. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/YBnlj4Lii3PMZrtStYX0anFVCdQ=/1280x/filters:no_upscale()/s3/static.nrc.nl/images/gn4/stripped/data119935981-6e85f6.jpg'/>]]></description>
      <guid>https://nrc.nl/nieuws/2024/08/09/op-alleenstaande-moeders-is-de-samenleving-slecht-ingericht-a4862347</guid>
      <pubDate>Fri, 9 Aug 2024 07:02:08 +00:00</pubDate>
    </item>
    <item>
      <title><![CDATA[‘Het blijft puzzelen, ieder weekend weer’]]></title>
      <description><![CDATA[<p>Diana: „Wij komen allebei uit een schippersgezin. Mijn opa en oma voeren al, net als mijn ouders. Toch dacht ik als tiener: ik ga nóóit varen. Ik zag hoe hard mijn ouders werkten, ten koste van hun sociale leven. Je kunt niet zomaar even bij vrienden op bezoek of op stap. Terwijl je dat als puber natuurlijk graag wil.” Huib: „Totdat je verliefd werd!” Diana: „Totdat ik verliefd werd, inderdaad. Huib kende ik van het schippersinternaat, al hadden we toen nog geen verkering. We hielden contact toen hij na school ging varen op het schip van zijn vader. Toen begon mijn schippersbloed toch te stromen. Dus ben ik opgestapt en nu zit ik er nog steeds.” Huib: „Varen zit er bij mij ook van jongs af aan al in. Als mijn ouders vroeger ’s nachts moesten laden in de Europoort, stond ik als jochie in mijn pyjama achter het raam geplakt om te kijken. Nog steeds word ik blij als we de haven van Rotterdam of Amsterdam in varen en die levendigheid daar voelen. Het geeft een gevoel van vrijheid.” Diana: „Wij hebben ondertussen een eigen schip van 105 meter lang en 10,5 meter breed waarmee we droge lading vervoeren. We zijn aangesloten bij coöperatie NPRC die het werk voor ons verzorgt. Via hen varen we nu al tweeënhalf jaar zout voor de chemie-industrie van Hengelo naar Leverkusen, net onder Keulen.” Huib: „Vroeger zaten we in de vrije vaart. Dat is het leukste wat er is! De ene dag zit je in Frankrijk, dan weer in Duitsland of Nederland. Maar met een vast traject kun je een veel betere planning maken met drie pubers. Het geeft ons meer rust.” Diana Sakko (43) en Huib Schot (45) zijn binnenvaartschippers. Ze vervoeren met hun eigen schip het hele jaar door zout op een vast traject tussen Hengelo en Leverkusen. Hun drie kinderen – twee zoons van 16 en 14 en een dochter van 11 – zitten doordeweeks op een schippersinternaat in Zwijndrecht. Ze hebben ook nog een stenen huis in Hendrik-Ido-Ambacht. Diana en Huib hebben een bv en bepalen zelf de hoogte van hun loon. Momenteel keren ze zichzelf twee keer modaal uit. Diana: „Onze kinderen van 11, 14 en 16 zitten op een internaat. Dat klinkt voor veel mensen streng en ouderwets; ik zou het dan ook liever een gezinshuis noemen. Het is een fijne, liefdevolle omgeving waar de begeleiding zorgt voor alles wat je als ouder ook zou doen: vragen hoe de schooldag was, zorgen dat ze hun huiswerk maken, ze leren fietsen. Huib en ik hebben er heel goede herinneringen aan.” Huib: „Toch was het begin ook lastig. Tot ze zes jaar oud zijn, heb je ze alle dagen bij je aan boord.” Diana: „Je zit eerst zo dicht op je kind, je ziet ieder stapje in de ontwikkeling, en dan moet je het opeens uit handen geven. Dat doet even pijn in je hart. Door de communicatiemogelijkheden kunnen we gelukkig heel betrokken zijn. We bellen iedere dag, ik ben continu in contact met de begeleiders. En als er echt iets aan de hand is, spring ik in de auto.” Huib: „Onze dochter had, toen ze een jaar of zeven was, een akkefietje op school waarbij ze werd uitgescholden. Daar was ze enorm verdrietig om. Toen hebben we bij de eerstvolgende sluis de auto van boord getakeld en is Diana ernaartoe gereden. Ik moet dan aan boord blijven, want het schip moet altijd blijven varen. Ja, dat is wel lastig. Je probeert het goed te doen, maar je blijft toch op afstand.” Diana: „Toch hebben we niet over onze kinderwens getwijfeld met dit beroep. Nee, geen moment. Internaten zijn gewoon goed. Als kind leer je omgaan met andere kinderen en begeleiders, ook degenen die je niet zo aardig vindt. Je leert de afstandsbediening delen, dat je de afwas moet doen, dat je afspraken nakomt. Ik vind het een enorm goede leerschool voor het leven.” Diana: „Onze weken zien er in de basis steeds hetzelfde uit. We varen volcontinu, zeven dagen in de week, 365 dagen per jaar. Alleen ’s nachts liggen we voor anker om te slapen. Op vrijdagmiddag ga ik van het schip af en rijd ik met de auto naar het internaat in Zwijndrecht om de kinderen op te halen. Vervolgens blijf ik met de kinderen één nacht in ons stenen huis in Hendrik-Ido-Ambacht en rijd daarna terug naar het schip, waar we het weekend met elkaar doorbrengen. Zondagavond rijd ik ze dan weer naar het internaat.” Huib: „Ik vaar altijd en Diana rijdt. Het kan ook andersom, maar daar worden we allebei niet gelukkig van.” Diana: „Het is misschien een beetje stereotiep, maar als moeder weet je toch het beste welke spullen er mee moeten, welke afspraken er staan, wat je aan boodschappen mee moet nemen. Dit werkt voor iedereen het prettigst.” Twee keer per week stuurt de economieredactie een nieuwsbrief met daarin hun analyses over actuele ontwikkelingen Huib: „Effectief zijn we in het weekend anderhalve dag met elkaar. Dat is veel moeite doen voor weinig tijd, maar het is wel qualitytime. Op het schip zijn geen vriendjes, is geen afleiding – we zijn echt met elkaar.” Diana: „De kinderen zijn hier graag. Het schip staat voor rust: het is hun ouderlijk huis.” Huib: „Mensen zijn soms verbaasd over hoe we hier wonen; die denken bij een schip aan iets ouds van hout met een oliekachel op het dek. Maar we hebben hier gewoon alles wat een normaal huis ook heeft. Een grote woonkamer, vier slaapkamers, een hoekbank, kookeiland, ligbad, vloerverwarming.” Diana: „Voor afspraken aan de wal – tandarts, familiebezoek, een afspraak bij de accountant, onderhoudsklussen aan ons stenen huis – werken we met aflossers. Dat zijn oud-schippers die ons schip varen als wij er niet zijn.” Huib: „Dat gaat om zo’n tachtig, negentig dagen per jaar. Al blijft het lastig wanneer je ze inzet. Zakelijk kost zo’n aflossing geld. Maar privé gezien wil je vrienden en familie zien en leuke dingen meemaken.” Diana: „Je wil ook eens langs de lijn op het voetbalveld staan, of een keer wél op de ouderavond komen.” Huib: „Mijn ouders deden dat niet. Die zijn één keer op mijn middelbare school geweest, voor mijn diploma-uitreiking. Daar heb ik begrip voor hoor; ze hebben hun best gedaan. Maar tegenwoordig wil je een ander soort ouder zijn. Meer betrokken.” Diana: „Dat kan gelukkig ook goed, met de aflossers en auto’s aan boord. Maar het blijft puzzelen, ieder weekend weer.” Opstaan Huib staat om 4.45 uur op, zodat hij om 5.00 uur kan gaan varen. Diana lost hem om 7.00 uur af. Boodschappen Diana doet maandagochtend met de auto boodschappen als ze na een weekend terugrijdt naar het schip. Afhankelijk van de locatie kan ze goed inslaan. „In Duitsland koop ik bijvoorbeeld goedkoop shampoo en tandpasta.” Huisdieren Op het moment niet. Eerder hebben ze vissen, een hamster en een konijn gehad. Bedtijd Diana en Huib varen meestal tot een uur of tien ’s avonds. Daarna gaan ze naar bed. Laatste grote uitgave De aanstaande vakantie van vijftien dagen naar de Amalfikust in Italië. Dat kost bij elkaar ruim 9.000 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/2Qs_ijMBJ0quX3ltslHoTk1cQ9E=/1280x/filters:no_upscale()/s3/static.nrc.nl/wp-content/uploads/2024/08/02142541/data119478740-6ea022.jpg'/>]]></description>
      <guid>https://nrc.nl/nieuws/2024/08/02/het-blijft-puzzelen-ieder-weekend-weer-a4861573</guid>
      <pubDate>Fri, 2 Aug 2024 07:02:08 +00:00</pubDate>
    </item>
    <item>
      <title><![CDATA[‘Ik ben blij dat ik geen man heb die aan mijn kop zeurt’]]></title>
      <description><![CDATA[<p>Jessy: „Ik heb altijd al een kind willen adopteren, hoewel ik niet onvruchtbaar ben, voor zover ik weet. Ik wilde adopteren vanuit een bepaald bewustzijn: dat er voor heel veel kinderen niet goed gezorgd kan worden. Dus waarom dan nog zelf een kind op de wereld zetten? Ik moet er trouwens niet aan denken zwanger te zijn. Maar ik dacht altijd dat je niet kon adopteren als single. Totdat ik hoorde dat het wél kon. Toen ben ik meteen begonnen met de procedure. En zo heb ik uiteindelijk Rosie geadopteerd die toen drieënhalve maand oud was, in 2012. Ik woonde toen in Kaapstad. „Na mijn studie aan de hotelschool heb ik als twintiger stages gedaan in hotels in Miami en de Dominicaanse Republiek. Daarna heb ik in Nederland drie jaar lang verschillende banen gehad, ook buiten de toeristische sector. En in 2003, toen ik 31 was, ben ik naar Kaapstad gegaan voor een project, een hotelopening. Dat zou vijf maanden duren. Maar die vijf maanden werden zestien jaar. Ik vond het er veel te leuk om weg te gaan! Ik ging werken als reisbegeleider, heb mijn gidsendiploma gehaald en mijn eigen reisorganisatie opgezet. „Het blijft natuurlijk een gecompliceerd land, Zuid-Afrika. Er is te weinig reflectie geweest bij witte mensen op wat ze al die jaren gedaan hebben en hoe verwoestend dat is geweest. Daar komt bij dat de apartheid met de politieke afschaffing ervan niet afgelopen is. Zwarten en witten leven nog steeds heel gescheiden, gaan naar verschillende scholen, de economische ongelijkheid is nog altijd groot en er is nog steeds racisme. Dat is een van de redenen dat ik Rosie verder in Nederland wilde laten opgroeien.” Jessy: „Tijdens een zomervakantie van vijf weken in Nederland, in 2018, heb ik besloten naar Nederland terug te verhuizen. Hier kunnen kinderen zelf naar school fietsen, ze hebben meer vrijheid als tiener. Ze kunnen een bijbaantje nemen in de supermarkt – in Zuid-Afrika zijn die er veel minder, want daar is zoiets als vakkenvullen een fulltime baan voor iemand die er een heel gezin van moet onderhouden. En er zijn geen fietspaden. Jessy Lipperts (52) woont in het Limburgse dorp Mechelen met haar dochter Rosie (11). Tot 2020 woonden ze in Kaapstad, waar Jessy haar dochter in 2012 adopteerde. Nadat bij Rosie diabetes type 1 geconstateerd werd, schreef Jessy een boek, Rosies zonneschijnmedicijn. Over leven met diabetes type 1. Een persoonlijk verhaal met Rosies favoriete recepten. „Ik werk nu bij Nuffic, een organisatie die internationalisering in het onderwijs stimuleert. Ik ga over de regio Zuid-Nederland en werk vooral vanuit huis. Eens per twee weken reis ik naar Den Haag. Verder zit ik vaak in de auto om scholen te bezoeken in deze regio. „We wonen in het dorp Mechelen in Zuid-Limburg, niet te verwarren met de gelijknamige stad in Vlaanderen. Dat was wel even wennen voor ons. In Kaapstad zaten we in een heel internationale sfeer. „De dorpsbewoners hier in Limburg zijn minder open. Je wordt niet zo snel ergens voor uitgenodigd. En ik wilde mijn zolder inrichten voor Oekraïners met diabetes, dus ik had hier om me heen gevraagd of mensen nog een oude bank of slaapbank hadden of zo. Maar veel mensen reageerden zo van: we hebben zelf amper huizen! Toen merkte ik dat ik wel anders in de wedstrijd zit.” Jessy: „In februari 2021 kreeg Rosie de diagnose diabetes type 1. Ze had heftige symptomen: overgeven, geen eten binnen kunnen houden, heel veel water moeten drinken. Eerst had de huisarts haar met een pilletje naar huis gestuurd, maar twee dagen later moest ze worden opgenomen in het ziekenhuis. Ze heeft toen ook in coma gelegen. Het was kantje boord. „Het was coronatijd, en ik heb me toen wel eenzaam gevoeld. Het eerste jaar was superpittig. Rosie heeft een sensor die haar bloedsuiker meet, zodat je niet steeds een vingerprik hoeft te doen. Maar die ging steeds stuk. Daarom ben ik gaan schrijven. Ik wilde een boek hierover maken waar mensen die ook in deze situatie zitten wat aan hebben. In maart heb ik het zelf uitgegeven, Rosies zonneschijnmedicijn. Over leven met diabetes type 1. Daarin leg ik uit hoe je beter kan leven met deze conditie, door te bewegen en gezond te eten. In het ziekenhuis zeggen ze: eet gewoon wat je wil, dan kun je insuline spuiten om je bloedsuiker te reguleren. Ik heb dit ook van andere mensen gehoord in Facebookgroepen. Mijn instelling is: probeer via voeding je bloedsuiker al zo veel mogelijk te stabiliseren, dus door weinig suikers en koolhydraten te eten. Veel vis, vlees, groente en gezonde vetten. Zo veel mogelijk vers. „Mijn aanpak werkt goed voor Rosie. Ze hoeft zo 80 procent minder insuline te spuiten. Verder heeft ze sinds kort een pompje en dat is echt waanzinnig. Ze hoeft niet meer zelf te spuiten, maar het pompje dient de insuline toe. Je moet intikken hoeveel koolhydraten je gaat eten en dan rekent een app uit hoeveel insuline je nodig hebt en geeft dat via bluetooth door aan het pompje. In combinatie met de sensor geeft dit veel rust. „Single mom zijn is ongecompliceerd. Het was een heel bewuste keuze, dus je weet waar je aan begint. Er is niet de boosheid en frustratie na een scheiding en er zijn geen verwachtingen van een partner die niet waargemaakt worden. Natuurlijk kan het heel pittig zijn dat je er alleen voor staat. Tien procent van de tijd is het zwaar, maar dat geldt vaak ook als je een relatie hebt. Ik heb veel steun aan Facebookgroepen. En ik ben blij dat ik geen man heb die aan mijn kop zeurt of de halve dag voetballen ligt te kijken.” Opstaan en naar bed De wekker gaat om 6.30 uur. Om 8.10 uur gaat Rosie de deur uit. Dan gaat Jessy 4 kilometer wandelen. Om 9 uur zit ze achter haar laptop en begint de werkdag. Ze luncht thuis. Om 15 uur komt Rosie van school. „Die moet zich dan even zelf amuseren”, zegt Jessy. Om 17.30 uur stopt ze met werken en gaat ze koken. Rosie gaat om 21 uur naar bed, Jessy tussen 22.30 en 23.00 uur. Vast contract Jessy: „Bij Nuffic kreeg ik kort voor mijn vijftigste voor het eerst een vast contract. Ik vind het heerlijk! Mijn salaris voelt elke maand weer als een cadeautje. En zo’n vast salaris is met een opgroeiend kind natuurlijk heel fijn.” Uitwisselingen Op vrijdag is Jessy vrij. Dan organiseert ze uitwisselingen voor middelbare scholen met Zuid-Afrika. „Op Nederlandse scholen wordt een heel raar beeld van Afrika geschetst, vind ik, alsof mensen in hutten leven en overal alleen maar honger en oorlog is. Alsof er geen grote steden zijn. Onder meer om dat beeld te corrigeren, organiseer ik die uitwisselingen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/beR1VhTx-0kQ8_AeaRXvUR_tEjI=/1280x/filters:no_upscale()/s3/static.nrc.nl/wp-content/uploads/2024/07/26104939/data118910183-718d7f.jpg'/>]]></description>
      <guid>https://nrc.nl/nieuws/2024/07/26/ik-ben-blij-dat-ik-geen-man-heb-die-aan-mijn-kop-zeurt-a4860831</guid>
      <pubDate>Fri, 26 Jul 2024 07:02:09 +00:00</pubDate>
    </item>
    <item>
      <title><![CDATA[‘Werk bepaalt niet mijn identiteit’]]></title>
      <description><![CDATA[<p>Julius: „Ik werk als event producer in de Arminiuskerk in Rotterdam. Als er een symposium of debat is, regel ik alles, van het licht tot de hapjes en van de stoelen tot het barpersoneel. Het is een heel afwisselende baan, want elk event vergt zijn eigen aanpak. Een bruiloft is anders dan een clubavond. En op zondagochtend moet alles weer strak zijn voor de kerkdienst, dus soms wordt het nachtwerk.” Eva: „Ik doe veel verschillende dingen. Ik ben schrijver, podcastmaker en impresario bij stand-upcomedyclub Haug. Dat laatste doe ik twee tot drie dagen per week en dat levert een stukje regelmatig inkomen op. De kindervoorstelling die ik afgelopen jaar heb geschreven, is net een paar weken klaar met toeren door het land. Alles bij elkaar werk ik fulltime.” Julius: „Ik heb mediamanagement en daarna integrale veiligheidskunde gestudeerd, maar die laatste studie heb ik niet afgemaakt. Naast school heb ik altijd in de horeca gewerkt, ook bij evenementen. In mijn huidige baan komt veel samen.” Eva: „Als kind zat ik bij Jeugdtheater Hofplein. Zingen, dansen en acteren. Daarna ben ik naar De Theaterhavo/vwo gegaan, waar je acht uur per week zang-, dans- en acteerlessen kreeg. In die tijd ontdekte ik dat ik niet óp, maar náást het podium wilde staan. Dat ik teksten wilde maken. Na de middelbare school ben ik naar de Hogeschool voor de Kunsten in Utrecht gegaan, waar ik Writing for Performance heb gestudeerd. Ik vind het heel leuk als iemand dingen zegt die ik heb geschreven. Elke keer weer ervaar ik dat als een soort droom.” Julius: „De coronapandemie heeft ons allebei geraakt. Ik werkte in die tijd als barmanager in de horeca. Dat was snel afgelopen.” Eva: „Ik zou toen beginnen aan die kindervoorstelling, maar de start van de repetities werd wel drie keer uitgesteld. We kregen in die tijd allebei een tijdelijke uitkering voor ondernemers. We zijn toen gaan werken als bron- en contactonderzoekers bij de GGD.” Julius Weber (30) studeerde mediamanagement en integrale veiligheidskunde. Hij werkte veel in de horeca en is nu event manager in de Arminiuskerk in Rotterdam. Eva Toorop (30) is schrijver, podcastmaker en impresario. Samen verdienen ze 1,3 keer modaal. Foto Mona van den Berg Foto Mona van den Berg Julius: „Dat hebben we anderhalf jaar gedaan.” Eva: „Ik ben heel blij dat ik nu weer fulltime werk heb. Tijdens corona hadden we weinig geld én weinig te doen. Geen leuke tijd.” Julius: „Na de pandemie vond ik vrij snel deze baan bij de Arminiuskerk, via een goede vriendin van ons die naar Japan vertrok. Ik werk vier dagen per week om tijd over te houden om te sporten. Ik leef niet om te werken, werk bepaalt niet mijn identiteit.” Eva: „We werken om te leven.” Julius: „En dat leven bestaat dus uit sporten, met vrienden afspreken, naar de film, uit eten gaan, even een kijkje nemen als er een nieuwe horecazaak geopend is, dat soort dingen.” Eva: „We hebben elkaar leren kennen toen we allebei bij een brouwerij in de Fenix Food Factory werkten, een overdekte markthal die nu wordt verbouwd tot het Landverhuizersmuseum.” Julius: „Daar heb ik leren proeven, want daar verkochten ze de lekkerste kaas, de lekkerste koffie en het lekkerste brood.” Eva: „We zouden echt geld overhouden als we wat minder in de horeca zouden komen.” Julius: „Maar we moeten ook de locals supporten. We gaan ook elke week naar de oogstmarkt hier in Rotterdam-Noord, maar dat is vooral voor de gezelligheid, want die producten zijn voor ons helaas niet te betalen.” Eva: „Koken is echt mijn passie. In mijn jeugd stond er altijd een kookprogramma van de BBC aan. Mijn vader kan ook heel goed koken en mijn broer heeft een toko gehad. Samen koken en eten was heel belangrijk bij mij thuis. Ik denk dat ik zo’n beetje alle kookfilmpjes op YouTube wel heb gezien.” Julius: „Onze balans tussen werk en vrije tijd is prima.” Eva: „Ik zou best wat vaker met vakantie willen.” Julius: „We gaan nu om het jaar, om financiële redenen.” Eva: „Maar in 2022 zijn we wel twee maanden in Indonesië geweest, als backpackers. Dat zou me elke twee jaar wel leuk lijken. Ik ben half Indonesisch en heb tijdens die reis ook wat familieleden ontmoet. Sindsdien wil ik meer over mijn roots weten en dat verwerk ik nu in de podcast Hoe we zijn geworden, een project over Indonesië en Nederland aan de hand van mijn familie, vanaf de Toorop die in de VOC-tijd naar Indië vertrok. Grote en kleine geschiedenis wordt samengebracht. Loyaliteit, weinig vertellen, moeite hebben met emoties, dat soort dingen in mezelf ben ik beter gaan begrijpen. Ik ben me Indonesischer gaan voelen.” Julius: „We zouden nu ook de rest van Azië wel willen zien.” Eva: „En ik zou wel eettripjes willen maken aan de hand van YouTube-filmpjes. Waar haal je de beste hotdog uit de muur bijvoorbeeld? In Berlijn gaan we altijd naar Burgermeister, dat is toch wel de lekkerste burger die je kunt eten.” Julius: „Voor mij is lekker kunnen eten de belangrijkste reden om te sporten.” Eva: „Wat betreft toekomstdromen zou ik graag een roman willen schrijven. Nou ja, eigenlijk ben ik daar al aan begonnen. Het lijkt me gewoon heel tof om een boek te hebben geschreven.” Julius: „Ik wil graag nog meer reizen. Verder wil ik koste wat het kost onze manier van leven voortzetten. Ook als alles duurder wordt, wil ik in dit mooie appartement blijven wonen en reizen.” Eva: „Ja, je treft ons op een heel tevreden moment in ons leven.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Eva en Julius wonen in een appartement in het centrum van Rotterdam. Vervoer In de stad doen ze alles op de fiets of lopend. Als ze de stad uit gaan, gebruiken ze het openbaar vervoer. Sparen Julius spaart circa 200 euro per maand en Eva zet 8 procent van al haar inkomsten opzij. Doelen: vakantie en een buffer. Laatste grote uitgave Eva heeft onlangs 260 euro uitgegeven aan twee tickets voor het North Sea Jazz Festival en ze heeft een nieuwe laptop gekocht. Julius heeft deze maand 200 euro uitgegeven aan treinkaartjes naar Berlijn. Sport Julius loopt hard, bokst en doet aan fitness en boulderen. Ook Eva klimt en doet aan fitness.</p>
<img src='https://images.nrc.nl/a6Bp8RAOKSaW9FBI2PVyj-AK2z0=/1280x/filters:no_upscale()/s3/static.nrc.nl/images/gn4/stripped/data118615718-b01a8c.jpg'/>]]></description>
      <guid>https://nrc.nl/nieuws/2024/07/19/werk-bepaalt-niet-mijn-identiteit-a4860179</guid>
      <pubDate>Fri, 19 Jul 2024 07:02:09 +00:00</pubDate>
    </item>
    <item>
      <title><![CDATA[‘Advocaat zijn en zingen is een fijne afwisseling’]]></title>
      <description><![CDATA[<p>Pieter Nass: „Mensen vragen het wel eens: is de advocatuur bij jullie door de strot geduwd? Zowel mijn oudere zus, broer als ik zijn namelijk advocaat geworden, net als mijn vader. We werken samen in ons familiebedrijf, waar mijn moeder het officemanagement doet naast haar baan in het basisonderwijs. Maar nee, de interesse kwam echt uit mezelf. Sterker nog, toen ik op de middelbare school een profiel moest kiezen, heeft mijn moeder me aangemoedigd om voor een bètaprofiel te gaan. Zij zag me wel arts worden. Maar bètavakken vond ik niet zo leuk en ik was altijd onder de indruk van de verhalen waarmee mijn vader thuiskwam. Die wereld, dat spel van de advocatuur, vond ik interessant. „Toch heb ik ook een andere grote liefde: muziek. Als jongen heb ik een rol gespeeld in de musical Ciske de Rat. Daarna ben ik op zangles gegaan bij Paul Bindels, een bas-bariton uit Vaals. Hij heeft bij mij de interesse gewekt voor klassieke muziek. Hij gaf me stukken uit Die Zauberflöte en de Matthäus-Passion. Ik vond het oprecht leuk die stukken zo snel mogelijk in te studeren en te doorgronden. Het was lastiger dan een normaal liedje; dat vond ik een uitdaging. Mijn leeftijdsgenoten waren met hele andere muziek bezig, maar daar had ik geen interesse in. Ik ben misschien altijd wel comfortabel geweest met afwijken van de norm. „Ik had wel eens gehoord dat mensen het Conservatorium combineerden met een andere studie. Dus ben ik dat ook gaan doen: rechten en solozang klassiek. In mijn studietijd ben ik me toen voor de gein de singing lawyer gaan noemen. Nu staat het ook op mijn LinkedIn- en Instagram-profiel. Je moet toch een beetje aan personal branding doen en hiermee kunnen mensen me goed onthouden.” „Die twee werelden waren – en zijn nog steeds – een superfijne afwisseling. Van de creatieve, losse sfeer op het Conservatorium, naar de recht-door-zee-mentaliteit bij rechten. Hoewel er ook overeenkomsten zijn, bijvoorbeeld dat allebei de vakken bekendstaan als een beetje saai, tótdat je erin gaat verdiepen. Ook zijn er parallellen te trekken tussen het uitpluizen van een muziekstuk en een rechtelijke casus. Je hebt bij allebei een theoretische basis, maar moet je eigen interpretatie daarop toepassen om het goed te maken. „Ik droomde na mijn studie niet per se van een carrière als operazanger bij dit of dat operahuis. Ik ben niet iemand die sterke ideeën heeft over hoe mijn toekomst eruit moet zien. Dus ik begon gewoon bij het familiebedrijf van mijn ouders als advocaat-stagiair en probeerde daarnaast af en toe te zingen bij een concert of losse productie. Zo doe ik het nog steeds. „Mijn basis is de advocatuur. Daar werk ik ruim fulltime. Via-via word ik gevraagd als solozanger. Vorige zomer heb ik bijvoorbeeld een rol gehad in La Traviata bij gezelschap Opera Compact, in Maastricht. Dat was een drukke periode, maar dat vind ik dus extreem leuk. Dat je het ene moment op de planken staat in een grote productie en het publiek geen idéé heeft dat je de volgende ochtend op kantoor je processtukken zit te typen. Het is voor mij ook een trigger om te laten zien: kijk, het kan dus wél – deze twee werelden combineren.” Pieter Nass (26) is advocaat bij familiebedrijf Nass &amp; Nass Advocaten in Gulpen en Maastricht. Zijn oudere broer en vader zijn ook advocaat, moeder doet het officemanagement. Naast rechten studeerde Pieter klassieke solozang aan het Conservatorium en is hij een professioneel bariton. Pieter woont in het centrum van Maastricht. Zijn inkomen is als zelfstandig partner binnen het familiebedrijf gemiddeld twee keer modaal. „Een normale werkdag begint om 09.00 uur op ons hoofdkantoor in Gulpen, met mijn broer en vader. Mijn zus werkt niet meer bij ons; ze is officier van justitie geworden en is onlangs beëdigd als Tweede Kamer-lid voor de BBB. We werken als familie samen, maar ieder heeft echt zijn eigen praktijk en specialisatie. Zo zit ik vooral in het arbeidsrecht, hoewel ik ook andere zaken doe. „Er is in het familiebedrijf niet een bepaalde hiërarchie. Mijn vader is natuurlijk wel de ervaren kracht. Hij probeert de pater familias te zijn, maar hij is niet het type dat zijn werkwijze opdringt. Met die instelling is hij ook drie jaar mijn patroon geweest; diegene die je begeleidt als je advocaat-stagiair bent. Hij liet me vrij om het op mijn manier te doen. Gelukkig maar, want controle, daar ga ik slecht op. En ik kan ook niet zo goed tegen autoriteit. „Ik voel me bevoorrecht dat ik op deze manier in ons familiebedrijf kan werken. Veel jonge mensen in de advocatuur kampen met burn-outklachten. Ze zijn moe en overwerkt omdat ze bepaalde targets moeten halen, of onzeker over hun positie binnen hun bureau. Dat heb ik allemaal niet. Ik kan mijn eigen werkweken indelen, hoef aan niemand verantwoording af te leggen. Als ik een concert heb, neem ik de twee dagen daarvoor gewoon vrij. Dat is heerlijk. Ik werk hard, maar mijn werk-privé-balans vind ik zo helemaal goed. En als dat niet zou zijn, zou ik het zelf in de hand hebben om dat aan te passen. „Als ik geen deadlines of zittingen ver weg heb, eindigt mijn werkdag rond 18.30 uur. Dan is het tijd voor nevenactiviteiten. Ik ben jong, vrijgezel en houd wel van levendigheid. Zo ben ik voorzitter van de Jonge Balie Limburg, een club voor jonge advocaten. Daar gaat stiekem best wat tijd in zitten. Verder voetbal ik bij Zwart-Wit ’19 in Eys, het dorp waar ik ben opgegroeid. Andere avonden ga ik wielrennen, komt er spontaan een vriend langs om te eten – ik woon midden in het centrum van Maastricht – en sowieso probeer ik iedere dag een uur te zingen en piano te spelen. Ik heb ook nog één keer per maand zangles. „Nee, Netflixen op de bank doe ik nooit. Ik heb mezelf wel voorgenomen om vaker romans te lezen. Ik doe al die activiteiten niet om iets te ontvluchten, of zoiets. Het komt denk ik meer voort uit een wens om een avontuurlijk leven te leiden. Dat is misschien wel de kern: het moet avontuurlijk voelen. Als iets een sleur wordt, dan haak ik af.” Opstaan Rond half acht. Om 09.00 uur is hij op kantoor, meestal is dat op de hoofdlocatie in Gulpen. Vervoer Een Jaguar uit 2008. „Ik ben een liefhebber van oude Engelse auto’s.” Naar kantoor in Maastricht gaat hij op de fiets. Boodschappen Zo’n drie keer in de week doet Pieter boodschappen. Alle winkels zitten dichtbij in het centrum. Hulp in de huishouding: geen „Dat zou ik een beetje gênant vinden, met zo’n klein appartement waar ik alleen woon. Dat kan ik echt prima zelf.” Laatste grote uitgave Een specialisatieopleiding in het arbeidsrecht: 7.000 euro. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/Ze1NJlLBhAvK23Tu5nLZ0D_9-mA=/1280x/filters:no_upscale()/s3/static.nrc.nl/images/gn4/stripped/data118360992-e6da48.jpg'/>]]></description>
      <guid>https://nrc.nl/nieuws/2024/07/12/advocaat-zijn-en-zingen-is-een-fijne-afwisseling-a4859555</guid>
      <pubDate>Fri, 12 Jul 2024 07:02:09 +00:00</pubDate>
    </item>
    <item>
      <title><![CDATA[‘We zouden elkaar het liefst vaker zien’]]></title>
      <description><![CDATA[<p>Sandra: „Ik woon in Amsterdam en Daniel in Haarlem. We zijn allebei gescheiden. Ik sinds twee jaar, Daniel iets korter. Gelukkig kunnen mijn kinderen Amélie (11) en Sem (6) het goed vinden met die van Daniel, Amaya (12) en Rosalie (7). En de leeftijden komen ook mooi uit; ze hebben allemaal een speelmaatje van hun eigen leeftijd.” Daniel: „We zijn een samengesteld gezin op twee locaties. En we hebben allebei een eigen bedrijf. Dat maakt het wel uitdagend alle schoteltjes in de lucht te houden.” Sandra: „De weekplanning is een puzzel.” Daniel: „Op dinsdag heb ik de kids, dus dan slapen we in Haarlem.” Sandra: „Woensdag heb ik mijn kinderen, dus dan slapen we in Amsterdam.” Daniel: „Op donderdag hebben we allebei de kinderen niet, dus dan is het wisselend waar we slapen.” Sandra: „En soms slapen we allebei in ons eigen huis zonder elkaar.” Daniel: „We zouden elkaar het liefst vaker zien.” Sandra: „Ik werk een wisselend aantal uren per week, maar wel meer dan gemiddeld. Een ondernemer staat in principe altijd aan. Daarom moet je jezelf soms bewust even uitzetten. Anders ben je alleen maar aan het doorbuffelen.” Daniel: „Ik sta elke minuut aan, of ik nu aan het werk ben of met de kinderen in de weer. Ik heb de helft van de tijd de kids alleen. Dus die dagen kan ik minder werken. Maar zodra de kinderen naar bed zijn, gaat de laptop weer aan.” Sandra: „Je moet er soms bewust voor kiezen echt iets leuks te gaan doen. Je bent geen robot. Binnenkort gaan we vijf dagen naar Montpellier zonder kinderen. En deze zomer een week naar Burning Man in Californië, een festival in de woestijn. Een week geen smartphone, geen laptop. Geen verantwoordelijkheden. Zo kun je helemaal disconnecten.” Daniel: „Het is een soort speeltuin voor volwassenen. Ik ben er zeventien jaar geleden ook al eens geweest.” Sandra: „En ik ook al eens, maar nu gaan we voor het eerst samen.” Sandra: „Vijftien jaar geleden ben ik begonnen met Ctaste, een restaurant in Amsterdam waar je dineert in het donker en bediend wordt door mensen die blind of slechtziend zijn. Daarna heb ik de Sign Language Coffee Bar opgericht, waar je je koffie in gebarentaal bestelt bij dove of slechthorende barista’s. In die jaren heb ik heel veel superslimme en getalenteerde mensen ontmoet, vaak hoger opgeleid, die vanwege hun visuele of auditieve beperking werkloos waren of ver onder hun niveau werkten. „Zo kwam ik op het idee voor een nieuw bedrijf, waarmee ik negen jaar geleden gestart ben. Ctalents is een detacheringsbureau voor talentvolle, hogeropgeleide mensen met een visuele of auditieve beperking. Werkgevers weten niet dat deze mensen dankzij nieuwe technologie even efficiënt kunnen werken als een ander. Ze zijn extreem gemotiveerd en werken harder dan gemiddeld. Uit de cijfers blijkt ook dat het een succes is, want 90 procent van onze talenten werkt na een jaar nog steeds bij de werkgever waarmee we hen gematcht hadden. Via ons hebben 570 mensen een vaste baan gevonden. Mijn doel is dat dit er minstens 5.000 worden.” Sandra Ballij (42) woont in Amsterdam met haar kinderen Amélie (11) Sem (6). Daniel Mulder (46) woont in Haarlem met zijn kinderen Amaya (12) en Rosalie (7). Daniel heeft het evenementenbedrijf UP Events, Sandra leidt Ctalents, een detacheringsbureau voor mensen met een visuele of auditieve beperking. Ze verdienen beiden twee keer modaal. Daniel: „Ik heb Sandra ontmoet op de ondernemersvereniging waar we allebei lid van zijn. Zelf heb ik het evenementenbedrijf UP Events. We hadden al een locatie in Amsterdam-West. Nu hebben we een locatie erbij gekocht in Weesp. Het is een golfbaan, maar de bedoeling is dat we daar ook allerlei soorten evenementen gaan organiseren. Mijn bedrijf is geen social enterprise zoals Ctalents, maar ik vind mijn bedrijf ook maatschappelijk betrokken en duurzaam. We hebben de Green Key-certificatie en zijn bezig met een nog beter keurmerk voor groene bedrijven in de toeristische en evenementensector.” Sandra: „En ik vind natuurlijk dat het nóg socialer zou moeten.” Daniel: „Ondernemers zijn mensen die het beter denken te weten. Wij hebben allebei de neiging ons te bemoeien met het bedrijf van de ander. Maar daar wordt het niet altijd gezelliger van. We denken allebei dat we het bedrijf van de ander beter zouden kunnen runnen dan diegene zelf.” Sandra: „Misschien zouden we moeten ruilen!” Sandra: „We hebben best een goeie balans tussen werk en privé. Daarbij helpt het dat je als ondernemer flexibel bent. Dus ik kan maandagmiddag om drie uur gewoon mijn kids van school halen.” Daniel: „En ik doe dat met mijn kinderen op dinsdagmiddag. Eens per twee weken haal ik ze ook op vrijdag van school. En toen het laatst 30 graden was, stond ik om vier uur een watergevecht te voeren met mijn kinderen. Het is fijn dat je die vrijheid hebt.” Sandra: „Ik word weleens gevraagd om te spreken aan de andere kant van het land. Zeg ik dan ja? Dat hangt ervan af. Gelukkig heb ik een hele rits oppasmeisjes en een lieve moeder.” Daniel: „Als ik de kinderen heb, wil ik ze graag zien. Dus dan regel ik niet graag een oppas, tenzij het moet.” Daniel: „Of we dromen hebben? Ik wil gewoon gelukkig zijn met de kinderen en Sandra en mooie reizen maken. Daarnaast wil ik mezelf blijven ontwikkelen.” Sandra: „Ik wil graag Ctalents verder uitbouwen. 71 procent van mensen met een beperking is nu werkloos. Dat moet maximaal 20 procent worden. En ik zou graag mijn missie wereldwijd neerzetten.” Opstaan Daniel staat om 7 uur op. „Dan maak ik broodtrommels klaar als de meisjes bij mij zijn, en soms maak ik vlechten bij ze. Dat heb ik net geleerd. Daarna breng ik ze naar school. Op dagen zonder kinderen kan ik van zeven tot half negen gaan sporten.” Bij Sandra gaat de wekker om half zeven. „Afhankelijk van de dag kan ik nog snoozen of niet. Daarna fiets ik naar mijn kantoor in het Oosterpark.” Naar bed „Met kids eten we ’s avonds rond zes uur”, zegt Sandra. „Zonder kids kan het ook acht uur worden.” Sandra gaat naar bed om half elf, soms al om half tien, Daniel zo laat mogelijk: „Met kids om elf uur, als ik alleen ben twaalf uur of een uur.” Sport Daniel doet twee à drie keer per week aan krachttraining met een personal trainer en zou dat het liefst nog vaker doen. Zijn dochters zitten op hockey. Sandra doet aan boksen, yoga en hot yoga. „Ik doe vaak spontaan een lesje, bijvoorbeeld als een meeting niet doorgaat.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/FW0xznFLlwa3ILZ-HRoi2pjQCys=/1280x/filters:no_upscale()/s3/static.nrc.nl/images/gn4/stripped/data117992406-deaa04.jpg'/>]]></description>
      <guid>https://nrc.nl/nieuws/2024/07/05/we-zouden-elkaar-het-liefst-vaker-zien-a4858882</guid>
      <pubDate>Fri, 5 Jul 2024 07:02:09 +00:00</pubDate>
    </item>
  </channel>
</rss>
