<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Voor ons is het buitenland nu even Schiermonnikoog. En dat is helemaal prima’]]></title>
      <description><![CDATA[<p>Tessa : „Toen Rosie werd geboren, leek het alsof alles super- smooth  ging. ‘Vanavond zijn jullie thuis, lekker cocoonen’, zei de verloskundige. We moesten nog wel een hartfilmpje laten maken, omdat ze wat afwijkends hadden gezien op de twintigwekenecho.” Willem : „De kans was groot dat het zou goedkomen, hadden ze ons gezegd.” Tessa : „Eerst dronk ze niet. Toen Rosie eenmaal begon met drinken, liep ze blauw aan. Toen gingen alle alarmbellen  af.” Willem : „Na twee dagen werd ze overgeplaatst naar het [Amsterdamse ziekenhuis] AMC. Daar werd vastgesteld dat Rosie een hartafwijking heeft.” Tessa : „Ze heeft het scimitarsyndroom, de longslagader mondt uit in de holle ader.” Willem : „Het kwam erop neer dat ze niet zelfstandig kon ademen. Al heel gauw bleek dat een heel ingrijpende openhartoperatie nodig was. Eerst wilden ze haar laten groeien, maar ze kotste steeds alles uit. Toen ze drie maanden was, woog ze nog steeds onder de drie kilo. Ze is vervolgens geopereerd in het [Leids Universitair Medisch Centrum] LUMC.” Tessa : „Zes weken zaten we in een Ronald McDonald-huis. Ze heeft na de operatie twee keer een hartstilstand gehad en we kwamen op een punt dat we dachten: gaat dit nog wel goedkomen? Artsen wisten het ook niet meer.” Willem : „Telkens als ze de beademing probeerden af te bouwen, volgde een hartstilstand. Na zes maanden kwam ze pas thuis. Daarna is er nog heel veel gebeurd, maar nu lijkt het alsof we een gezond kind hebben dat zich normaal ontwikkelt.” Tessa : „De eerste weken waren een soort  blur , je bent net ouder geworden. Mijn moeder was een jaar eerder overleden dus die miste ik ook heel erg hierbij. Je leeft tussen hoop en vrees, maar tegelijkertijd hebben we die periode met elkaar wel heel goed doorgemaakt.” Willem : „We zijn zo dicht naar elkaar toe gegroeid. Ik ben ook zo extreem trots. Ik weet gewoon dat we altijd bij elkaar blijven. Daar twijfel ik geen microseconde aan. Dit hele gezin kan niet kapot.” Tessa : „Ze moet nu leren eten, dat is ons project dit jaar. Omdat ze drie maanden na haar operatie in coma heeft gelegen, heeft ze geen zuigreflex ontwikkeld.” Willem : „Dat is voor ons de afdeling ‘klein leed’.” Tessa : „Ik ben er ook veel relaxter door geworden, het komt zoals het komt. Laten we vooral kijken hoe wij haar zo gelukkig mogelijk kunnen maken.” Willem : „Vrienden van ons gaan naar Curaçao of Portugal, maar wij kunnen op dit moment nog niet buiten Nederland met vakantie vanwege haar sonde.” Tessa : „Voor ons is het buitenland nu even Schiermonnikoog.” Willem : „En dat is helemaal prima.”  Tessa van Heurck  (35) studeerde psychologie en bedrijfskunde en werkt vier dagen per week als ‘partnermarketingmanager’ bij Coolblue.  Aan het begin van de pandemie kreeg ze met man Willem dochter Rosie (1,5), die een hartdefect heeft, het scimitarsyndroom.  Willem Bos  (39) studeerde communicatiewetenschap aan de Universiteit Twente en  football management  in het VK. Daarna kwam hij via de UEFA  en de KNVB terecht bij recruitmentbureau Pro Contact. Daar is hij creatief directeur. Binnenkort treedt hij toe als partner. Samen verdienen ze zo’n 4,5 keer modaal. Tessa : „Ik heb ’s ochtends wat aanlooptijd nodig.” Willem : „Ik word wakker tussen vijf en zes en dan – paf – knal ik eruit. Ik zet Rosies voeding aan en geef haar medicijnen.” Tessa : „Vroeger ging Rosies sondevoeding 24 uur door, nu krijgt ze nog vijf voedingen per dag.” Willem : „Ik breng Tessa altijd koffie in bed. Rosie wordt wakker. Dan liggen we nog wel een kwartier met zijn drieën in bed, dat is heel gezellig.” Tessa : „Om acht uur komt de verpleegkundige, die komt vier dagen per week.”  Willem : „Ik fiets tussen zeven en kwart over zeven naar kantoor – belangrijk, omdat ik dan al creatieve dingen kan bedenken. Ik ben vroeg op kantoor, rond half acht. Met de directie willen we lekker kunnen knallen voordat de rest er is.” Tessa : „Ik werk twee dagen per week in Rotterdam en twee dagen thuis. Rosie mag nog niet naar het kinderdagverblijf. Het risico is te groot dat ze opgenomen moet worden als ze verkouden wordt.” Willem : „De verpleegkundige zorgt voor Rosie, en doet ook leuke dingen met haar.”  Tessa : „Rond half negen duik ik de studeerkamer in, een hoekje in onze slaapkamer. Als ik naar de wc ga, loop ik altijd langs Rosie en kan ik even met haar knuffelen, dat is heel leuk. ’s Avonds om zes uur gaat de verpleegkundige weg en ga ik koken.” Willem : „Ik kom dan ook ongeveer thuis. Rond zeven uur breng ik Rosie naar bed. Daarna bouwen wij vaak met zijn tweeën Legodingen, dat vinden we hartstikke leuk. We werken de hele dag achter computers, dus het is lekker om met elkaar iets te doen waarop je helemaal gefocust kan zijn. Als we klaar zijn, zetten we de doos op Marktplaats. We hebben net een BMW-motor afgemaakt, die is al verkocht.” Tessa : „Vroeger gingen we veel wandelen. Daarvan hielden we een dagboek bij, maar dat is nu moeilijker met een kind.” Willem : „Wat we ook deden: iedere zaterdag testten we in een ander hotel in de stad het ontbijt. Dat was ook geweldig. Het mooie aan een hotel is: je kan er al om zeven of acht uur terecht. Een koffietent gaat pas om negen uur open, dan zit ik al aan de lunch.” Tessa : „Ineens hebben we veel meer structuur in ons leven. We hebben gelukkig heel veel aan Willems ouders gehad. Zij hebben een jaar lang twee dagen per week op Rosie gepast toen er nog geen verpleegkundige was.”  Willem : „Nu maken we in het weekend vaak met zijn drieën een grote wandeling. Rosie gaat in de rugzak mee op mijn rug. Ik ben megadwangmatig, dus ik wil altijd naar de snoepwinkel in de Jordaan. Tessa zegt nog wel eens ‘het is buiten min 3, Willem, dat kan je niet maken!’ Als we er bijna zijn denk ik: je had wel gelijk.” Tessa : „We nemen haar ook vaak mee naar musea. Of we gaan eropuit met de fiets. ’s Avonds doe ik weleens de pgb-administratie, maar we kunnen ook rustig  Married at First Sight  kijken.” Willem : „ Million Dollar Island ,  Het Italiaanse Dorp: Ollolai ,  In de Ban van de Trouwring : alle  trash -tv vinden we heerlijk.” Tessa : „Ik vind het wel lastiger om verhalen uit mijn omgeving te horen over gewone babykwaaltjes zoals krampjes. Shit, kon ik me daar maar druk over maken, denk ik dan.” Willem : „Aan de andere kant hebben we een megasterk gezin waar we heel blij mee zijn en dit is wat het is.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Opstaan  Willem tussen vijf en zes, Tessa rond half zeven.  Boodschappen Op zondag bestelt Tessa de boodschappen online bij bezorgdienst Crisp. Laatste  grote uitgave  Een week naar Schiermonnikoog in een hotel met elkaar en ouders. Willem: „Alle zware periodes hebben we met onze ouders beleefd. Je ouders zijn op een gegeven moment weg en nu kunnen we nog dingen met ze doen.” Woning Koop, een benedenverdieping met tuin in Amsterdam-Oost, die Willem kocht in 2018. Binnenkort gaan ze verbouwen, de keuken en badkamer zijn aan vervanging toe.  Naar bed Willem: „Tussen half tien en half elf.” Tessa: „Nee joh, tussen negen en tien.” Huisdieren Nee. Willem: „Ik vind huisdieren helemaal ruk. Mag ik dat zeggen?”   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/22/voor-ons-is-het-buitenland-nu-even-schiermonnikoog-en-dat-is-helemaal-prima-a4117031</guid>
      <pubDate>Fri, 22 Apr 2022 00:00:00 +00:00</pubDate>
    </item>
    <item>
      <title><![CDATA[‘Ik heb ook enveloppen van de belasting gekregen, ze niet opengemaakt en daar buikpijn van gehad’]]></title>
      <description><![CDATA[<p>Karin : „Mijn vriend Anthoon en ik hadden een droom. We wilden zelfvoorzienend wonen, buitenaf. We zijn wel van de beestjes uit de natuur en de beestjes in huis. En toen hebben we in 2000 ons huis verkocht en zijn we op de Veluwe in een jarendertighuisje gaan wonen.  „We hadden ons bedrijf daar, mijn vriend was grafisch ontwerper. We hadden een moestuintje, kippetjes die we zelf slachtten. En we hadden een stukje land, met geitjes. In de eerste tien maanden hebben we tijdens de verbouwing nog in een caravannetje gewoond met de baby. Mijn zoon, het enige leuke kind op de wereld. „Ik was ‘de vrouw van’, zal ik maar zeggen. Deed de administratie en zo. Dat was super. Heel veel mensen hebben me voor gek verklaard. Ik heb de balletacademie gedaan en tien jaar lesgegeven. Zijn bedrijf was  booming . Ik heb mijn werk opgezegd om bij hem te gaan werken. Flauwekul dat dat niet zou kunnen. Ik ben niet anders geworden. We hebben altijd lol gehad. Tussen de middag zaten we altijd aan een grote tafel, met het personeel. Hij kookte heel erg lekker. Mijn vriend was altijd van de verhalen. „Anthoon kreeg in 2011 kanker. In april kregen we de mededeling dat het niet te verhelpen was en eind juli is hij gestorven. Gelukkig niet van de ene op de andere dag. Het kan altijd erger, hè?  „We hadden een generale repetitie gehad, twee jaar ervoor had ik kanker. Dat was ook kantje boord. We hebben heel goed afscheid genomen, alles voor het laatst gedaan. En elkaar aangekeken: moeten we verder nog iets zeggen? Nee.” Karin Mooijekind (56) woont in een benedenwoning in Arnhem. Haar zoon Anthoon (21) is uit huis.  Karin studeerde aan de balletacademie, gaf jarenlang balletles. Ze werkt nu zeven jaar in een dierentehuis in Velp, waarvan twee jaar als manager. Ze verdient net beneden modaal. Karin : „Ik werk nu als manager van een dierentehuis. Ik ben nog drie jaar op de Veluwe gebleven voor mijn zoon, toen heb ik faillissement aangevraagd. De brandnetels werden echt te hoog. Dat was verschrikkelijk. Ik ben verhuisd naar Apeldoorn. Ik moest werk vinden. Lesgeven ging niet meer, ik heb twee kunstheupen. Dus ben ik gaan poetsen, in slachterijen lopendebandwerk gaan doen. Dat was pijnlijk en zwaar. Ik heb heel veel hulp gehad van vrienden en mijn broer.  It takes a village , zeggen ze weleens – nou, dat is echt zo. Ik had een vriend die in het dierentehuis werkte. Ik heb er gesolliciteerd op een functie op het secretariaat. Daarna werd ik co-manager, en nu ben ik manager voor 38 uur in de week. „Ik sta om kwart voor zeven op. Dan knuffelen Jackie, mijn hond, en ik eerst tien minuten. Da's ons vaste ritueel. Ze is twee jaar geleden bij me komen wonen. Haar fokker kreeg haar terug. Haar genen zijn prima, maar er is wel wat aan de hand. Ze wordt helemaal gek als de bel gaat, als er post komt, dan vreet ze de deur op. Ze slaapt bij mij. Want ’s nachts waakt ze te veel.  „Ik douche iedere dag koud. Dat doe ik sinds een jaar. Eerst was het verschrikkelijk, nu heerlijk. Het is goed voor je ademhaling in stresssituaties. „Dan kleed ik me aan, maak een klein rondje met de hond. Om acht uur ga ik de deur uit. Da’s iedere dag weer een race tegen de klok. Dan hoop ik ergens mijn auto in de buurt te vinden. En dan ga ik naar kantoor. De hond gaat mee.  „Ik ben de nuchtere in het asiel. Ik houd wel van dieren. Maar ik houd ook heel erg van mensen. Er komen mensen die hun hond kwijt zijn, niet meer voor katten kunnen zorgen. Ik zie heel veel schrijnende situaties. Dat heeft me veel geleerd. Een kat is voor iemand die lang in de schulden zit een houvast.  „Ik heb zelf door het sterven van mijn vriend op de rand gezeten, ik heb ook enveloppen van de belasting gekregen, ze niet opengemaakt en daar buikpijn van gehad. Ik had gelukkig een vangnet, iemand die zei: nou maak je die enveloppen open. Als jij het niet doet, kom ik naar je huis. Anders was ik ook onder die brug beland. „Ik ben rond vijf uur, zes uur klaar. Dan ga ik na het werk eerst met Jackie naar het park, effe lekker lopen. Voor het hoofd. Ik kook rond zeven uur. Ik kijk weinig tv. Dat prikkelt me ook te veel. En ik kan eigenlijk niet zo goed tegen alle ellende op het nieuws. Ik luister soms wat klassieke muziek, lees  NRC  en houd wat contact met vrienden. Om kwart over negen begin ik al af te bouwen en loop ik het laatste rondje met de hond.” Karin : „Vorig jaar had ik de illusie dat ik mijn vrienden meer ging zien. Mijn vrienden zijn heel belangrijk. En mijn oudere broer Frank is onmisbaar voor mij. Maar er is niemand die ik heel veel zie. Iedereen weet dat ik slecht contact zoek. Daarom komen ze bij mij op de lijn, da’s echt fantastisch. „Ik vond het verschrikkelijk dat mijn zoon zo’n anderhalf jaar geleden uit huis ging. Ik heb mijn vrienden zelfs niet verteld dat mijn zoon op kamers ging. Ik ben een beetje een einzelgänger. Tegelijk is het mijn grootste nachtmerrie om alleen te blijven. Ik ben nu elf jaar alleen. Heb wel iets aan relaties gehad tussendoor. Maar ik moest voor een baan en voor mijn zoon zorgen, zelfstandig kunnen zijn. Ik wilde per se niet afhankelijk zijn. Dat is me ook gelukt. „Als ik nu bedenk dat ik op mijn vijfenzeventigste nog alleen ben... Ik verveel me nooit, hoor, maar het is soms eenzaam. Want je moet het altijd regelen. Je bent nooit vanzelf met iemand, hoeveel vrienden je ook hebt. Ik geloof niet in een tweede Anthoon. Daar ben ik niet naar op zoek. Er is een hoop gebeurd en ik ben heel erg gegroeid. Maar mijn ‘ik’ bestaat nog. En daar kan best wel iemand anders bij.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Hobby’s Karin wandelt veel, houdt van de natuur en gaat graag naar balletvoorstellingen in de schouwburg. Ook heeft ze een fascinatie met de dood. Ze heeft allerlei opgezette dieren in huis. De urnen van haar moeder en vorige hond staan er ook.  Bijzondere uitgave Nieuwe kunststof kozijnen. „Je kon hier eerst niet zitten, dan waaide je weg. Het was oud en rot en slecht.” Vakantie Eén keer per jaar. Eerst kamperen, maar dat gaat lastig met hond Jackie. Met haar zoon maakte ze een aantal stedentrips, een traditie nadat haar vriend was overleden. Nu gaat ze vaak buiten het seizoen in een huisje. „Twee jaar geleden ging ik voor het eerst alleen. Ik was bang dat ik zielig zou worden, maar heb het echt heerlijk gehad.” Naar bed Rond half 11.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/15/anders-was-ik-ook-onder-die-brug-beland-a4113870</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[‘Eigenlijk hebben we geen hobby’s die we delen’]]></title>
      <description><![CDATA[<p>Mariska : „Sinds twee jaar heb ik een biologische oogsttuin in Zoeterwoude. Dat is hard werken. Tussen maart en november ben ik zes dagen per week op de tuin, op zondag doe ik de administratie en werk ik de website bij. In december en januari rust ik uit, in februari begin ik weer met plannen maken en zaden bestellen.” Maarten : „Ik heb twee kinderen uit een eerdere relatie, die drie tot vier dagen per week bij ons wonen. Als zij er niet zijn, ben ik ’s avonds vaak op de tuin, om te sproeien en zo. In het eerste jaar hielp ik ook met grasmaaien, onderhoud en frezen. Mijn vader is ook vaak op de tuin te vinden.” Mariska : „De grond waarop de oogsttuin ligt, is van Maartens ouders. Zij wonen ernaast. Deze zomer trekken wij in hun woning en gaan zij in een mantelzorgwoning erachter wonen.” Maarten : „Ik ben sinds 2014 homeopaat. Zo’n vijftig  uur per week werk ik in een gezondheidscentrum in Leiden. Daarvóór was ik businessconsultant bij een bedrijf dat communicatiestromen tussen ziekenhuizen aan elkaar koppelt. Ik vond het wel leuk werk, maar het ging mij te veel over declarabele uren. Toen mijn vader reuma kreeg en zijn klachten verdwenen nadat hij contact had gezocht met een homeopaat, was mijn interesse gewekt en ben ik aan een opleiding begonnen.” Mariska : „Ik heb eerder bijna twintig jaar in de culturele sector gewerkt, onder andere voor Oerol en het festival Duizel in het Park in Rotterdam, dat ik zelf heb opgezet. Daar kwamen steeds meer maatschappelijke kwesties aan de orde. Kun je bijvoorbeeld wel saté van plofkip serveren op een festival? Ik ben toen lezingen over duurzaam voedsel gaan organiseren. „Maar ook als consument rezen steeds meer vragen. Ik had drie jaar lang een relatie met een boer en in die tijd ontdekte ik dat ik helemaal geen stadsmeisje was, maar heel gelukkig werd van stampen door de modder. De relatie strandde, maar de interesse in de voedselketen bleef.” Maarten : „Het heeft vier jaar geduurd voordat ik als homeopaat een normaal inkomen verdiende. In die tijd ben ik gescheiden. Om wat bij te verdienen, werkte ik twee tot drie dagen per week in de poelierswagen van een vriend op de Haagse markt. Dat was een prettige fysieke afwisseling met het denkwerk als homeopaat.” Mariska Verhulst (45) en Maarten Verzaal (46)  kennen elkaar vijf jaar en wonen sinds 3,5 jaar samen. Maarten heeft twee kinderen uit een eerdere relatie. Ze wonen drie tot vier dagen per week bij hem. Mariska was eerder werkzaam in de culturele sector en runt sinds twee jaar een biologische oogsttuin in Zoeterwoude.  Maarten was businessconsultant in de gezondheidszorg en werkt sinds 2014 als klassiek homeopaat in Leiden.  Samen verdienen ze één keer modaal, dit jaar wordt dat naar verwachting anderhalf keer. Mariska : „Na mijn tijd op de boerderij heb ik nog even een projectbureau gehad op het gebied van bewustwording over voedsel. Maar dat was vooral computerwerk. Toen leerde ik Maarten kennen.” Maarten : „Mariska wilde heel graag iets met haar handen doen. De grond van mijn ouders bood een geweldige kans.” Mariska : „Maarten stimuleerde me om op mijn veertigste een carrièreswitch te maken. De timing was perfect: net vóór corona. Met de tuin kon ik tijdens de crisis omzet maken, dat was in de culturele sector niet meer gelukt. Klanten betalen per seizoen een vast bedrag, in ruil daarvoor mogen ze dertig weken lang groenten oogsten.” Maarten : „De klanten oogsten zelf, zodat ze zien dat niet alle groente perfect is en dat een oogst weleens kan tegenvallen.” Mariska : „Zo leren ze de risico’s van het tuindersvak kennen. En ze zien wat groente kost, want na elk seizoen krijgen de klanten inzicht in mijn boekhouding. Tot nu toe heb ik niks verdiend.” Maarten : „Dat komt doordat er in het begin veel investeringen  gedaan moesten worden: een frees, een trekkertje, schoffels …” Mariska : „Best spannend, al die uitgaven. Voorheen had ik alleen een pc. Ik begon met 40 gezinnen, dit jaar heb ik er 160. Er is ook een groep mensen uit een Leidse kerk die wekelijks komt oogsten voor de voedselbank. De bedoeling is dat ik dit jaar wat ga verdienen.” Mariska : „In het hoogseizoen is het niet mogelijk om samen even op vakantie te gaan, want dan moet ik vervanging regelen en ik vind het nu nog moeilijk om de tuin los te laten. Maar deze zomer gaan we het wel een keer doen.” Maarten : „Eigenlijk heb ik hetzelfde met mijn praktijk. Ik werk wel samen met andere homeopaten, maar kan mijn eigen patiënten heel moeilijk aan een ander overlaten. Dus eigenlijk heb ik altijd dienst. Ik ga wel een paar keer per jaar een dag vissen met mijn broer.” Mariska : „Daar vind ik niks aan. Eigenlijk hebben we geen gedeelde hobby’s. Zelf maak ik graag langeafstandswandelingen met een vriendin.” Maarten : „Ik fokte ooit Duitse herders en ik heb ook bewakingshonden getraind, tot in Nigeria aan toe. Maar daar ben ik mee gestopt toen ik kinderen kreeg en mijn praktijk drukker werd.” Mariska : „Werk is voor ons beiden een passie. Maarten wil zelfs nooit met pensioen.” Maarten : „Het is te leuk om mee te stoppen. Ook omdat ik het doe uit idealisme. We willen met ons werk allebei laten zien dat dingen anders kunnen. Dat het geen hobby is, maar een vak waar je een modaal inkomen mee kunt verdienen.” Mariska : „Ja, ik ben niet met de tuin begonnen omdat ik de beste slateler ter wereld ben, maar omdat ik geloof in duurzame landbouw.” Maarten : „We moeten er alleen wel voor waken dat we genoeg tijd hebben om bij te komen van het harde werken, voor elkaar en voor sociale contacten.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen Mariska en Maarten en zijn kinderen wonen in een huurhuis op een industrieterrein in Zoeterwoude-Rijndijk, op drie minuten fietsen van Mariska’s tuin. Deze zomer verhuizen ze naar de woning van Maartens ouders, naast de tuin. Zijn ouders gaan in een mantelzorgwoning wonen achter hun huidige huis. Vervoer Maarten gaat op de fiets naar zijn werk in Leiden. Mariska heeft een bestelbusje om spullen in te vervoeren. Hun ‘gewone’ auto hebben ze verkocht, omdat ze die niet meer nodig hadden. Vakantie In januari zijn Maarten en Mariska samen een week naar de Weerribben geweest. Deze zomer willen ze ook nog even weg. Maarten droomt van een huisje in Zweden of op een andere stille plek, voor ‘later’. Boodschappen Mariska en Maarten eten groenten uit eigen tuin en halen andere biologische boodschappen bij een online supermarkt met Nederlandse producten. Hulp Mariska krijgt in de tuin hulp van vrijwilligers. Sparen Ze sparen voor hun nieuwe huis, dat moet worden verduurzaamd en waarvan de zolder moet worden verbouwd. Op de lange termijn wil Mariska de tuin, die ze nu pacht van haar schoonouders, graag kopen. Grote uitgave De dakkapel die op het nieuwe huis komt en een bestelbus voor Mariska.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/08/eigenlijk-hebben-we-geen-hobbys-die-we-delen-a4110305</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[‘Zo onzeker als 30 jaar terug, zo stabiel ben ik nu’]]></title>
      <description><![CDATA[<p>Monique van der Weijden : „Ik woonde in Reeuwijk in een huis met drie verdiepingen en praktijk. Ik had helemaal geen plannen om te verhuizen. Mijn zoon wilde iets kopen in Amsterdam. ‘Je gaat toch niet mee in die gekkigheid’, zei ik. Vijf, zes, zeven ton, het was allemaal niet genoeg. Toen kwam hij aan met een boot aan de Oude Schans. Iedereen was direct enthousiast en binnen no time heeft hij deze boot gekocht.  „Een paar weken later belde mijn zoon opnieuw. ‘Mam, we beginnen een vloot’, zei hij voor de grap. De eigenaar van zijn wasserette bleek ook een boot te koop te hebben. Samen zijn we naar dit schip gaan kijken. Ik woonde al twintig jaar in een prachtig huis aan de vaart, met een sloepje erbij. Midden in de natuur in een plassengebied. De stad leek me altijd te druk, verhuizen was eigenlijk helemaal geen optie. Maar ik zette één stap op deze boot en dacht: dit is mijn plek. De boot is rood – mijn lievelingskleur – en heet Freedom. Mijn bedrijf en missie gaan over de weg naar innerlijke vrijheid, dus alles kwam bij elkaar.  „Veel mensen zeggen: zo’n boot is niets voor jou, want je moet een goede klusser zijn. Elke zes jaar moet die boot naar de werf. En heel spannend: je koopt zo’n boot, maar dan heb je nog geen ligplaatsvergunning. Maar ik zie het verder wel.  „Als ik op een boot ben, voel ik me thuis. Het is het  cosy  gevoel van de baarmoeder, de ruimte is altijd in beweging. Er zijn mensen die vragen of ik moet wennen. Maar ik ben gewoon thuis. Ik zet een stap buiten de boot en sta op de markt.  „Ik vond het natuurlijk ook wel spannend: nu moet ik helemaal opnieuw aarden. Maar ik leer allemaal leuke mensen kennen. Ik heb me opgegeven voor een vijfdaags theaterritueel voor vrouwelijke ondernemers. Elke avond ga ik struinen. Ineens sta ik in de Negen Straatjes of op de Dam. Er gaat voor mij een wereld open aan theater, kunst en musea, dat is heerlijk. Ik ben heel erg gefocust geweest op mijn kinderen grootbrengen en werk. Daar heb ik enorm van genoten. Nu ervaar ik meer ruimte om ook volop van de geneugten van de stad te genieten.” Monique : „Ik ben de op een na jongste uit een gezin van twaalf. Thuis werd gewerkt, echt een ondernemersfamilie. Op de bank zitten en een boek lezen was er niet bij. We moesten het erf aanharken, de auto wassen en de paardenstallen uitmesten.  „Mijn vader nam het boerenbedrijf van mijn opa over en is later in de boerderijenhandel gegaan. Ook ik werkte in de makelaardij, als filiaalhoudster in Alphen aan de Rijn. Mijn eerste kind kreeg ik jong, op mijn twintigste. Na de tweede bleef ik thuis voor de kinderen en verzorgde ik acht paarden en reed ik dressuur. Van ’s morgens vroeg tot ’s avonds laat was ik in de weer. Mijn huis was ook een soort café. Op zondag reed ik dressuurwedstrijden, dan gingen de vier kinderen gezellig allemaal mee. Als ik terugkijk, weet ik niet hoe ik het allemaal heb gedaan, maar uiteindelijk was het veel te veel. Ik werd op zeker moment depressief en kwam bij een arts in België terecht die familie-opstellingen [alternatieve psychotherapie] deed. Dat was een openbaring voor mij. Mijn oudste broer Martien overleed na een auto-ongeluk toen hij 23 en ik 11 jaar was. Hij was mijn maatje, zorgde voor mij. Mijn moeder keerde naar zijn overlijden naar binnen. Er was in zo’n groot gezin geen tijd om te rouwen. Ik kwam er in de familie-opstelling achter dat ik verdriet voor mijn moeder droeg. Het opstellingenwerk bracht mij enorm veel verlichting. Daarna ben ik in therapie gegaan. Ik ging NLP [neuro-linguïstisch programmeren] doen, reiki, familie-opstellingen. Na mijn scheiding ben ik een vijfjarige opleiding psychosynthese gaan doen in Utrecht. Ik heb keihard gewerkt.  „In 2005 ben ik begonnen met mijn coachingspraktijk GoMotions. Ik begeleid mensen met existentiële vraagstukken. Wie ben ik? Wat is de betekenis van mijn leven? Mijn cliënten komen één keer, soms drie of vijf keer, maar meestal niet vaker.  „Twee dagen per week werk ik buiten de deur bij bedrijven waar ik familie- en organisatie-opstellingen faciliteer. Ook zie ik nog cliënten in Reeuwijk. Dan sta ik om half zeven op en ga ik naar Osdorp waar mijn auto staat. Het is nog niet zo gemakkelijk om een parkeervergunning te krijgen in het centrum.  „In Amsterdam begeleid ik de mensen thuis op mijn boot. Ik start de dag met mails. Voordat ik met cliënten begin, ga ik tien minuten zitten en zorg ik dat ik in mijn eigen lijf ben geland. Meestal begeleid ik drie mensen op een dag en rond zes uur ben ik klaar. Dan doe ik nog wat administratie en ga ik naar buiten, mijn boodschappen doen. Hier om de hoek zit een Albert Heijn, maar wat ik het allerlekkerste vind, is zaterdag naar de markt gaan. Ik kook iedere dag, gezond, ik vind het belangrijk dat ik voldoende fruit en groente binnenkrijg. Ik heb net een afspraak gemaakt met de sportschool in het Marnixbad om te gaan sporten.  „Vanavond ga ik lekker eten in een restaurant met een lieve vriendin. Ik kan ook nog weleens een journaal terugkijken via de laptop of een heerlijke Netflix-serie volgen. Of ik lees de krant. „Rond een uur of tien ga ik naar bed. Ik wil gewoon lekker fit zijn ’s ochtends.  „Zo onzeker als ik dertig jaar geleden was, zo stabiel ben ik nu. Ik ben ongelofelijk dankbaar dat ik gezonde kinderen en kleinkinderen heb. Ik woon hier op een waanzinnige locatie. Als ik iets mocht veranderen, denk ik dat ik toch nog een leuke man wil. Om samen leuke dingen te doen.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Monique van der  Weijden  (60) werkte na de havo en een jaar highschool in de VS een paar jaar in de makelaardij. Na haar scheiding in 2004 deed ze onder meer opleidingen voor familieopstellingen, NLP en psychosynthese. Ze heeft haar eigen praktijk als coach en therapeut en werkt fulltime. Ze verruilde onlangs haar huis in Reeuwijk voor een woonboot in Amsterdam. Zoons Rik (38) en Bram (31) wonen om de hoek. Dochters Manon (36) en Anique (33) wonen op een halfuur rijden. Ze heeft vier kleinkinderen, in de leeftijd van vier maanden tot drie jaar. Ze verdient ongeveer 1,5 keer modaal.  Opstaan Tussen half zeven en half acht. Wonen Monique heeft een woning in Reeuwijk die ze binnenkort  verkoopt en een woonboot vlak bij de Lindengracht in Amsterdam. „Ik stap zo de markt op.” Laatste grote aankoop Een woonboot. Huisdieren Geen. „Ik wil vrij zijn en morgen op reis kunnen.” Spitsuur Niet. „Ik ben heel graag op tijd. Vaak ben ik overal een half uur te vroeg, omdat ik me dan nog kan voorbereiden.” Hobby's Schilderen, reizen en wandelen. Daarnaast heeft ze een roman geschreven,  Wild Hart . Die kwam uit in 2018.  Bedtijd Tien uur.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/04/02/zo-onzeker-als-30-jaar-terug-zo-stabiel-ben-ik-nu-a4106623</guid>
      <pubDate>Sat, 2 Apr 2022 00:00:00 +00:00</pubDate>
    </item>
    <item>
      <title><![CDATA[‘Wij werken hier thuis met draaiboeken’]]></title>
      <description><![CDATA[<p>Abel : „Wij zeggen altijd dat ons leven is als een mengpaneel, met allemaal schuiven. We hebben wel twaalf projecten naast elkaar lopen, en soms krijgt het een wat meer aandacht dan het ander. Ik ben sinds twee maanden met pensioen. Ik was docent recht op het ROC in Arnhem en werkte aan een boek over een Franse tankcommandant die ik ontmoet heb. Acht jaar lang begon ik om vijf uur ’s ochtends met schrijven. En we zijn allebei bezig met documentaires maken.” Ingrid : „Ook hebben we nu zeven jaar een zeilboot. Ik moet om het andere weekend werken, want ik heb een baan in de zorg. Maar als dat niet hoeft, ben ik op de boot bezig.”  Abel : „Een heel grote boot is het. We gaan vanaf 1 juni een wereldreis maken. In etappes.” Ingrid : „Hij is zeewaardig, maar allerlei dingen waren niet compleet. Dus we zijn veel aan het klussen, schuren, plakken. Ik heb het eelt op mijn knieën zitten.” Ingrid Drijfhout  (56) en  Abel Postema  (66) wonen in Wijchen. Abel is net twee maanden met pensioen, hij doceerde recht aan een mbo in Arnhem. Ingrid heeft twee banen als verzorgende: in de psychogeriatrie en in de verstandelijkgehandicaptenzorg. Het stel is nu zo’n tien jaar samen. Abel heeft twee dochters (van 32 en 34 jaar) uit een eerder huwelijk, en Ingrid één (22 jaar). Zij zijn uit huis. Het stel verdient samen ruim twee keer modaal. Abel : „Ik heb een Land Rover uit 1974. Die oldtimer moest geschuurd en gespoten worden, in originele kleuren. Sinds mijn pensioen ben ik daar dagelijks, nu zo’n zes weken, mee bezig. Dat ik zoveel doe, is, denk ik, omdat ik tot mijn elfde heel vaak in het ziekenhuis heb gelegen, met longontstekingen en een hersenvliesontsteking. Dan lag ik naar buiten te kijken, naar klasgenootjes die sneeuwballen aan het gooien waren. Toen ik werd ontslagen, werd ik als een soort  pinball  in een flipperkast afgeschoten. Ik ben zelfs op mijn elfde op de fiets door Nederland gegaan.” Ingrid : „Het is ook karakter. Jij wil altijd iets onderzoeken, ontdekken. Mijn drijfveer is dat ik niet kan stilzitten. Ik vind het fijn om actief te zijn, voor andere mensen dingen te betekenen. Ertoe doen. Bezig zijn kan ook betekenen: een boswandeling maken, hoor. Het hoeft niet altijd de boot te zijn.” Abel : „Wij duiken ook samen. Dat moet je met een buddy doen, zij is mijn buddy. Nou moet ik wel zeggen: dan vind ik ons teamwork minder goed gaan. Meestal zitten we wel een beetje te kibbelen.” Ingrid : „Ik ben heel secuur en Abel heeft zoiets van: het zit wel goed, we gaan onder water.” Abel : „Ze is heel precies. Het mooie is wel…” Ingrid : „...we vullen elkaar aan.” Abel : „Onze dagen zijn heel lang. Ik word ’s ochtends tussen vijf en half zeven wakker. Dan ga ik rond half zeven koffie zetten voor ons tweeën en kom ik met een kopje naar boven. ’s Avonds om ongeveer één uur gaan we naar bed.” Ingrid : „Ik word rustig wakker. Meestal heb ik een avonddienst gehad. Ik ben verzorgende en heb twee werkgevers. De ene in de psychogeriatrie, de andere in de verstandelijkgehandicaptenzorg. Het ene is heel fysiek. De ochtendzorg: mensen verzorgen, aankleden en helpen met ontbijt. Het andere is meer op het psychische vlak. Ik vind het een uitdaging om van het een naar het ander te gaan, dan zit je in een andere wereld. Ik heb een heel wisselend rooster van vroege en late diensten.” Abel : „’s Avonds rond half twaalf zit ik te wachten met een crackertje met haring of zo, als ze thuiskomt.” Ingrid : „Lief, hè.” Abel : „Soms begint ze ’s ochtends weer om acht uur. In het begin maakten we een kopietje van haar rooster en kon ik het zien, tegenwoordig is het niet meer bij te houden.” Ingrid : „In de ochtend maken we meestal een planning voor de dag erna. Soms heb ik eerst een korte ochtenddienst, en dan een lange erachteraan. Dan ga ik tussendoor naar huis. Zwaar vind ik het niet. Het een is drie uurtjes in de ochtend. Dan heb je nog vijf uur voordat je een late dienst moet doen. „Als wij ergens naartoe gaan, naar de duikclub, of de boot, of als we gaan filmen, dan moet er van alles mee.” Abel : „Om de tijd niet al te veel met kibbelen verloren te laten gaan, werken we met draaiboeken. In huis liggen gewoon hopen klaar met bepaalde projecten. Als we gaan duiken, liggen de duikspullen bij elkaar. Als we naar de boot gaan, hebben we in de loop van de week alles daarvoor op een hoop gelegd. Dat we het zó in de auto kunnen leggen.” Ingrid : „Ons huis is een soort pakhuis. We hebben overal tassen staan.” Abel : „We kunnen het ons niet permitteren iets te vergeten. Voor de buitenstaander ziet het eruit als chaos, ons leven. Maar het is georganiseerd. En soms loopt het niet zoals gedacht. Ik wilde een documentaire maken over mijn boek in de Westelijke Sahara in Marokko. Toen zeiden de coronamaatregelen in Marokko: het kan niet. Ik heb geleerd niet te gaan kniezen en ben aan de Land Rover begonnen.” Ingrid : „Anders kan je dit ook niet volhouden. Je moet flexibel zijn. Ik vond het heel spannend. Voor de reis aanstaande zomer ga ik een  sabbatical  nemen. Als ik geen toestemming krijg van mijn werkgever, dacht ik, neem ik ontslag. Want ik heb de keus zeven jaar geleden gemaakt, toen we het schip kochten, om meer te doen dan alleen een beetje in Nederland rond te varen. In de zorg hoef je helemaal niet bang te zijn dat je werkloos raakt. Maar ik ben wel opgevoed met: je moet zorgen voor jezelf, vastigheid is belangrijk. Maar als ik terugkom, kan ik weer aan het werk. Er was gewoon een oplossing. Dat leer je dan ook weer in het leven.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Hobby’s Ingrid en Abel hebben ontzettend veel hobby’s. Abel gaat graag motorrijden en kookt veel. Ingrid is creatief op naaigebied. Samen gaan ze graag naar bluesfestivals, werken ze aan de Land Rover, de zeilboot of in de tuin. Abel: „Ingrid is heel technisch. Zij ligt dan meestal onder de Land Rover, en ik werk aan de buitenkant.” Vakantie Het stel heeft een huisje in Frankrijk waar ze graag komen. Ingrid: „Dat is onze ontspanning, maar ook weer inspanning. Want in elk seizoen is daar iets te doen. Begin januari waren we er een kleine twee weken en hebben we allemaal klussen gedaan.” Televisie De laatste tijd kijken Ingrid en Abel graag samen een Franse film. Ze spreken allebei de taal, zo houden ze het bij. Naar bed Rond 01.00 uur.   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/25/wij-werken-hier-thuis-met-draaiboeken-a4105277</guid>
      <pubDate>Fri, 25 Mar 2022 00:00:00 +00:00</pubDate>
    </item>
    <item>
      <title><![CDATA[‘Duurzaamheid is  echt iets van ons  samen geworden’]]></title>
      <description><![CDATA[<p>Simon : „Ik ben medeoprichter en -directeur van een groeiende start-up. Dat is een leuke fase. We hebben vorig jaar een nieuwe productiehal neergezet, het team groeit en het aantal opdrachten ook. Chainable maakt keukens van gerecycled materiaal die ook volledig herbruikbaar zijn. Onze klanten zijn voornamelijk woningcorporaties, zorginstellingen, modulaire bouwbedrijven en een enkele belegger met appartementencomplexen. Per jaar worden in de verhuurmarkt zo’n 200.000 oude keukens afgedankt en verbrand. Dat kon beter, vonden mijn twee compagnons en ik. Daarom hebben we in 2020 Chainable opgezet.” Sharon : „Ook thuis proberen we onze ecologische voetafdruk zo klein mogelijk te houden.” Simon : „We vliegen zo weinig mogelijk en eten al twee jaar vegetarisch.” Sharon : „We hebben wel allebei een auto. Ik probeer zo veel mogelijk te fietsen, maar vaak is de auto wel zo makkelijk en snel.” Simon : „Van huis heb ik meegekregen dat duurzaamheid belangrijk is. Mijn moeder werkte lang bij ecologisch centrum De Kleine Aarde hier in Boxtel en mijn vader heeft het huis duurzaam verbouwd. En we hadden een moestuin.” Sharon : „Als ik Simon niet had ontmoet, weet ik niet of ik me had gerealiseerd hoe belangrijk duurzaam leven is. Bij mij thuis hadden we zonnepanelen, maar verder was duurzaamheid geen groot thema. Inmiddels is het echt iets van ons samen geworden. Ook nu we op zoek zijn naar een huis, rijst de vraag: wordt het een duurzaam nieuw huis of een oud huis dat we duurzaam gaan verbouwen?” Simon Rombouts (28) studeerde natuurwetenschappen en innovatiemanagement in Utrecht en deed een master sustainable business en innovatie. Hij zette in 2020 met twee compagnons het bedrijf Chainable in Gilze op, dat recyclebare keukens maakt uit gerecycled materiaal.  Sharon Schoemacher (27) studeerde pedagogiek in Eindhoven en rondde daarna de master orthopedagogiek in Utrecht af. Zij werkt in een kleinschalige -psychologenpraktijk.  Simon en Sharon wonen in Boxtel en verdienen samen bijna twee keer modaal. Simon : „Het is erg moeilijk om een huis te vinden. Als ondernemer moet je cijfers van drie jaar achtereen kunnen laten zien om een hypotheek te krijgen, en die heb ik nog niet. Verder heb ik een studieschuld. En als huurders hebben we geen overwaarde. Daar komt bij dat het huizenaanbod klein is en er vrijwel altijd wordt overboden. Het liefst blijven we in Boxtel, maar elders in de regio kan ook.” Sharon : „We hebben allebei in Utrecht gestudeerd, maar zijn teruggekomen naar Boxtel vanwege mijn werk en omdat onze familie hier woont.” Simon : „Sinds corona werk ik de helft van de tijd op kantoor om contact te hebben met collega’s en klanten die langs willen komen. Anderzijds is het ook lekker om thuis ongestoord te kunnen werken.” Sharon : „Ik ben orthopedagoog in een psychologenpraktijk. Ik doe diagnostiek en behandeling van kinderen en jongeren tot ongeveer 21 jaar. Ik vind het mooi om hen en betrokkenen te kunnen helpen bij diverse hulpvragen. Vaak kunnen we veel voor kinderen, ouders en scholen betekenen. Ik ga nu alleen naar mijn werk voor contact met cliënten, dat is ongeveer de helft van de week.”  Simon : „In onze vrije tijd doen we veel samen. Series kijken, spelletjes, sport, familie bezoeken.” Sharon : „Doordeweeks eten we regelmatig bij onze ouders. En twee tot drie keer per week rijd ik paard. Heel af en toe ga ik met Simon hardlopen, maar hij loopt sneller dan ik.” Simon : „In april hoop ik de halve marathon van Utrecht te lopen in een tijd tussen de twee uur en twee uur tien. Verder doe ik aan tennis en padel.” Sharon : „Twee jaar geleden heb ik een hoornvliesontsteking gehad. Daardoor heb ik in één oog nog maar 30 procent zicht. Gelukkig is dat dankzij een medische contactlens verbeterd tot 70 à 80 procent onder optimale omstandigheden.” Simon : „Dat was echt een schokkende ervaring, die wel enige gevolgen heeft gehad voor ons leven.” Sharon : „Ik kan alles, hoor. Werken, paardrijden, autorijden, alleen niet alles op één dag. Ik moet mijn energie spreiden. Op een terras ga ik bijvoorbeeld met mijn rug naar de zon zitten, want met veel zon zie ik minder. En als ik ’s avonds ergens heen ga en moe ben, moet Simon mij wel eens ophalen, omdat ik dan minder goed kan rijden in het donker.” Simon : „Bij zwemmen mag de lens niet nat worden en vliegen is niet handig met al die flesjes medische vloeistof.” Sharon : „Uit hygiënische overwegingen heb ik echt een badkamer nodig. Dus kamperen zit er niet meer in.” Sharon : „We leven best zuinig, zo zijn we  opgevoed. En ook omdat we sparen voor een huis.” Simon : „Maar we bezuinigen niet op boodschappen.” Sharon : „We kopen veel verse groente en die zijn duur. Ik let wel op aanbiedingen.” Simon : „Maar we gaan bijvoorbeeld niet vaak uit eten – al ging dat afgelopen jaar vaak vanzelf omdat de horeca dicht was.” Sharon : „Simon doet op vrijdag vaak de boodschappen, dan maak ik intussen het huis schoon.” Simon : „Ik kook vaak in het weekend, Sharon doordeweeks. De was heb ik aan haar overgelaten, want ik doe toch alles fout.” Sharon : „Hij is in staat om de was achterstevoren, ondersteboven en binnenstebuiten op te hangen.” Simon : „En als iets in drieën moet worden opgevouwen, doe ik het in tweeën, dat soort dingen.” Sharon : „Een van onze belangrijkste toekomstplannen is dat grotere huis. En op termijn willen we graag kinderen.” Simon : „Ik zou graag mijn bedrijf verder zien groeien. Vorig jaar hebben we honderdvijftig keukens verkocht. Die schaal hebben we nodig om te kunnen uitbouwen en concurrenten aan het denken te zetten om ook duurzaam te gaan produceren.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen Simon en Sharon wonen in een huurappartement in Boxtel. Ze zoeken een groter huis in de -regio. Vervoer Ze hebben allebei een auto, maar proberen zo veel mogelijk op de fiets te doen. Vakanties In 2019 zijn ze zes weken naar Cuba en Guatemala geweest. „Dat was onze wereldreis.” Vorig jaar zijn ze met een camper naar Portugal geweest, maar dat bood te weinig hygiënische faciliteiten voor Sharons oogmedicijnen. Afgelopen twee jaar gingen zij ook enkele keren een weekendje weg in Nederland. Taakverdeling Sharon maakt het huis schoon, Simon doet de boodschappen. Sharon kookt door de week en doet de was, Simon kookt in het weekend. Sport Sharon rijdt paard, fitness staat nu op een lager pitje. Simon doet aan tennis en padel en traint voor de halve marathon in Utrecht.  Sparen Ze sparen voor een huis.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/18/duurzaamheid-is-echt-iets-van-ons-samen-geworden-a4102896</guid>
      <pubDate>Fri, 18 Mar 2022 00:00:00 +00:00</pubDate>
    </item>
    <item>
      <title><![CDATA[‘We hebben vier kinderen, dus is er altijd wat’]]></title>
      <description><![CDATA[<p>Marieke : „Ik ben een centrum voor integrale zorg aan het opzetten. Eerst deed ik dat naast mijn baan als maag-darm-leverarts, de nachtdiensten en een man die hard werkt. Ik mocht het plan presenteren bij een zorgverzekeraar en toen kwam Covid: de geldkraan ging dicht. Dat hakte erin. Shit, dacht ik. We gingen beeldbellen met patiënten. Mijn energie lekte weg.” Marieke Gielen (45) is maag-darm-leverarts. Ruim een jaar geleden besloot ze een centrum te beginnen voor integrale geneeskunde en haar baan in het ziekenhuis te verruilen voor een praktijk als zelfstandige, doktermarieke.nl.  Taco Anema (45) studeerde werktuigbouwkunde (niet afgemaakt), had een bedrijf in zonnebankdouches en is oprichter en directeur-grootaandeelhouder van elektrischefietsenfabrikant QWIC. Hij heeft 150 mensen in dienst en verkoopt zo’n 60.000 fietsen per jaar.  Taco en Marieke zijn getrouwd en verdienen samen acht keer modaal. Ze wonen met hun kinderen – Emilie (12), Daan (11), Olivier (8) en Pien (5) – in Bussum.  Taco : „Na het overlijden van je moeder ben jij door een hele intense tijd gegaan.” Marieke : „Tijdens het verzorgen van mijn moeder ben ik me gaan herinneren dat we veel meer zijn dan ons fysieke lijf. Het lichaam, fysieke pijn, is wel vaak de ingang, maar meestal ligt er iets heel anders onder, zoals trauma of een kindspijn. Ik ben begonnen met meditatie. ‘Spiritualiteit’ vind ik een lastig woord, het klinkt alsof je jezelf boven de rest plaatst, terwijl we allemaal spirituele wezens zijn. Het was een transitie.” Taco : „Als MDL-arts vond ze de afslag naar internist eerst maar niks. Ze wilde ‘het echte werk’ doen. Ik noemde haar altijd grappend: de loodgieter.”  Marieke : „Toen ik nog in het ziekenhuis werkte, was er al een groep mensen met chronische klachten die we niet goed konden helpen – patiënten met prikkelbaredarmsyndroom bijvoorbeeld. Ik heb nu interventies geleerd zoals hypnose en regressie, waarmee je de poort naar de onderliggende klacht kan openen. Mensen komen zelf vaak al met de oplossing, maar je moet er als arts ook voor openstaan.” Taco : „Ik had altijd al bedrijfjes. In onze studententijd deed ik het licht en geluid voor feestjes. In 2004 ben ik uit het bedrijf gestapt dat ik toen runde met twee vrienden, Sunshower. Kort daarop kreeg het plan voor een bedrijf in elektrische fietsen vorm. Dat heb ik opgezet met een oud-huisgenoot, Michiel. Hij had net een fietstocht gemaakt naar Beijing, daar had hij de elektrische fiets gezien. We zijn in een café in Amsterdam gaan zitten en gewoon begonnen. Echt ‘delfterikken’.  Marieke : „Toen leerden wij elkaar net kennen.” Marieke : „Om zes uur ga ik er als eerste uit en doe ik mijn ochtendritueel met meditatie, yoga, ademhaling en affirmaties.” Taco : „Ik draai me nog een keer om en lees vaak  Het Financieele dagblad  in bed, tot ergernis van Marieke. Ik ontbijt niet. Om zeven uur is het een kopje koffie.” Marieke : „Dan is iedereen beneden. We lopen rondom de kinderen.” Taco : „Die eten, poetsen tanden en gaan opnieuw eten. Het is niet bij te houden.”  Marieke : „Vier is chaos.” Taco : „De oudste doet alles zelf. Ze is nu 12 en gaat naar de middelbare school. Ze zet haar wekker, maakt huiswerk, kookt.” Marieke : „Afwisselend brengen onze au pair Nica, Taco en ik de kinderen naar school. Wat dat betreft, zijn we net  Gooische Vrouwen : we hebben een hond en een au pair, al tien jaar.” Taco : „Er was geen andere optie dan inwonende hulp vanwege jouw werk.” Marieke : „Ik had altijd diensten en jij ging vaak naar China en Taiwan. Taco werkt meer dan fulltime, QWIC is zijn kindje.” Taco : „Het is heel fijn om ons, de weinige tijd dat we thuis zijn, volledig op de kinderen te kunnen richten. Onze au pair haalt en brengt ze en kookt meestal.” Marieke : „Zij maakt ook de broodtrommels en helpt mee tot na het eten.” Taco : „Er is ook nog een hulp die zich bezighoudt met schoonmaakwerk.” Marieke : „Tien over acht fietsen we weg, om half negen start de school.  Taco : „Ik breng de kinderen één keer per week naar school met de bakfiets. Vroeger vloog ik om de week naar Duitsland, Portugal of Bulgarije, waar onze fietsen worden gemaakt, en anders was ik iedere dag van 9 tot 6 op kantoor. Nu ben ik er soms maar twee uur op een dag.” Marieke : „Ik ging vroeger om zeven uur ’s ochtends de deur uit en was pas om half acht thuis. Nu kijk ik terug en denk: waarom? Een bevriende verpleegkundige zei tegen me: let wel op, voor je het weet zijn ze 26.” Taco : „Ik zit tegenwoordig vaak boven te werken in de studeerkamer. Dan komen ze een voor een even hallo zeggen als ze thuiskomen.” Marieke : „Voor corona aten de kinderen altijd om zes uur. Dan was ik nooit thuis. Nu is half zeven wel een moment dat we er verplicht met zijn allen zijn. Ik kook nu wat meer. Dat wordt niet gewaardeerd omdat ik vegetarisch of vegan kook, haha.” Taco : „Mijn oudste zoon heeft het ermee gehad. Papa, zegt hij dan, we moeten naar de Albert Heijn, grote stukken vlees kopen. Een keer per maand gaan we burgers bakken.” Marieke : „Na het eten maken de kinderen huiswerk of spelen een spelletje. Taco heeft net een stapel bordspelletjes gekocht.” Taco : „We hanteren een licht schermregime; op hun iPhone is ingesteld dat ze er een uur op mogen.” Marieke : „De jongste gaat vaak om half acht naar bed. De oudste ligt erin om half tien.” Taco : „Ik lees Pien vaak voor en vind het heel leuk om met mijn oudste dochter wiskundesommen te maken. Als zij negens en tienen haalt, voel ik me trots.” Marieke : „Vaak lopen we na het avondritueel nog een rondje met de hond. Soms moet jij nog wat doen voor werk.” Taco : „Als ik eenmaal zit, kan ik zo doorwerken tot een uur of een in de nacht.” Marieke : „Dan doe ik yoga of ik luister een inspirerende podcast. Een boek lezen lukt me niet. Daarvoor ben ik echt te kapot. We hebben vier kinderen, dus er is altijd wat.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Opstaan Tussen 06.00 en 07.00 uur. Hulp Au pair Nica uit de Filippijnen woont bij hen in en helpt met kinderen halen, brengen en koken. Marieke: „Ze heeft haar eigen studio met keukentje, zo hebben wij ieder onze privacy.”  Boodschappen Afhalen bij Pick Up Point. Taco gaat daarnaast een keer in de week naar Albert Heijn „om de hele auto vol te laden. Is een soort uitje, doe ik ook anderhalf uur over.” Laatste grote uitgave Taco: „We zijn net drie weken naar Aruba geweest met het hele gezin, dat was duur.”  Huisdier Hond Baloe (2), een australian labradoodle Woning Vrijstaande villa in Bussum. Taco: „Eerst woonden we in een loft van 70 vierkante meter zonder muren met twee kinderen en een derde op komst in Amsterdam...” Spitsuur Na het eten, tussen 19.00 en 20.15 uur. Marieke: „Dan gebeurt er wat met die kinderen – aan het einde van de dag is het totale chaos.”  Naar bed Tussen 22.00 uur en 0.30uur.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/11/we-hebben-vier-kinderen-dus-is-er-altijd-wat-a4100595</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[‘We willen allebei van onze normale baan af’]]></title>
      <description><![CDATA[<p>Jan Willem : „Wij snoozen het liefst door tot 7.00 uur. Om 6.30 uur komt Bo, onze dochter, voor de fles. Dus echt door-snoozen is het niet. En dan is het een kwestie van opstaan, iedereen aankleden en heel veel brood smeren.” Kim : „We hebben allebei twee kinderen uit een vorige relatie. Ik heb een zoon van negen en een dochter van vier.” Jan Willem : „Mijn dochter is drie, en mijn zoon bijna twee jaar. En dan hebben we samen nog een klein kruimeltje, Bo.” Kim : „Bo is net drie maanden. We hebben allebei onze kinderen de helft van de tijd, onze ex-partners hebben ze de andere helft. Twee weekenden in de maand zijn ze er allemaal tegelijk. Doordeweeks hebben we het wel verdeeld.” Jan Willem : „Dan krijgen ze de aandacht die ze nodig hebben van hun eigen ouder, zonder andere kinderen erbij. We leerden elkaar kennen toen Kim in mijn straat kwam wonen.” Kim : „We waren allebei nog getrouwd. We waren allebei niet meer gelukkig in ons huwelijk, onze partners wisten dat ook wel.” Jan Willem : „Zij nodigde mij uit voor een kop koffie.” Kim : „Daar groeide meer uit.” Jan Willem : „We konden heel goed met elkaar kletsen, we wandelden ’s avonds een rondje.” Kim : „Ik ben niet gescheiden door Jan Willem, hij was de spreekwoordelijke druppel. Maar we hadden wel uitgesproken: goh, ik vind je wel heel leuk. En mocht je besluiten te gaan scheiden, dan ben ik er wel. Op die manier.” Jan Willem : „Zo is het gegaan.” Kim : „Ik was altijd de kartrekker in mijn relatie, dus het was bevrijdend geen rekening te hoeven houden met iemand anders. In november 2020 is mijn scheiding uitgesproken en eind die maand trok Jan Willem bij me in. Ik heb weleens geroepen dat ik liever ging ‘latten’, maar ik kan Jan Willem ook niet missen.” Jan Willem : „In haar oude relatie voerde zij de boventoon, ik in de mijne. Wij zijn heel erg aan elkaar gewaagd, denk ik. Het botst ook wel, maar dat maakt het juist sterk. Je kunt makkelijk iets loslaten en een ander springt erop in.” Jan Willem Schippers  (35) en  Kim Leussink  (36) wonen samen in een twee-onder-een-kapwoning in Wierden, Overijssel. Ze vormen een samengesteld gezin. Jan Willem heeft twee kinderen: Romy (3) en Lenn (1). Kim heeft ook twee kinderen: Julian (9) en Lize (4). Samen hebben ze een dochtertje Bo (0).  Kim werkt 16 uur in de week als  verpleegkundige in de thuiszorg , Jan Willem 36 uur  in de interieurbouw . Samen zijn ze een fotostudio gestart. Kim fotografeert kinderen, en Jan Willem doet evenementen- en bruiloftsfotografie. Het stel verdient samen  twee keer modaal . Kim : „We wilden zeker weten samen een kind.” Jan Willem : „Het was meteen raak, dat hadden we niet verwacht. We hadden allebei een voorgeschiedenis met een ivf-traject. Nu lukte het spontaan. We dachten: zie je wel, we zijn voor elkaar bestemd.” Kim : „We zijn een goede match.” Kim : „Ik ben wijkverpleegkundige in de thuiszorg. Op maandag en dinsdag ben ik voor mijn kids altijd thuis.” Jan Willem : „Ik ben de ene week op woensdag vrij, de andere week op vrijdag, als ik mijn kinderen heb. Ik ben interieurbouwer en meubelmaker. Ik vind het leuk, maar de fotografie gaat voor. In 2017 ben ik mijn eigen fotografiebedrijf begonnen. Door de privésituatie en corona lag het stil. Kim en ik troffen elkaar en ze zei: ‘Waarom pak je het niet weer op? Daar ligt je hart. Dan maak ik de site voor elkaar en doe de socials.’ Als ik achter de camera sta ben ik mezelf, denk ik nergens aan. En Kim vindt het ook leuk. Ik doe bedrijfsfotografie, productfotografie, bruiloften, avondfeesten.” Kim : „Ik deed het hobbymatig, ik vind het heel leuk om kinderen te fotograferen. Ze zijn spontaan, eerlijk. Onze studio gaat bijna open. Ik zal daar voornamelijk te vinden zijn. Mijn leidinggevende weet dat ik afscheid ga nemen als het goed loopt. Uiteindelijk willen we allebei van onze normale baan af.” Jan Willem : „Voor de financiële zekerheid is het noodzaak dat we die houden. Ik werk vier dagen van 7.00 tot 17.00 uur. En het kan zijn dat ik vrijdagavond een feest moet fotograferen. En zondag moet alles de deur uit, want ik moet maandag weer aan het werk.” Kim : „In een weekend dat we de kinderen hebben, en na negen uur ’s avonds, wordt er niet gewerkt. Ook niet aan de website, of zo. Dat vinden we af en toe best wel lastig.” Jan Willem : „Dan komt mijn werk bij de brandweer er nog bij. Elk moment dat ik thuiszit kan de pieper gaan en vlieg ik de deur uit. Dat kan een uur duren, maar ook vijf. We kijken elkaar wel even aan van: komt het uit of niet?” Kim : „Soms komt het gewoon echt niet uit.” Jan Willem : „Als die pieper gaat sla ik op hol, ben ik één brok adrenaline. Dat ik haar nog aankijk, zegt al heel veel. In mijn vorige huwelijk was er geen discussie.” Kim : „De hoeveelheid was is serieus geëxplodeerd.” Jan Willem : „Da’s voor ons allebei een baan ernaast.” Kim : „We hebben gewoon een heel dikke familieagenda, anders komen we er echt niet uit. We weten precies wanneer de kinderen er zijn, wanneer ze naar de opvang gaan. Dat ding is echt mijn levenslijn.” Jan Willem : „’s Avonds kruipen we tegen elkaar aan.” Kim : „Na 21.00 uur is het ‘ons-tijd’. We vinden het heerlijk om dom televisie te kijken. Of we kletsen wat. We raken nooit uitgepraat, gek genoeg.” Jan Willem : „Of we stappen in de auto en nemen Bo mee, en rijden gewoon. Dat klinkt stom, we stappen in en rijden een rondje. De wijde wereld in. We zien het wel. Soms zijn we drie uur weg. En in de tussentijd heb je veel met elkaar bekletst. Als je op de bank gaat zitten met je mobiel kom je er niet.” Kim : „Da’s nog een erfenis uit onze vorige relaties. Dat je je telefoon wel een beetje aan de kant moet leggen.”  Jan Willem : „Je moet echt tijd voor elkaar maken. We herinneren elkaar daar ook aan. De sleur kruipt er makkelijk in als je hartstikke druk bent. Je moet elkaar niet vergeten, want je staat wel op één.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Hobby’s Jan Willem dart graag, Kim schildert, leest en schrijft. Samen doen ze aan ‘urbex-fotografie’. Ze gaan naar leegstaande woningen of fabrieksterreinen om daar te fotograferen. Kim: „Je ziet de natuur weer een woning overnemen, heel apart. De mooiste foto’s die we maken, verkopen we.” Hulp Kims kinderen gaan een dag naar de opvang, ze wilde haar ouders nooit inschakelen als oppas. Jan Willem heeft twee gastouders voor de kinderen en zijn ouders passen op, dat willen ze ook graag gaan doen voor Bo. Kim: „We overleggen nog hoe we dat invullen.” Sporten Kim liep veel hard, maar is door de zwangerschap en bevalling haar conditie kwijt. In juli wil ze meedoen aan een  mud run . Jan Willem heeft veel gesport, zijn werk bij de brandweer houdt hem fit.  Slapen Rond middernacht. Meestal blijven Kim en Jan Willem samen op voor Bo’s laatste fles.   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/03/04/we-willen-allebei-van-onze-normale-baan-af-a4096850</guid>
      <pubDate>Fri, 4 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik krijg energie van alles wat het leven biedt’]]></title>
      <description><![CDATA[<p>Hugo van den Biggelaar : „Ik ben altijd bezig. Ik stort me namelijk vol enthousiasme op mijn eigen plannen en die van anderen. Zo vroeg een vriend die een restaurant gaat openen of ik mee wilde doen. Nu ben ik mede-eigenaar. Een andere vriend maakt interview-podcasts, waar ik nu aan meewerk. Dat doe ik allemaal naast mijn baan als datamarketeer bij Nike. Verder hebben mijn vriendin en ik een rijk sociaal leven. „Maar mijn belangrijkste nevenactiviteit is de Special Social Club, die zich inzet om mensen met een verstandelijke beperking uit hun isolement te halen. De Special Social Club is een beetje mijn baby en ik ben een van de trotse papa’s. Het begon met mijn broer Bob, die autisme heeft. Hij ging weleens met me mee naar feestjes, want hij houdt van mensen om zich heen. Maar eigenlijk gaven die feesten hem te veel prikkels. Toen ben ik op zoek gegaan naar uitgaansmogelijkheden voor mensen met een beperking, maar dat bleek allemaal te worden georganiseerd vanuit de zorg: in de middag, zonder alcohol en er werd tegen mij gepraat in plaats van tegen Bob. Het voelde niet als ‘uitgaan’. „Toen heb ik in november 2018 samen met twee vrienden zelf iets georganiseerd voor deze doelgroep. We hebben instellingen voor mensen met een beperking gebeld en verteld dat we een feest gingen geven. Van acht uur ’s avonds tot middernacht, met alcohol. Om kwart voor acht stond er al een lange rij voor de deur en de avond werd een geweldig succes. Ze vermaakten zich, er ontstonden verkeringen. Ik heb die avond letterlijk staan huilen van geluk. Het was duidelijk: het mocht niet bij een eenmalig feest blijven. Dus hebben we een stichting opgezet. Op Valentijnsdag 2019 hebben we een datingavond gehouden, ook dat was hartverscheurend mooi.  „Nu heeft de stichting twee vaste fulltime krachten, een kantoor en een leger vrijwilligers, die onder meer werken aan een platform waarop activiteiten staan voor mensen met een beperking. Ook is de club actief geworden in andere steden en doen we mee aan sportevenementen, zoals de Amsterdam Marathon. Ook mensen in een rolstoel doen mee. Die hebben we gewoon over de finish geduwd. Inkomsten krijgen we uit giften, maar we zoeken nog particulieren en bedrijven die onze groei willen sponsoren.” „Mijn broer vindt het allemaal geweldig. Zijn sociale netwerk is er niet groter op geworden door corona. En hij had al geen groot netwerk. Nu is hij op clubfeesten dj Bobo en heeft hij al verschillende vrienden gemaakt. Hij heeft zelfs al eens gedraaid op een personeelsfeest van Heineken met negenhonderd man. Als broer vind ik dat geweldig om mee te maken. „Bob woont in een begeleid-wonengroep, waar hij een eigen appartement heeft, en hij is vaak bij mij. Hij is mijn beste vriend. Door hem ben ik opgegroeid met de boodschap dat je het beste van je leven moet maken. Hij moet elke dag strijd leveren, maar is zó optimistisch. Dat hielp ons om in coronatijd niet bij de pakken neer te gaan zitten, maar de Special Social Club online voort te zetten: online quizzen, online bingo, online film. Om een band te houden met onze community. We bezorgden lockdownpakketten bij instellingen met een discobal, een playlist, browniemix en slingers, zodat ze thuis een feestje konden bouwen. „Zoals ik passie voel voor de Special Social Club, zo wilde ik ook een baan waarin ik passie kwijt kon. Ik heb een bachelor economie en finance gedaan en masters in finance en international management. Maar de hardcore financiële wereld past niet zo goed bij mij. Ik wilde voor bedrijven werken waar ik iets bij voel. Met mooie producten en  social responsibility . Ik wil met passie over mijn werk kunnen praten. „In mijn vrije tijd ben ik het liefst buiten. Ik doe aan skiën, golf en bergbeklimmen. Binnen vijf jaar wil ik de Mount Everest beklimmen met vrienden. Twee jaar geleden hebben we de Mont Blanc beklommen. Overweldigend! Aan het einde van elk jaar denk ik terug aan geluksmomenten en in 2021 was dat een wandeling bij maanlicht en de zonsopgang op een gletscher met uitzicht op die machtige bergen. Dit jaar willen we naar de Elbroes in Rusland. Gelukkig houdt mijn vriendin ook van reizen en avontuur. In november zijn we naar Jordanië geweest.” „Ik vind vakanties niet alleen maar leuk, maar ook noodzakelijk. Je krijgt een andere kijk op de wereld. Zo hadden we in Jordanië een heel ontwikkelde gids die verliefd sprak over zijn vrouw. Toch moest die vrouw hem elke keer bellen als ze het huis wilde verlaten. Dat geeft stof tot nadenken. Maar ik ben vorig jaar ook op Ibiza geweest, hoor, lekker met een leeg hoofd op het strand liggen. Ik ben gewoon iemand met veel interesses. „Ik heb ook recentelijk een huis gekocht. En ik hou van uit eten gaan en van mooie spullen, zoals kleding en interieur. Er gaat dus aardig wat geld uit. Wat de toekomst brengt, zie ik wel. Corona heeft geleerd dat dingen heel anders kunnen lopen dan je denkt. Ik krijg energie van alles wat het leven te bieden heeft, dus ik ga mezelf niet beperken. Een van mijn favoriete verhalen uit de Griekse mythologie is dat van Icarus, die met vleugels van was te dicht bij de zon vloog. De was smolt en Icarus stortte neer. Ik lijk wel een beetje op hem. Maar voorlopig wil ik mezelf blijven pushen om nieuwe dingen te doen.”  In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Hugo van den Biggelaar  (28) studeerde economie en finance en behaalde masters in finance en international management in Amsterdam en Barcelona. Sinds vijf jaar werkt hij bij Nike, eerst in een financiële rol, inmiddels als datamarketeer. Hij werkt 45 tot 50 uur per week. Hij richtte de Special Social Club op om mensen met een lichte beperking uit hun isolement te halen. Daar steekt hij gemiddeld 5 uur per week in. Hij woont in Amsterdam en heeft een vriendin. Hugo verdient tweemaal modaal. Wonen Hugo heeft een appartement in Amsterdam. Spitsuur Eigenlijk is het elke dag spitsuur bij Hugo. Naast zijn werk besteedt hij zijn vrije uren aan sportklasjes, de Special Social Club, telefoontjes etc. ’s Avonds probeert hij zoveel mogelijk tijd vrij te houden. Voor zijn vriendin, voor Bob, maar ook om uit eten te gaan, een boek te lezen of naar een feestje of concert te gaan. Fiets en openbaar vervoer. Hij is op zoek naar een auto, zodat hij na zijn werk makkelijker op bezoek kan bij zijn broer Bob, die nu altijd naar hem komt. Bergbeklimmen, skiën, golf, yoga en schaatsen. Hij zou meedoen aan de alternatieve Elfstedentocht in Oostenrijk, maar die ging niet door wegens corona. Laatste grote aankoop Zijn appartement in de Pijp in Amsterdam. Sparen „Ik ben slecht in sparen, maar probeer wel buffers aan te leggen om financieel een zo makkelijk mogelijk leven te kunnen hebben.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/02/26/ik-krijg-energie-van-alles-wat-het-leven-biedt-a4094750</guid>
      <pubDate>Sat, 26 Feb 2022 00:00:00 +00:00</pubDate>
    </item>
    <item>
      <title><![CDATA[‘We zijn allemaal druk bezig met een poepluier’]]></title>
      <description><![CDATA[<p>Sofia : „We hebben samen in Amsterdam, Den Haag en Oegstgeest gewoond. Michiel wilde al langer wat meer groen om zich heen. Ik vond dat altijd maar onzin. Michiel : „Toen we nog in Oegstgeest woonden, zei jij altijd ‘we wonen vlak buiten Leiden’, haha.” Sofia : „Toen was ik nog wat jonger, haha. Ik heb een cursus persoonlijk leiderschap  gedaan in Zeeland en daar kreeg ik een visualisatieopdracht: waar zie jij jezelf over tien jaar? Ineens kreeg ik een heel helder beeld van een boerderijtje met veel kinderen, een hond en een kat in het groen. We gaan, heb ik toen tegen Michiel gezegd.” Michiel : „Tijdens een weekend weg werden we verliefd op de Achterhoek. We zitten nu tijdelijk in een appartement in Vorden en zijn druk bezig met het verbouwen van ons eigen huis in Lochem. De grap is dat we alle twee aan zee zijn opgegroeid, maar toch meer met bos en heuvels hebben. Zo kwamen we toch elke keer in de Achterhoek terecht.” Sofia : „De sfeer is echt relaxter dan in de Randstad. Mensen zeggen elkaar gedag op straat.” Michiel : „We woonden hier net en ik mocht meteen iets lenen uit de elektronicazaak om te kijken of het paste. Die vriendelijkheid, dat vertrouwen is wel echt anders.” Sofia : „Al die poeha en prikkels van de stad heb je hier niet. Ik ben hier veel chiller.” Michiel : „Lang verhaal kort: Lochem moest het worden. Er is geen bioscoop, wel een schouwburg, en je hebt er een heel leuke mix van import en lokale mensen.” Sofia : „Mensen die uit Amsterdam hierheen komen denken  why , maar wij voelen het helemaal niet zo. Ik bedoel er is een HEMA! Dan is het toch prima?”   Foto’s David Galjaard Michiel Stadhouders (36)  studeerde geschiedenis en adviseert bedrijven als ‘expert leren en ontwikkelen’. De afgelopen twee jaar deed hij dat bij Van Lanschot Kempen, daarvoor werkte hij in de non-profitsector. Hij is getrouwd met Sofia. Onlangs verhuisden ze met hun kinderen Filippa (6), Loïs (4) en Jack (2) van Oegstgeest naar Vorden. Sofia Stadhouders-Otten (37)  heeft een bachelor culturele antropologie en een master communicatiewetenschappen.  Na marketingwerk te hebben gedaan bij een reisbureau heeft ze nu een baan bij reclamebureau Emotion in Apeldoorn. Samen verdienen ze zo’n vier keer modaal.  Michiel : „Ooit komt die boerderij er wel, maar eerst gaan we in een oud romantisch huis in het stadje wonen. In Lochem hebben we straks 172 vierkante meter, nu een appartement van 90 vierkante meter.” Sofia : „De meisjes slapen samen op een kamer.” Michiel : „Het is ook lekker, een beetje overzicht. Al schiet je met het thuiswerken wel eens tegen het plafond.” Sofia : „’s Ochtends staat Chiel de boterhammen te smeren en ik sta mijn tanden te poetsen. Dan gillen we nog wat heen en weer en sturen we de meisjes aan – ‘trek je onderbroek aan’.” Michiel : „We hebben wel twee jaar moeten zoeken.” Sofia : „Het idee dat je hier nog goedkoop een groot huis kan kopen is echt achterhaald, maar dat is ook nooit onze drijfveer geweest. Je levert ook iets in. Ik woonde om de hoek bij mijn zus en ouders, die zie ik nu veel minder vaak. Het was ook een beetje een vrije val. Ik heb een leuke baan gevonden bij een reclamebureau in Apeldoorn, maar dat kwam pas na onze beslissing om te verhuizen.” Michiel : „We hebben op de bank gezeten en nagedacht: hebben we over tien jaar spijt als we dit niet doen?” Sofia : „Door deze beslissing zijn we als gezin gegroeid.” Michiel : „Ik ben iets meer van de structuur, dus ik vind het fijn tasjes en broodtrommels ‘s avonds vast klaar te zetten. Niet te maken, hoor, daar trek ik de grens.” Sofia : „Ik kan dat niet, al laat ik de kinderen ’s avonds wel kiezen wat ze de volgende dag aantrekken. Dan hebben we daar geen discussie over.” Michiel : „Vijf over zeven gaat iedereen eruit. De meisjes hebben zo’n schaap dat op groen springt. Dat werkt wel heel goed. Oranje betekent nog even een boekje lezen, dat is vanaf half zeven. Via de babyfoon horen wij hoe ze elkaar voorlezen, dat is wel heel schattig.” Sofia : „We gaan meteen aan het werk: de een tandenpoetsen, de ander boterhammen smeren.  In een uur moet iedereen klaarstaan.” Michiel : „In een kwartier rijden we naar Lochem, want daar hebben we al onze school en  opvang.” Sofia : „Op zondag  plannen we de week    met kinderen halen en brengen in. Dat hangt ook af van mijn kantoordagen.” Michiel : „Ik ben woensdag met de kinderen thuis en Sofia is dat op vrijdag.” Sofia : „De andere drie dagen vangen we op met bso of crèche.  Tussen 1 en 3 slaapt [zoon] Jack, dat is voor ons het rustmoment. Vaak laten we de meisjes dan even tv kijken. Kunnen wij opruimen.” Michiel : „In de middag ben ik iets meer van de doe-activiteiten en de speeltuin, en jij meer van het binnenprogramma en het knutselen.” Sofia : „Ik kook eigenlijk altijd, soms al vooruit. Liefst haal jij de kinderen dus.” Michiel : „Als iedereen in de auto zit, bel ik even naar huis.” Sofia : „Dan mag het vleesje bijna in de pan, haha. Oh nee, dit is gênant. Sinds corona eten we altijd samen aan tafel, echt leuk. Vroeger kwam Michiel nog wel eens later binnen.” Michiel : „Iedereen mag even zeggen hoe zijn dag was, zo, zo of zo.” Hij houdt zijn duim omhoog, opzij en omlaag.  Sofia : „Ze vragen het ook aan ons, dat is echt heel schattig.” Michiel : „Vaak stoeien we dan nog even op de bank. Daarna gaan we richting douche, we hebben nu alleen een uitklapbad, een soort harmonica. De een ruimt op en de ander doet het badritueel: meestal twee kinderen tegelijk en een derde erachteraan.” Sofia : „Als het heel hysterisch is en iedereen in tranen, doen we de badtrein ook wel met zijn tweeën. Daarna geeft de een Jack zijn fles en leest met hem een boekje. De ander leest de meisjes voor. Ze mogen allebei een boekje kiezen.” Michiel : „Om kwart over zeven ligt iedereen erin. Rond acht uur ben ik in de sportschool.” Sofia : „Ik doe thuis yoga, of een tabata- of HIIT-training via YouTube. Ik werk vaak ook nog even. Uiteindelijk is het leven niet heel anders dan in Oegstgeest. We zijn een jong gezin. We zijn allemaal druk bezig met een poepluier of een knutselwerkje dat op de grond is gevallen.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Opstaan  Tussen half zeven en zeven. Michiel: „We proberen voor de kinderen op te staan om half zeven. Sofia lukt dat niet, mij wel, haha.” Spitsuur Tussen zeven en half negen ’s ochtends en tussen vijf en zeven ’s avonds. Sofia: „’s Ochtends is het echt rammederammederam. ’s Avonds ligt iedereen er tussen zeven en half acht in.” Boodschappen Wanneer het moet. Sofia: „Ik bedenk wat we gaan eten en maak een lijst voor de hele week op donderdagavond. Nu wonen we alleen tijdelijk hier met een heel klein koelkastje zonder vriezer, dus is dat weer lastiger. Maar ja we wonen wel naast de Ap.”  Laatste grote uitgave Een bank voor het nieuwe huis. Michiel: „Echt een tv-hoekbank.” Huisdieren Nee. Michiel: „De discussie loopt nog. Mogelijk komt er in de toekomst een hond of een kat.” Hulp Een keer in de week een werkster. Naar bed Tien uur.   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/02/18/we-zijn-allemaal-druk-bezig-met-een-poepluier-a4090968</guid>
      <pubDate>Fri, 18 Feb 2022 00:00:00 +00:00</pubDate>
    </item>
  </channel>
</rss>
