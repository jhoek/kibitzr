<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[Miranda en Wim hebben een retro-camping: ‘Zo rond zes uur, met het eerste daglicht, kan ik niet meer blijven liggen. Er is zoveel te doen!’]]></title>
      <description><![CDATA[<p>Miranda: „Zes jaar geleden zijn we begonnen met Camping Fraai, in Friesland. In die periode dachten we: wat vinden we nou écht leuk om te doen? Waar worden we echt blij van? Zo kwamen we op het idee van een camping.”  Wim: „We hebben in bijna heel Nederland naar locaties gekeken, en uiteindelijk dit stuk land nabij Haulerwijk gekocht, een voormalige paardenweide. Het is 1,1 hectare en we hebben 25 plekken, dus iedereen staat ruim.”  Miranda: „Er zijn ook een paar oude pipowagens die je kunt huren, een opgeknapte SRV-wagen en twee retro-caravans.” Wim: „Een oude Renault-vrachtwagen is de nieuwste aanwinst. Die heb ik net helemaal gerestaureerd en als camper ingericht.”  Miranda: „De meeste gasten komen met eigen tent, caravan of kampeerauto. Daar zitten bijzondere exemplaren tussen. Elk jaar verkiezen we het Fraaiste Kampeermiddel.”  Miranda Kleisen (54) en Wim van der Zel (59) zijn eigenaar van Camping Fraai in Friesland, een kleinschalige camping met een retro-gevoel: kamperen in of naast oude caravans, een brandweerauto en pipowagens. Ze hebben twee zoons, Maas (12) en Tommy Lloyd (19).  In de zomer proberen ze toch altijd met vakantie te gaan, meestal een weekje tot tien dagen. Ze zoeken dan vervanging. Ze gaan doorgaans naar een camping in Frankrijk met veel creatieve activiteiten. Ze verdienen 2,5 keer modaal.  Wim: „Het publiek van Camping Fraai is overwegend hoog opgeleid, links en cultuurminnend.” Miranda: „Oerol-publiek, zeg maar.”  Wim: „Dat wil niet zeggen dat iedereen hier de allerhoogste diploma’s heeft hoor, maar het publiek selecteert zich vanzelf uit. Zo is er nu een theatervoorstelling hier in de buurt, Het Pauperparadijs, in een oude gevangenis. Veel bezoekers van die voorstelling komen bij ons kamperen.”  Miranda: „Onze gasten zijn vaak mensen die prima een hotel kunnen betalen, maar die het gewoon leuker vinden om te kamperen. Ook voor het sociale aspect.” Wim: „Het gevoel onder gelijkgestemden te zijn.” Miranda: „Op een leuke camping heb je een bepaalde sfeer en persoonlijk contact. Dat geldt in elk geval voor de kinderen. Die leggen op een camping meteen contact met kinderen van andere families.” Wim: „Als je in een hotel zit, gebeurt dat niet zo makkelijk.”   Miranda: „Tijdens corona hebben we het heel druk gehad. Mensen bleven in Nederland. Daarna is het weer rustiger geworden.”  Wim: „Toen hadden mensen gespaard en gingen ze juist weer naar het buitenland.”  Miranda: „We hebben elk jaar een Buurtcamping: een kampeerweekend waarbij een derde van de gasten bestaat uit mensen met een kleine beurs, die bijvoorbeeld via de voedselbank komen.”  Wim: „De rest bestaat uit gasten met een wat breder budget en vrijwilligers. Het is altijd erg gezellig, met een kampvuur en muzikanten.”  Miranda: „Verder is alles hier zo duurzaam mogelijk, van meubels tot wc-papier.”  Wim: „We hebben bijenhotels, een grasveld voor insecten en een kikkervijver.” Miranda: „Sinds we de camping hebben, kunnen we in de zomer niet lang weg. Toch gaan we wel, een week tot tien dagen.”  Wim: „We gaan met Maas, de jongste, naar een muzikantencamping in de Bourgogne.” Miranda: „Maas is supermuzikaal.” Wim: „Hij speelt piano, ukelele, harmonium en cajon, een Peruaans percussie-instrument. Zelf speel ik piano en accordeon.”  Miranda: „We gaan vooral weg voor Maas, hij heeft zeven weken schoolvakantie.” Wim: „Buiten het zomerseizoen proberen we ook altijd nog even weg te gaan.” Miranda: „In het voorjaar zijn we naar Lanzarote geweest. Ook in de kerstvakantie gaan we soms een weekje naar de zon.”  Wim: „In de zomer gaan we meestal naar Charme, een Franse creativiteitscamping.” Miranda: „Dit jaar gaan we voor de afwisseling naar de muzikale camping, maar wie weet volgend jaar weer naar Charme.” Wim: „Onze oudste zoon Tommy Lloyd is daar nu, voor het eerst alleen op vakantie. Je kunt er allerlei creatieve dingen doen, onder begeleiding van docenten: schilderen, toneelspelen, gedichten schrijven...” Miranda: „...fotografie, dans, musiceren.” Wim: „Een docent van Charme is ook bij ons komen optreden met zang en gitaar.”  Miranda: „Wij zouden zo’n creativiteitscamping hier ook leuk vinden, maar dat gaat niet vanwege de omwonenden.” Wim: „Dan moet je meer afgelegen zitten, zodat het niet erg is als er ’s nachts nog gefeest en gejoeld wordt.” Miranda: „Onze camping is open van half april tot half oktober.” Wim: „In september hebben we een oldtimerweekend, het laatste hoogtepunt van het seizoen. Daarna wordt het stukken rustiger. Vorig jaar had een mooie herfst, dus toen waren er nog wel wat kampeerders.”  Miranda: „In de winter ben ik ook nog bezig voor de camping, bijvoorbeeld om het boekingssysteem te verbeteren.” Wim: „Ik ben van huis uit adviseur op het gebied van explosierisico’s en elektrische veiligheid – en dat doe ik nog steeds, buiten de zomermaanden.”  Miranda: „In de zomer zijn we de hele dag bezig met de gasten. Er is altijd wel wat te doen. Iemands tentrits zit vast, bijvoorbeeld. En het sanitair moet gepoetst.”  Wim: „Dat doen we zelf, ja. Soms hebben mensen mij al zien poetsen en ontdekken ze pas later dat ik de eigenaar ben. Dan zeggen ze je opeens heel anders gedag. Dat is wel interessant om te merken.” Miranda: „Op familiecampings is het gebruikelijk dat de eigenaar zelf schoonmaakt. Het is niet veel werk.” Wim: „Maar we doen het wel vijf keer per dag. We willen dat het de hele tijd schoon is.”  Miranda: „Het is hard werken. Maar we zijn heel blij dat we deze stap gezet hebben, vooral vanwege alles wat je terugkrijgt: erkenning, waardering, voldoening. Van gasten horen we dat we een heel gemoedelijke, originele plek hebben gecreëerd.”  Wim: „Ik ben bijna zestig en wil steeds meer leuke dingen gaan doen in mijn leven. De camping zie ik als plezierwerk. Je werkt lekker in de open lucht. En zo’n oude Renault-vrachtwagen ombouwen tot kampeerwagen, dat doe ik echt voor mijn lol.”  Opstaan en naar bed Miranda wordt in het seizoen vroeg wakker. „Zo rond zes uur, met het eerste daglicht. Dan kan ik niet meer blijven liggen. Er is zoveel te doen! Vanaf half negen serveer ik ontbijt.” Wim staat in de zomer op om acht uur, half negen. „In de winter veel vroeger, soms wel om vijf uur. Ik geef dan veiligheidstrainingen door het hele land, en dan is het vanuit Friesland soms een paar uur rijden.” Miranda en Wim gaan tussen elf en twaalf uur naar bed. Buurtcamping Miranda is actief in stichting De Buurtcamping, die overal in het land kampeer-evenementen voor buurt- en stadgenoten van alle rangen en standen organiseert. „Een Buurtcamping is een samenleving in het klein, waar mensen leuker en directer contact met elkaar kunnen leggen dan buiten het kampeerterrein.” Bed and breakfast  „We dagdromen weleens over een bed and breakfast”, zegt Wim. „Dat is iets wat we in de toekomst misschien wel willen, omdat dat fysiek wat minder zwaar is dan een camping. We zouden het dan op een originele, gekke locatie willen. Een voormalige kerk of een oude school.”  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/18/miranda-en-wim-hebben-een-retro-camping-zo-rond-zes-uur-met-het-eerste-daglicht-kan-ik-niet-meer-blijven-liggen-er-is-zoveel-te-doen-a4172255</guid>
      <pubDate>Fri, 18 Aug 2023 07:02:07 +00:00</pubDate>
    </item>
    <item>
      <title><![CDATA[René en Saskia reizen en sporten veel: ‘Met kinderen zou dit lang niet zo makkelijk kunnen’]]></title>
      <description><![CDATA[<p>Saskia: „Van warm weer ga je lummelen. Ik zie mezelf niet snel een week aan het strand liggen.  Daarom ga ik in de zomer liever naar koude bestemmingen, waar mogelijk met nachtelijke vrieskou. Groenland, Spitsbergen, of ergens hoog in de bergen. Lekker wandelen. Fotograferen, mensen ontmoeten. Hoe hoger ik in de bergen kom en hoe kouder het wordt, hoe beter ik me voel. Boven in de bergen zijn de omstandigheden zwaarder en ik vind het mooi te zien hoe mijn lichaam daarop reageert. Het is een geweldige test voor je lijf.” René: „Ik ben van mezelf niet zo van de koude vakantiebestemmingen. We zijn samen naar IJsland en Nepal geweest. Dat was heel koud en ik vond het supertof. Maar als ik alleen op vakantie ga, ga ik naar Spanje of Italië. Lekker warme landen!”  Saskia: „Ik houd van Centraal-Azië. Noord-Pakistan, Tadzjikistan, Noord-Afghanistan. Ik vind de bergen daar heel mooi en heb vaak bijzondere ontmoetingen. Zo heb ik ook mensen leren kennen die een lokale organisatie hebben opgezet voor vrouwen en meisjes in Afghanistan. Die ondersteun ik nu financieel.” René: „Soms weet Saskia me mee te krijgen naar zo’n koude bestemming, soms niet. Deze zomer wel. Eind augustus gaan we naar Patagonië. Saskia gaat daar een hele marathon lopen, in de bergen, en ik een halve. En we wandelen nog een week door de bergen met een tent.”  Saskia: „Onze eerste date was tijdens het hardlopen. Een gemeenschappelijke vriend zei: ga mee rennen, ik loop voorop in mijn tempo, en dan kunnen jullie twee in een rustiger tempo achter mij aan hollen.” René: „Daarna zijn we eens gaan klimmen in een klimhal. Dat was de tweede date.” Saskia: „En toen zei ik: ik ga binnenkort naar Finland, ga je mee?” René: „En ik ging mee.” Saskia: „Sinds 2015 zijn we samen.”  René: „Door Saskia ben ik de kou wel meer gaan waarderen. We zijn begin deze winter ook begonnen met ‘dippen’ in de Amstel, elke week iets langer.” Saskia: „Ik kan nu vijf minuten in het ijskoude water blijven. Ik doe het al langer. Mijn eerste keer was in 2008 in Noorwegen. Op Spitsbergen, in 2013, liepen we de hele dag door de kou en de regen,  en je kon nergens douchen. De enige manier om je te wassen was door de zee of een meer in te duiken tussen de ijsschotsen. Dus dat heb ik toen gedaan.” Deze zomer gaan Saskia van der Drift (40) en René Treur (39) samen naar de bergen van Patagonië. Ze wonen in Nieuwveen, in de buurt van Aalsmeer. Saskia werkt als beleidsadviseur en is gemeenteraadslid in Nieuwkoop. René is verkoper bij een groothandel en freelance sportcommentator voor blinden en slechtzienden. Saskia werkt 52 uur per week. René 45 à 50. Samen verdienen ze 2,5 keer modaal. René: „Ik was vroeger nooit zo van de ijsbaden, behalve af en toe een nieuwjaarsduik. Nu wel. In de zomer zwemmen we in de Amstel – we wonen in Nieuwveen, bij Nieuwkoop. We lopen dan vanaf ons huis vier kilometer naar de Amstel, dan zwemmen we een kilometer en dan lopen we weer terug.” Saskia: „Ik ben beleidsadviseur en sinds 2022 gemeenteraadslid in Nieuwkoop voor de VVD.”  René: „Ik ben verkoper bij een groothandel, maar daarnaast steeds vaker actief als freelance sportcommentator. Die bijbaan begon ooit met een voetbalblessure. In die periode kon ik mijn competitieve ei niet kwijt. Ik ben toen gaan gamen, in 2004. En al snel toernooien gaan spelen. Zo ben ik actief geworden als commentator voor game-toernooien. Dat werd steeds serieuzer en vanaf 2018 werd ik ook gevraagd als commentator voor de blindentribune bij voetbalwedstrijden.” Saskia: „Want bij voetbalwedstrijden is er vaak een speciale tribune voor blinden en slechtzienden.” René: „Ik begon bij AZ en Willem II. Sinds kort mag ik ook wedstrijden van het Nederlands elftal becommentariëren. Dat vind ik natuurlijk fantastisch. Ik doe het inmiddels ook voor de radio en voor online, onder meer voor DPG Media. Als er beeld bij is, kun je veel rustiger praten en wat meer analyseren. Als het voor radio is of voor blinden ben je meestal met zijn tweeën. Zodat je mekaar kunt afwisselen.”   Saskia: „Radiocommentaar is leuker dan tv-commentaar, vinden wij. We zijn opgegroeid met het radiocommentaar van Jack van Gelder.” René: „We hebben geen kinderen. Dat is een bewuste keuze. Als je het doet, moet je het goed doen. We doen zo veel leuke dingen allebei. Ik ben sportcommentator, Sas is gemeenteraadslid, we reizen veel, sporten veel. Met kinderen zou dat lang niet zo makkelijk kunnen.” Saskia: „Ik werk graag in de moestuin. De groente en het fruit maak ik in. Zo kunnen we er ook in de winter van eten. Op dit moment hebben we zo veel courgettes dat we ze aan iedereen uitdelen.”  René: „Wij zijn heel klimaatbewust. We hebben zonnepanelen en een warmtepomp en we vangen het douchewater op.” Saskia: „En we doen zo veel mogelijk op de fiets of wandelend.”  René: „Ik fiets elke dag naar mijn werk, 10 kilometer.”  Saskia: „Mijn werk is verder weg, 25 kilometer, ik probeer dat eens per week op de fiets te doen. Ik vind hardlopen heerlijk. Gewoon de ene voet voor de andere zetten. En je hoort alleen plof-plof. Dat is meditatief.”  René: „Sas loopt nu elke zondag een afstand van 30 kilometer.” Saskia: „Afgelopen zondag nog gedaan. Ik sta er  om half zes voor op. Een van mijn dromen is een marathon op alle continenten gelopen te hebben en ook eentje op de Noordpool. En ik wil de K2 [op de Pakistaans-Chinese grens] beklimmen, dat is na Mount Everest de hoogste berg ter wereld. Ik ben daar al eens geweest. Hij ligt daar zo mooi statig. En de klim is technisch uitdagend.”  René: „Mijn droom is ooit een WK-wedstrijd van het Nederlands elftal te mogen  becommentariëren. Verder hebben we al een droomleven.”  Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan en naar bed Saskia staat op om half zes, kwart voor zes. Ook op zondag. „Ik begin vaak al rond zeven uur met werken, thuis aan de keukentafel na het ontbijt.” René staat op om half acht, acht uur. „Ik ben vaak pas rond middernacht thuis als ik een voetbalwedstrijd becommentarieerd heb. In het weekend slaap ik zelfs soms uit tot negen uur. En ik heb mijn zeven à acht uur slaap wel nodig. Saskia heeft aan zes uur genoeg.”  Hardlopen  Saskia is bijna altijd wel fit genoeg om een marathon te lopen. „Ik loop niet graag twee  dagen achter elkaar, met het oog op herstel. Op dinsdag loop ik een korte afstand, 10 tot 12 kilometer. Op vrijdagen doe ik er een van 15 tot 18 kilometer. En op zondag loop ik 25 tot 35 kilometer.” René loopt twee keer per week 10 tot 19 kilometer. Eten en drinken René en Saskia eten lokaal geproduceerd vlees en eieren van eigen kippen. Twee à drie dagen per week eten ze geen vlees. De overige dagen eten ze minder vlees dan vroeger. „Sas kan beter koken dan ik”, zegt René. „Ze maakt veel Aziatische dingen. Curry’s.” Ze drinken samen een fles wijn per week.  „En ik drink nog weleens een biertje na het boulderen”, aldus René. Verder drinkt René vooral water en Saskia vooral thee.   
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/11/rene-en-saskia-reizen-en-sporten-veel-met-kinderen-zou-dit-lang-niet-zo-makkelijk-kunnen-a4171729</guid>
      <pubDate>Fri, 11 Aug 2023 07:02:08 +00:00</pubDate>
    </item>
    <item>
      <title><![CDATA[‘Op de zeehondenopvang moet je altijd ‘aan’ staan’]]></title>
      <description><![CDATA[<p>‘Zolang ik me kan herinneren, wilde ik al dolfijnentrainer worden. Toen ik een jaar of zes was, ging ik een keer met mijn ouders naar het Dolfinarium. Daar zag ik hoe je als trainer een onvoorwaardelijke band kunt hebben met een dier; een roofdier zelfs. Wow, dat was een groot gevoel. Als ik nu in het Dolfinarium ben, kan me dat nog steeds raken: zo’n indruk heeft dat op me gemaakt.  „Die drive om dolfijnentrainer te worden heeft me richting gegeven in mijn studie. Ik begon op het vmbo en klom via het mbo op tot de hbo-opleiding Animal Management in Leeuwarden. Ik heb er vijf jaar over gedaan. Vooral de theorie was lastig voor mij, maar omdat ik zo’n duidelijk doel voor ogen had, is het me gelukt. „In 2018 ben ik begonnen als dierverzorger bij Ecomare, een natuurmuseum en zeehondenopvang op Texel. Daar hebben ze geen dolfijnen, al waren er wel twee bruinvissen toen ik er kwam werken, Dennis en Michael. Bruinvissen zijn kleine tandwalvissen die erg slim zijn, net als dolfijnen. Helaas moesten ze in 2020 terug naar het Dolfinarium, waar ze vandaan kwamen. Ik mis ze nog steeds enorm.  „Gelukkig is het werk bij Ecomare superleuk en gevarieerd. Als dierverzorger doe je hier alles: de vogelopvang, de zeehonden en de aquaria. We gaan op pad als een zeehond verstrikt is geraakt in een net op zee, beoordelen meldingen van zeehonden op het strand, wassen zeevogels die met olie zijn besmeurd. En dan heeft Ecomare ook nog een flinke educatieve functie. Drie keer per dag geven we een presentatie aan het publiek waarbij we de zeehonden en de vissen in de aquaria voeren. Op een drukke zomerdag staan er zomaar vierhonderd man rond het bassin. Ik kan daar nog steeds superzenuwachtig voor zijn, maar het geeft wel een kick als het lukt. Rowanne Huisman (32) studeerde hbo animal management in Leeuwarden. Sinds 5,5 jaar werkt ze als dierverzorger bij natuurmuseum en zeehondenopvang Ecomare op Texel.  Rowanne woont in een huurhuis in een nieuwbouwwijk in Den Burg, samen met haar bordercollies Hep en Yuna. Binnenkort krijgt ze zeven schapen waarmee ze de honden wil leren schapen drijven.  Haar inkomen is driekwart modaal.  Eerstvolgende vakantie Twee weken, eind juli. De bestemming was ten tijde van het gesprek nog niet bekend. „Misschien dat ik deze zomer wel op het eiland blijf. Kan ik eindelijk leren kitesurfen.”   Bijzondere bestemming Vorig jaar ging ze naar Panama. „Mijn oom en tante wonen daar en hadden gevraagd of ik langs wilde komen.” Vakantiebudget Rowanne krijgt ieder jaar vakantiegeld. „Iets van duizend euro?” Maar ze heeft niet de financiële ruimte om dat opzij te zetten om daadwerkelijk van op vakantie te gaan. Jeugdvakantieherinnering „We gingen vroeger altijd kamperen in Oostenrijk, Italië of Frankrijk. Nog steeds vind ik dat het leukste om te doen. Geef me bergen, een meertje en een tent, en ik ben op vakantie.” Vliegschaamte „Dat is bij mij niet zo’n thema.  Ik denk dat ik vijf keer heb gevlogen in mijn hele leven.”  „Het werk is fysiek en mentaal best zwaar. Je moet bijvoorbeeld een zeehond kunnen fixeren: dan zit je over de zeehond heen en houd je ’m in z’n nek vast, bijvoorbeeld om medicijnen toe te dienen. Ook sjouwen we iedere dag met pakketten vis van 25 kilo per stuk.  „Verder moet je voor dit werk altijd ‘aan’ staan. Het is niet voor niets dat Ecomare zijn dierverzorgers verplicht om op Texel te wonen. Je moet oproepdiensten draaien en krijgt wel eens vogels mee naar huis om ook ’s avonds en ’s nachts te voeden. Mijn werk is mijn passie, maar je moet ervoor waken dat je er niet in blijft hangen. Want dierverzorging stopt nooit.” „Ik kom oorspronkelijk uit Klundert, Noord-Brabant. Dus ik ben ver van huis. Eén keer in de maand probeer ik naar mijn ouders te gaan – ik ben echt een familiemens – al kost dat wel meteen 100 euro voor de boot en benzine. Sowieso is Texel best een duur eiland om te leven. Dus ik kan niet heel ruim rondkomen met mijn salaris.   „Ik woon in een tiny house in een nieuwbouwwijk in Den Burg. Daar heb ik geluk mee gehad; woonruimte vinden op Texel is best een uitdaging te noemen. In de eerste drie maanden ben ik wel zes keer verhuisd: van tijdelijk adres naar tijdelijk adres. Dus ik ben superblij dat ik nu mijn eigen plekje heb. Wel heeft het huis maar één slaapkamer, dus als mijn ouders komen logeren, slapen zij daar en lig ik op de bank. Maar dat doe ik met liefde.  „Door het toerisme is Texel in de zomer heel anders dan in de winter. In de zomer verdrievoudigt het qua mensen: echt bizar. Ik merk het vooral omdat toeristen in een rustige vakantiemodus zitten, terwijl ik soms gewoon haast heb om op mijn werk te komen of even snel boodschappen wil doen. Dan denk ik wel eens: hup, opschieten nou. „In de winter kan het hier dan weer spookachtig zijn. Op Ecomare is het rustig, net als op straat en in de winkels – als ze überhaupt open zijn. Aan het eind van de winter denk je: nou, het seizoen mag wel weer beginnen. En aan het eind van de drukke zomer verlang je weer naar de rust van de winter – dat houdt elkaar wel mooi in balans.” „Of ik Texel mijn thuis zou noemen? Dat vind ik lastig. Ik doe hier veel aan sport en vind mijn werk fantastisch, maar als je hier niet vandaan komt, is het soms lastig échte sociale aansluiting te vinden. Ik zou het leuk vinden mijn leven en passies te kunnen delen met een vriend, maar een leuke jongen op Texel heb ik nog niet gevonden.  „Het helpt dat ik van maandag tot donderdag mee-eet bij mijn buren: een superleuk gezin waar ik het goed mee kan vinden. Ook ga ik wekelijks langs bij Joke, de vrouw van wie ik een tijdje een kamer heb gehuurd toen ik net op Texel woonde. Haar noem ik altijd mijn ‘eilandmoeder’. En dan heb ik nog mijn bordercollies: Yuna en Hep. Ze zeggen wel eens dat mensen lijken op hun honden; dat is bij mij zeker zo. Wij moeten wat te doen hebben, anders worden we gek, haha!  „Ik ga binnenkort op Texel het schapen drijven met de honden weer oppakken. Dat heb ik ooit tijdens een stage geleerd, maar het is daarna wat naar de achtergrond verdwenen. Toen ik mijn twee bordercollies kreeg, kon ik op zoek naar een stukje grond voor de schapen. Dat lijkt nu gelukt. Het idee is de schapen de gemeenschappelijke tuin bij mijn huis te laten begrazen: goed voor het gras, de schapen en het scheelt ook nog eens maaien.  „Ik ben op een dag wel zo’n drie uur bezig met verzorgen, uitlaten en trainen van Yuna en Hep. Ik doe hondenbootcamp met ze, behendigheidstraining, en ze gaan zelfs mee op mijn sup – een soort surfboard. Dat kan op een meertje in de buurt. Ook ben ik zo met ze op het strand, in het bos of in de duinen. Dat is een voordeel van wonen op Texel: je hebt altijd een vakantiegevoel.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/03/op-de-zeehondenopvang-moet-je-altijd-aan-staan-a4171160</guid>
      <pubDate>Thu, 3 Aug 2023 07:02:08 +00:00</pubDate>
    </item>
    <item>
      <title><![CDATA[‘Als  de kinderen blij zijn, ben ik ook blij’]]></title>
      <description><![CDATA[<p>Cedric: „Ons strandpaviljoen op Terschelling, Heartbreak Hotel, is helemaal in Amerikaanse stijl, als een diner, met bankjes. Elvis Presley, rock-’n-roll.” Jolande: „Milkshakes, hotdogs, hamburgers.”  Cedric: „Onze hamburger is wel beroemd, denk ik. We hebben verschillende soorten. Kip, lam, wild, vegan.”  Jolande: „Veel gasten komen elk jaar terug.” Cedric: „We zitten aan de oostkant van Terschelling, een beetje afgelegen.”  Jolande: „De boot komt aan de andere kant van het eiland aan, twintig kilometer hier vandaan. En er is hier verder niks in de buurt. Het dichtstbijzijnde huis is tweeënhalve kilometer verderop.”   Cedric: „De elektrische fiets maakt verschil. We zijn nu makkelijker te bereiken.” Jolande: „We wonen in Hoorn, een dorp van achthonderd inwoners, ook aan de oostkant van het eiland.”  Cedric: „We kennen elkaar nu zestien jaar.”  Jolande: „Ik werkte als vakantiekracht in een tapasrestaurant dat Cedric toen runde.” Cedric: „We zijn in 2015 getrouwd in Heartbreak Hotel. Daarna was het feest, in een andere strandtent.”  Jolande: „Getrouwd in Heartbreak Hotel, dat is wel grappig ja. En onze namen maken het nog mooier.” Cedric: „Ik heet Cedric Hartendorp.”   Jolande: „En mijn meisjesnaam is Cupido.” Cedric: „Op Terschelling wonen 5.000 mensen, maar in de zomer zijn er 25.000. Dat contrast is leuk. Januari is ’t  rustigst.”  Jolande: „Iedereen kent mekaar. Als je een rondje loopt, raak je altijd wel aan de praat. En het geeft een veilig gevoel.”   Cedric: „Benauwend? Wij weten niet beter. En ik heb geen last van sociale controle of zo. Ik doe van mezelf toch al niks geks.”  Jolande: „Ik heb in Groningen gestudeerd. Ik heb het daar erg leuk gehad, maar vond het ook wel druk in de stad. Zo ben ik de natuur nog meer gaan waarderen. Voor de kinderen is het ook fijn. Ze spelen op het strand. We rijden met onze Land Rover over het strand. Ze ravotten lekker onder de palen van het strandpaviljoen en in de duinen.”   Cedric: „Als ik in de grote stad geweest ben en daarna op Terschelling door de duinen naar mijn werk rijd, denk ik: wie heeft dit nou? Dan voel ik me bevoorrecht.”  Cedric Hartendorp (43) en  Jolande Hartendorp-Cupido (32) wonen op Terschelling, waar ze beiden geboren zijn. Cedric is eigenaar van strandpaviljoen Heartbreak Hotel in Oosterend. Jolande heeft een logopediepraktijk op Terschelling en Vlieland. Ze gaan in de zomer nooit  weg. Jolande viert dan vakantie met de kinderen: Abel (6) en Jette (3). Dat doet  ze meestal in de buurt van de strandtent. In oktober gaan  ze altijd naar Curaçao. Samen verdienen ze 2,5 keer modaal. Jolande: „We hebben op Terschelling geen Albert Heijn. Wel een Jumbo en een Spar.” Cedric: „En als je iets op internet wilt bestellen, staat er vaak: met uitzondering van de Waddeneilanden.” Jolande: „We hebben ook geen ziekenhuis.” Cedric: „Dat zijn wel nadelen. Mijn familie woont op de vaste wal. Mijn vader woont bijvoorbeeld in Harlingen. Als we daarheen willen, moeten we dat goed plannen.”  Cedric: „Ik ben in Heartbreak Hotel begonnen als vakantiekracht op mijn zestiende. In 2009 heb ik het overgenomen. In de zomer werk ik elke dag, van tien uur ’s ochtends tot tien uur ’s avonds, meestal.”  Jolande: „Wij gaan in het zomerseizoen nooit op vakantie, omdat Cedric moet werken. De kinderen en ik vieren vakantie op Terschelling. Als logopediste kan ik in de zomer makkelijk vrij nemen. Dan ga ik met de kinderen op pad. Onze oudste, Abel, is nu vrij. We gaan bijna elke dag naar het strand. Heremietkreeftjes vangen in de branding. Abel houdt van hagedissen en kikkers zoeken. Het is een kleine Freek Vonk.”  Cedric: „Of naar de Waddendijk. Krabben vangen. Terschelling heeft de breedste stranden van Nederland. En we hebben eb en vloed. Zes uur hoog, zes uur laag.”  Jolande: „Het voelt voor ons als vakantie, ook al gaan we niet weg. En in oktober gaan we écht op vakantie. Op Terschelling hebben de scholen twee weken herfstvakantie, omdat veel mensen hier in de zomer door moeten werken.”   Cedric: „Dan gaan we altijd naar Curaçao. Ik ga er niet heen voor de cultuur, maar voor de temperatuur. Het is altijd lekker weer met een briesje, ook ’s avonds. En je kunt buiten zitten totdat je naar bed gaat.”  Jolande: „Het is ook een eiland.” Cedric: „Maar wel vijf keer zo groot.”   Jolande: „Terschelling is ook nog niet zó klein. Op Vlieland en Schiermonnikoog is maar één basisschool. Wij hebben vijf basisscholen, een middelbare school, twee huisartsen. Dus dat is fijn. Ik vind het prettig dat er wel keus is.” Cedric: „We zijn op Terschelling wel een beetje eigengereid. We schieten niet zo snel in de stress en houden van makkelijke oplossingen. Dat moet ook wel. Bijvoorbeeld: als de apparatuur in de keuken stuk is, probeer ik die zelf te maken. Want als de monteur moet komen, zit je twee dagen te wachten. Zo zijn we zelfredzaam geworden.”  Jolande: „Alles is net even anders. Op de wal zijn logopedisten vaak gespecialiseerd. In stotteren, bijvoorbeeld. Hier niet. Daardoor werk ik heel breed. Ik heb een praktijk op Terschelling en Vlieland.” Cedric: „Het is leuk dat we niet allebei hetzelfde werk doen. Dan heb je wat te bespreken ’s avonds. Ik kan zeggen: het was druk vandaag. En Jolande kan vertellen dat de boot naar Vlieland storing had of zo.”  Jolande: „En het is goed dat ik niet te nauw betrokken ben bij Heartbreak. Ik ben wat liever dan Cedric.” Cedric: „Zij zou kritiek hebben op mijn managementstijl.” Jolande: „Hij is toch wat zakelijker.” Cedric: „Ik ben harder.” Jolande: „Dat moet je ook wel zijn om leiding te geven. Ik vind eigenlijk wel dat hij het heel goed doet.”   Cedric: „Of we dromen hebben? Gezond blijven. Dat is niet iedereen gegeven. Verder ben ik heel tevreden. Als de kinderen blij zijn, ben ik ook blij.”   Jolande: „We zijn heel gelukkig.”  Opstaan en naar bed Jolande: „We staan op om half zeven, zeven uur. Cedric smeert de broodjes voor het ontbijt, terwijl ik douche. Hij brengt de kinderen vaak weg, ik haal ze op.” ’s Avonds kijken Jolande en Cedric meestal televisie of series van een streamingdienst. Cedric werkt thuis niet, Jolande soms wel: verslag schrijven, boekhouding. Tussen elf en half twaalf gaan ze naar bed.  Koken In de winter kookt Cedric altijd. Hij is opgeleid als kok. „In de zomer kook ik”, zegt Jolande. „Of ik eet met de kinderen bij mijn ouders. Die wonen hier schuin tegenover.”   Ambities Cedric: „Ik ben niet de hoogst opgeleide persoon. Heb alleen maar mijn kokspapiertje. Dus ik wil me altijd verder ontwikkelen. De zaak is nu twee keer zo groot als toen ik hem overnam in 2009. Soms denk ik erover dit concept elders neer te zetten, bijvoorbeeld als bospaviljoen.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/28/als-de-kinderen-blij-zijn-ben-ik-ook-blij-a4170779</guid>
      <pubDate>Fri, 28 Jul 2023 07:02:08 +00:00</pubDate>
    </item>
    <item>
      <title><![CDATA[‘We hebben straks zelfs een stacaravan met airco!’ ]]></title>
      <description><![CDATA[<p>Arjen: „Al vier jaar lang geef ik me op om in de zomervakantie als wegenwacht over de grens te mogen werken. Dat is een gewilde positie, dus daar wordt om geloot. De ANWB heeft in Frankrijk en Italië in de zomer steunpunten om Nederlandse pechgevallen te helpen. Door goede inzet heeft mijn teammanager me dit jaar voorgedragen en in december hoorde ik dat ik het geworden was. Superleuk nieuws!”  Yara: „Zes weken naar het buitenland is voor mij en Yanu, ons zoontje van 4, natuurlijk ook erg leuk. De ANWB regelt het verblijf voor het hele gezin; we mochten zelfs een voorkeur opgeven voor een camping. Ik koos er een met alles erop en eraan: een megapeuterzwembad, een winkeltje.”  Arjen: „We hebben er zelfs een stacaravan met airco!” Yara: „En een vaatwasser. Die hebben we thuis ook niet. Het is best wel luxe.”  Arjen: „We gaan deze maand voor zes weken naar Anduze in Frankrijk. Dinsdag en woensdag worden mijn weekend. De andere dagen werk ik gemiddeld van acht tot vijf, maar de afstanden zijn groot, dus het kan ook wel eens wat later worden.”  Arjen Rijken (28) deed een opleiding tot technisch specialist personenauto’s (mbo niveau 4) en werkt inmiddels vijf jaar bij de ANWB: eerst als accuservicemonteur, nu als wegenwacht. Yara Belle (25) zat in haar laatste jaar van de studie persoonlijk begeleider gehandicaptenzorg toen ze zwanger raakte van zoontje Yanu (nu 4 jaar). Nu is ze fulltime moeder en ‘thuismanager’. Arjen, Yara en Yanu wonen in een huurappartement in Oosterbeek. Hun inkomen is één keer modaal.  Yara: „Ik zal me richten op Yanu, onze kleine man. Het is voor mij vooral een upgrade ten opzichte van hoe we normaal de zomers doorbrengen. We wonen in een flat en hebben alleen een balkon. In Frankrijk gooien we de deuren open en kunnen meteen lekker naar buiten: naar het speeltuintje, het zwembad, broodjes halen in het winkeltje. Geen haast. Gewoon, go with the flow.”  Arjen: „Waar ik naar uitkijk, is na elke werkdag lekker het zwembad in te duiken. Daar heb ik echt heel veel zin in. Ook is het werk inhoudelijk interessant. Waar je in Nederland de auto naar een garage dichtbij kunt sturen, wil je in Frankrijk zoveel mogelijk repareren, zodat mensen meteen weer op pad kunnen. Van collega’s hoor ik dat het altijd een gaaf avontuur is.”   Yara: „Wat misschien nog even spannend wordt, is de rit ernaartoe. Yanu vraagt in de auto in Nederland al om de vijf minuten of we er bijna zijn. Anduze ligt op zo’n dertien uur rijden, dus ik ben benieuwd.” Yara: „Thuis ben ik de regelpersoon.”  Arjen: „Ja, zeker! Yara is van het regelen.”  Yara: „Ik ben thuisblijfmoeder, of thuismanager – dat vind ik eigenlijk een betere term. Vijf jaar geleden studeerde ik nog voor persoonlijk begeleider in de gehandicaptenzorg. In het laatste jaar kwam ik erachter dat ik zwanger was.”  Arjen: „We hadden toen al wel naar elkaar uitgesproken dat we ooit kinderen wilden, maar het kwam iets vroeger dan gepland.”  Yara: „Het was voor mij een behoorlijke verandering. Al mijn vriendinnen gingen stappen, feesten, reizen – en ik zat thuis met een baby. Ik was altijd ambitieus in mijn studie geweest, had voor ogen dat ik op zou klimmen naar de universiteit, maar nu wilde ik vooral dat mijn kind gezond en normaal zou opgroeien. Want Arjen en ik zeiden al meteen tegen elkaar: we hebben niet een kind gekregen om het in de opvang te stoppen.”  Arjen: „Nee, wij vinden dat een kind zoveel mogelijk opgevoed moet worden bij papa en mama.” Yara: „Geldtechnisch zou het leuker zijn als ik ook zou werken, maar nu is dat nog niet aan de orde. Werken is lastig te combineren met de onregelmatige roosters van Arjen en we willen ons kind nog niet de hele dag naar de bso brengen.” Arjen: „In mijn werk is het ongebruikelijk niet fulltime te werken. Wel heb ik woensdag mijn papadag. Die staat vast.” Yara: „Ik vind dat thuisblijfmoeder zijn wel eens wordt onderschat. Ik heb vaak genoeg te horen gekregen dat het vast lekker rustig is, alleen thuis met een kind.”  Arjen: „Maar een kind vraagt veel aandacht van je. Hij is altijd aanwezig. En Yanu was best een peuterpuber, die behoorlijk kan gillen en krijsen.” Yara: „Ik vind het vooral mentaal soms best moeilijk. Hier in Oosterbeek wonen veel rijke mensen; die zijn vaak al 35, 40 als ze aan kinderen beginnen, terwijl ik 20 was toen ik Yanu kreeg. Door die andere levensfase vond ik niet echt aansluiting bij andere moeders. Ook is het pittig dat je altijd maar ‘mama’ bent. Daarom ben ik zo blij met mijn wekelijkse sportklasje waar ik gewoon even Yara kan zijn. Dat is onderdeel van een speciaal leefstijlinterventie-traject dat ik volg om af te vallen. Het sporten is mijn momentje van de week.”  Arjen: „Waar wij zijn over vijf jaar? Dan werk ik nog steeds bij de ANWB, dat weet ik zeker. Het is gewoon mijn droombaan. En Yara is aan het studeren, gok ik.” Yara: „Ik denk ook dat ik studeer: iets met kinderen, of met cijfertjes. Mijn moeder heeft een eigen zaak. Haar belastingaangifte doen, vind ik het leukste wat er is.”  Arjen: „Over vijf jaar wonen we ook ergens anders. We weten namelijk sinds maandag dat we zijn ingeloot voor een eengezinswoning in Arnhem.” Yara: „Een wonder. Ik heb zes jaar lang elke week op lootwoningen bij de woningcorporatie gereageerd. Na al die keren was het nu raak.” Arjen: „Het nieuwe huis heeft een tuin en over vijf jaar staat daar honderd procent zeker een mooi opblaaszwembad in. Ja, dat is echt mijn grootste droom. Ik kom uit Friesland en ben opgegroeid met het water.” Yara: „Hij heeft ook echt zestien zwemdiploma’s ofzo. Niet normaal.” Arjen: „Het plaatje zou helemaal compleet zijn met een koophuis. Ik had in mijn hoofd dat ik dat allemaal op orde zou hebben voordat ik aan kinderen zou beginnen. Het komt nu vier jaar later en het is een huurhuis geworden in plaats van een koophuis, maar dat we zo een eigen plekje hebben waar Yanu kan spelen en lekker in de modder kan wroeten – dan is het eigenlijk al goed.”   Meest recente vakantie Yara is in juni met haar zoontje Yanu een midweek naar het vakantiepark Molenwaard in Groot-Ammers geweest, waar alles in het teken staat van de kinderfiguren Fien en Teun. Arjen: „Yanu heeft daar de midweek van zijn leven gehad. Hij vond het echt fantastisch.”  Vakantiebudget Arjen krijgt vakantiegeld: zo’n 1.600 euro. Dat is niet genoeg om een hele vakantie in het hoogseizoen van te betalen. Yara: „Dan gaan we liever leuke dagjes weg in eigen land of een keer uit eten.” Jeugdvakantieherinnering Arjen ging vroeger met zijn ouders kamperen met de tent in Italië of Frankrijk. Yara ging op all-inclusive vakanties naar Turkije, Portugal of Kreta.   Vliegschaamte  Yara: „We vliegen eigenlijk nooit, maar ik zou het ook niet laten als het een keertje voorbij komt.” Arjen: „Ik ook niet, al ben ik sowieso meer van de autovakanties.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/21/we-hebben-straks-zelfs-een-stacaravan-met-airco-a4170288</guid>
      <pubDate>Fri, 21 Jul 2023 07:02:09 +00:00</pubDate>
    </item>
    <item>
      <title><![CDATA[‘We houden van het goede leven, wijn en reizen’]]></title>
      <description><![CDATA[<p>Vincent: „Ik rijd elke dag van ons huis in ’t Gooi naar Friesland. We hebben daar een zeilschool in een oude boerderij aan het Sneekermeer. Het is een uur rijden. Ik ga de goeie kant op, heb nooit files.”  Marjolein: „We hebben er ook een tweede huis, aan de zeilschool vast. Maar na het zeilseizoen is daar niks te beleven. Het is een dorp met 250 inwoners.” Vincent: „Daarom wonen we in Baarn, lekker centraal en mooi en bosrijk.” Marjolein: „In Friesland hebben we het water, hier hebben we de bossen.”   Vincent: „Op de zeilschool organiseren we vooral zeilkampen voor kinderen. Ze blijven een week, van zondag tot zaterdag. Overdag zeilen, ’s avonds theorie. In de schoolvakantie is het druk.” Marjolein: „Dan kunnen er wel honderd kinderen rondlopen. De jongste is zeven.”  Marjolein Oudeman, 45 jaar,  is zelfstandig reisadviseur. Vincent de Heer, 46 jaar, is ondernemer in de watersport. Ze werden aan elkaar gekoppeld door een vriendin van Marjolein en wonen nu in Baarn.  Ze gaan niet weg tijdens de schoolvakantie, omdat ze de hele zomer druk zij n met hun zeilschool in Friesland.  In november gaan ze twee weken op vakantie met hun dochters Vajèn de Heer, 8 jaar, en Benthe de Heer, 6 jaar. Meestal gaan ze dan ver weg: Jamaica, bijvoorbeeld.  Vincent: „Zeilkamp is niet alleen zeilen, hè. Ze doen zoveel meer. Vossenjacht, bonte avond. Het is voor kinderen echt een vakantieweek, en vaak de eerste keer dat ze zo lang weg zijn bij hun ouders.  Marjolein: „Voor sommige moeders is dat wel heftig. Dat is voor het eerst dat ze hun kind een hele week afstaan.”  Vincent: „Uiteraard staat veiligheid  bovenaan. Er is één instructeur op vijf kinderen.”  Marjolein: „Buiten de vakanties verhuren we de locatie voor familieweekenden.” Vincent: „Mensen komen dan de verjaardag van een opa of oma vieren, bijvoorbeeld, gezellig met de hele familie. We hebben 15 slaapkamers, 120 bedden.”  Marjolein: „Ze kunnen zelf koken, er is een bar.”  Vincent: „Zeilen is mijn passie, ik doe het al vanaf mijn zevende. Heb altijd in de watersport gewerkt, in de recreatieve hoek. Van 2003 tot 2005 werkte ik bij een grote jachtbouwer in Barcelona. Ik organiseerde events daar. Het was grandioos.”  Marjolein: „We zijn elf jaar geleden aan elkaar gekoppeld door een vriendin van mij. Het klikte meteen. We zijn allebei relaxte types, levensgenieters. We houden van het goede leven, wijn en reizen.”  Vincent: „We passen goed bij mekaar.” Marjolein: „Kort daarna brak ik mijn pols. Toen zei ik tegen Vincent: mag ik even bij jou bivakkeren? Want ik kan nu zelf niks! En zo zijn we gaan samenwonen.”  Vincent: „Toen hebben we nog zes jaar in Amsterdam samengewoond. Ik mis de Albert Cuyp soms wel. Daar woonde ik vlakbij. Ging ik even een vers visje halen of wat fruit. Zo’n markt is in Baarn maar één keer per week.”  Marjolein: „Maar wat we niet missen, is de parkeerellende. Parkeren was een grote frustratie voor ons. Dat was de grootste reden om weg te gaan. We woonden samen in de Pijp en kregen met ons tweeën maar één parkeervergunning.”  Vincent: „In Baarn hebben we alle ruimte. Om te parkeren, maar ook voor de kinderen om te spelen. Dat is fijn. Al mis ik de reuring van de grote stad soms wel.”  Marjolein: „Ik heb een reisbureau. Mijn hobby is reizen. En reisjes uitstippelen. Unieke plekjes zoeken en een reis op maat maken. Een persoonlijke aanpak. Ik check ze in voor hun vlucht en als er wat is, los ik het op. Stel, de taxi komt niet – dan regel ik dat er een andere komt. Is de vlucht gecanceld, dan boek ik een andere of een trein. Of ik merk dat mensen minder vliegen? Nee, ik zie geen vliegschaamte. Ik zie wel andere trends: mensen boeken veel reizen met drie generaties. En cruises zijn weer populair: je kan veel bestemmingen zien en hoeft niet telkens je koffer in te pakken. Dat vinden mensen fijn, ze willen ontzorgd worden.”  Vincent: „Werk en privé lopen bij ons nogal door elkaar heen.” Marjolein: „Ik kan mijn eigen tijd indelen. Ik werk veel ’s avonds en in de weekenden. Zo kan ik overdag op het schoolplein staan, of de kinderen naar hockey brengen.”  Vincent: „Je moet goed plannen wie wat doet.”  Marjolein: „Vincent brengt de kinderen naar school. Ik haal ze op.” Vincent: „Marjolein brengt ze naar speeldates, sport, hobby.” Marjolein: „En ik doe de administratie. Vincent bereidt het ontbijt. En hij kookt.” Vincent: „Ik heb hotelschool gedaan, dus het is logisch dat ik de keukenbrigade ben.”  Marjolein: „Elke avond? Ja.”  Vincent: „We zitten wel altijd met ons vieren aan tafel. Even met elkaar de dag doornemen.”    Marjolein: „Behalve vrijdagavond, dat is borrelavond.” Vincent: „Dan eten we hapjes.”  Marjolein: „Onze dochters zijn er gek op. Hun favoriete eten is borrelhapjes.” Vincent: „Franse kaasjes, salami, garnalen, toastje.”  Marjolein: „En als we eten bestellen, is dat bijna altijd sushi.” Vincent: „Daar zijn we allemaal dol op.”  Marjolein: „In de krokusvakantie gaan we altijd skiën in Oostenrijk.”  Vincent: „In de zomer gaan we niet op vakantie, omdat we dan druk zijn met de zeilschool. Daarom mogen onze meisjes met ons mee op vakantie buiten de schoolvakanties. In november gaan we een paar weken. Ze zijn nu nog  jong, nu kan het nog prima.” Marjolein: „School inhalen doen we aan het zwembad.” Vincent: „Waar we heen gaan? Daar gaat Marjolein over!”  Marjolein: „Tsja, waar zijn we zoal geweest? Jamaica, Dubai, Ibiza, Curaçao.”  Vincent: „We doen altijd een combinatie van strand en een beetje rondreizen of andere activiteiten. Zeilen, surfen, waterval beklimmen, schildpadden kijken, snorkelen. Zandkastelen bouwen.” Marjolein: „Of raften op een bamboevlot in Jamaica. Die meisjes zijn net als hun vader. Als er water in de buurt is, worden ze blij!”  Verdienen  Marjolein verdient met haar reisbureau modaal, Vincent keert zichzelf ook een modaal inkomen uit en steekt wat overblijft in zijn zeilschool. Laatste grote uitgave Het huis in Baarn verbouwen. „Dat was echt een klushuis, gekocht van een omaatje.”  Opstaan en naar bed  Marjolein en Vincent staan om 7 uur op en gaan rond 23 uur naar bed. Avondeten is om 18.15 uur. Daarna doen ze de kinderen in bed; om half negen is dat gebeurd. „Dan heb je zelf nog wat aan je avond.” Dromen Vincent: „Een wereldreis met de kinderen. Maar we hebben al best veel dromen waargemaakt. We hebben twee mooie meiden, en van onze hobby ons werk gemaakt.” Twee meisjes  Marjolein: „Een derde kind? Nee, over een jaar fietsen ze zelf naar hockey. Dan krijgen wij juist weer wat meer tijd voor onszelf!”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/14/we-houden-van-het-goede-leven-wijn-en-reizen-a4169769</guid>
      <pubDate>Fri, 14 Jul 2023 07:02:09 +00:00</pubDate>
    </item>
    <item>
      <title><![CDATA[‘Als er regen  aan komt,  moet je wel eens  een nachtje doorhalen’]]></title>
      <description><![CDATA[<p>Koen: „In de zomer begint mijn werkdag om half acht ’s ochtends bij ons akkerbouwbedrijf. Met mijn vader neem ik de planning van die dag door en gaan we aan het werk. We eten ’s avonds met mijn moeder erbij en daarna werk ik nog door tot tien uur ’s avonds.” Gerdine: „Koen en ik kregen verkering aan het begin van de zomer, in 2020. Ik weet nog dat ik onder de indruk was van hoe intens het leven als akkerbouwer kan zijn. Dat jaar waren er een paar enorme stortbuien waardoor in één nacht een hele aardappeloogst verloren ging. Dat vond ik wel heftig om mee te maken.” Koen: „Je hebt goede en minder goede jaren en bent sterk weersafhankelijk. Als er regen aan komt en je wil voor die tijd bijvoorbeeld de uien van het land hebben, dan moet je wel eens een nachtje doortrekken om dat voor elkaar te krijgen.” Gerdine: „Ondertussen ben ik er aan gewend dat Koen in de zomer niet beschikbaar is. In principe moet hij hier altijd op het bedrijf kunnen zijn. Dat heeft best impact op ons sociale leven en op vakanties. Zo hadden we laatst een mooie reis uitgestippeld, drie weken met de trein door Scandinavië. Maar eigenlijk is de conclusie: dat moet óf in de winter óf het kan niet.” Koen:  „Er is in de zomer altijd een gat tussen het einde van het onkruidseizoen en de start van het oogstseizoen – in die periode gingen wij vroeger met het gezin ook altijd op vakantie – maar het is niet van te voren te plannen wanneer dat precies is. En ik vind dat ik het niet kan maken om tegen mijn vader te zeggen: joe, zoek het zelf maar uit die drie weken.” Gerdine: „In het begin dacht ik nog: een weekje weg kan toch wel? Maar nee. Afgelopen jaar zijn we daarom in de winter gaan sneeuwwandelen in Oostenrijk. Zelf heb ik vorig jaar in mijn eentje een huttentocht gemaakt in Slovenië. En deze winter hebben Koen en ik tickets geboekt naar Guatemala, waar we vrienden gaan opzoeken.” Koen:  „Mijn ouders hebben een biologisch akkerbouwbedrijf in Biddinghuizen, waar ik sinds 2019 in de maatschap zit.” Gerdine: „Henk, mijn schoonvader, is een van de eersten die de omslag maakte naar biologisch. Al in 1994.” Koen:  „Hij is ooit behoorlijk ziek geworden nadat hij met pesticiden had gewerkt. Toen heeft hij de overstap gemaakt. We telen hier negen gewassen op acht percelen die telkens rouleren van plek: aardappels, uien, pastinaak, pompoen voor de zaadteelt, suikermais, sperziebonen, erwten, tarwe en grasklaver. Dat systeem noem je één op acht.” Gerdine: „Je zou kunnen zeggen dat biologisch het thema is dat ons bij elkaar heeft gebracht. We kenden elkaar al een beetje vanuit Wageningen, waar we dezelfde master Organic Agriculture volgden. Ik ging daarna bij Bionext werken, de ketenorganisatie voor de biologische landbouw en voeding, en was daarom op de Biobeurs. Daar kwam ik Koen weer tegen. Ik heb hem daarna via LinkedIn een berichtje gestuurd of ik eens langs mocht komen bij de Boerderij van de Toekomst in Lelystad waar hij werkt. Dat was niet alleen zakelijk bedoeld, zeg maar…” Koen:  „Daarna is het snel gegaan. We zijn getrouwd en wonen nu samen in Biddinghuizen, in een rijtjeshuis in het dorp. Dit jaar zijn we met mijn ouders gaan zitten om te praten over de overname van het bedrijf. We kwamen tot de conclusie dat het fijn is om volgend seizoen een soort proefjaar te hebben waarin ik fulltime meedraai en zo écht kan ervaren hoe het is hier het bedrijf te runnen. Nu werk ik nog drie dagen als praktijkonderzoeker in Lelystad; dat is toch anders.” Gerdine: „Stel dat Koen zegt: ik word hier toch niet gelukkig van, dan hebben we nog ruimte om het anders in te richten, zonder dat alles al vastligt bij de notaris. Ik zou in de toekomst misschien wel een rol willen vervullen in het bedrijf. Ik werk nu al af en toe mee op het land en zou nog wel beter willen leren trekkerrijden van Koen. Maar voor nu is het fijn dat ik met mijn baan bij Bionext een stabiel inkomen verzorg.” Koen:  „Werk en privé loopt hier totaal in elkaar over. Of beter gezegd: werk en familie. Ik zie mijn ouders vaak, mijn broer is hier altijd van woensdag tot en met vrijdag en we werken samen met het akkerbouwbedrijf van mijn zus en zwager, even verderop.”  Gerdine: „Dat is wel een leuk aspect van een boerderij: er is altijd  aanloop. Mijn schoonouders zijn daar ook  vrij en open in.” Koen: „Zondag werk ik niet en gaan we naar de kerk. De vrijdag- en zaterdagavond probeer ik vrij te houden voor vrienden. Al is dat wel eens lastig. Ik heb soms het gevoel dat ik er te weinig ben. Maar ja, dat is een beetje de package deal als je in zo’n bedrijf stapt.”  Gerdine: „Voor mij is werk en privé wat makkelijker af te bakenen. Ik heb een vaste sportavond in de week, een vaste wandelavond en kan ook gewoon een avondje netflixen. Dat vind ik lekkere afleiding als mijn hoofd vol zit van al het geregel voor mijn projecten voor Bionext.”  Koen:  „Als het ons gegeven is, zouden we ook graag kinderen willen.” Gerdine: „En we denken eraan het bedrijf te verbreden. Iets met educatie, of zorg. Ik zou het bijvoorbeeld mooi vinden om mensen die in een burn-out zitten hier een plek te bieden om tot rust te komen.” Koen:  „Qua toekomst ligt er dus nog veel open, maar we hoeven ons geen zorgen te maken over het voortbestaan van het bedrijf. Wij stoten nagenoeg geen stikstof uit en zitten niet in de buurt van Natura 2000-gebied. Mijn enige zorg is dat de komende tijd veel boeren de overstap naar biologisch zullen maken en de prijs voor onze producten door overaanbod misschien zal dalen. Dat zullen we gaan zien.”  Jelle Pellemans Koen (31) en Gerdine (31) Klompe-Kaptijn zijn getrouwd en wonen sinds vorig jaar  augustus in een rijtjeshuis  in Biddinghuizen.  Koen werkt drie dagen in de week op de Boerderij van de toekomst in Lelystad. De resterende tijd werkt hij op het  akkerbouwbedrijf van zijn  ouders in Biddinghuizen.  Gerdine werkt 32 uur in de week als projectleider bij  Bionext  in Ede. Daarnaast is ze actief lid voor de ChristenUnie.  Hun inkomen is bijna twee keer modaal. Eerstvolgende vakantie  Tweeënhalve week naar Guatemala, in december. Daar wonen vrienden van Gerdine die ze gaan opzoeken.  Bijzondere bestemming Hun huwelijksreis naar Ierland. Gerdine: „Met onze eigen auto gingen we door de tunnel en met de boot. Eenmaal daar hebben we lekker rondgetoerd.” Vakantiebudget Koen en Gerdine hebben geen vast spaarpotje voor vakanties. Voor hun reis naar Guatemala denken ze ongeveer 3.000 euro uit te geven, inclusief de vliegtickets. Jeugdvakantieherinnering Gerdine ging steevast met haar ouders, zusje en drie broers twee weken wandelen in Oostenrijk. Koens jeugdvakanties gingen vaak naar de camping in Zeeland. „Zodat mijn vader in geval van nood terug naar de boerderij kon rijden.” Duurzaam reizen Koen en Gerdine zijn fan van  vakanties met de trein. Een treinreis door Scandinavië staat hoog op hun wensenlijstje.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/07/07/als-er-regen-aan-komt-moet-je-wel-eens-een-nachtje-doorhalen-a4169217</guid>
      <pubDate>Fri, 7 Jul 2023 07:02:09 +00:00</pubDate>
    </item>
    <item>
      <title><![CDATA[‘We staan er heel positief in. We kijken vooral naar wat er wél kan’]]></title>
      <description><![CDATA[<p>Patrick: „Wij kennen elkaar van het werk. Ik werk als projectleider in de bouw. Peggy was bij datzelfde bedrijf projectsecretaresse, als zzp’er. Ik was 35 en tot dan toe was het me goed gelukt vrijgezel te blijven.”  Peggy: „We zijn nu negen jaar samen, waarvan twee jaar getrouwd.”  Patrick: „Peggy had al een dochter uit een vorig huwelijk, ik had geen kinderen.”  Peggy: „Thijs is zes jaar terug geboren. Hij is meervoudig beperkt. Zijn ontwikkeling gaat twee keer zo langzaam als normaal.” Patrick: „Hij heeft nu dus de ontwikkeling van een kind van ongeveer drie.” Peggy: „Thijs heeft dyspraxie – een stoornis in de motoriek – en autisme, en hij is non-verbaal.” Patrick: „Hij heeft een geringe woordenschat: ongeveer 20, 25 woorden.”  Peggy: „We communiceren met hem via spraak, klanken, gebaren en een spraakcomputer. Daarmee leert hij zich te uiten.” Patrick: „Vorig jaar zijn we met Thijs gaan kamperen. Dat voelde als een werkvakantie. Je moet hem 24/7 in de gaten houden. Daarom gaan we nu naar een speciale camping voor kinderen met een beperking, waar opvang voor hem is.”  Patrick van de Brake (45) en Peggy Kegel (46) wonen met hun meervoudig beperkte zoon Thijs (6) in Berkel en Rodenrijs. Hij is projectleider in de bouw, zij is TikTok-influencer. Ze verdienen drie keer modaal.  Dit jaar gaan ze voor het eerst naar een camping in Frankrijk, speciaal voor gezinnen met een kind met een beperking. Daar vangen vrijwilligers de kinderen meerdere uren per dag op om de ouders tijdens hun vakantie te ontzorgen.  Peggy: „Ik zit in allerlei Facebookgroepen met lotgenoten. Zo heb ik over deze camping gehoord. Hij ligt boven Limoges, zo’n achthonderd kilometer van Utrecht.”  Patrick: „Dat Thijs meervoudig beperkt is, weten we pas vanaf zijn tweede jaar.”  Peggy: „Levend verlies wordt het ook wel genoemd. Je moet afscheid nemen van allerlei dingen waar je voor je kind van gedroomd had. Hij kan bijvoorbeeld niet op zichzelf gaan wonen of studeren.”  Patrick: „Cognitief is Thijs nu nog een baby, maar hij maakt wel stapjes. Dat is het mooie: hij blijft zich altijd ontwikkelen. Dat is tenminste hoe ik het aan mezelf verkocht heb.”  Peggy: „En soms is hij een losgeslagen projectiel. Hij maakt dingen kapot.”  Patrick: „We moeten alle deuren op slot houden, anders loopt hij weg. En hij slaapt slecht. Peggy doet de nachtdiensten” Peggy: „Ik zeg weleens: ik heb vijf jaar niet geslapen. Gelukkig gaat het nu iets beter. En we hebben geleerd de taken te verdelen. Patrick geeft ’m eten, want daar heb ik geen geduld voor.”   Patrick: „En ik doe de doe-dingen met hem: stoeien, skelteren.”  Peggy: „Ik doe de rustige dingen: kusjes geven, boekjes lezen. Knutselen.” Patrick: „Hij gaat nu naar speciaal onderwijs en heeft hulpverleners.” Peggy: „De spraakcomputer werkt goed. Hij wijst een plaatje aan, bijvoorbeeld van een appel. Dan staat het woord erbij en de computer spreekt het uit.” Patrick: „We hebben de situatie leren omarmen. Je moet wel. En het leuke is: Thijs is wel echt een blij ei.” Peggy: „We staan er heel positief in. We kijken vooral naar wat er wél kan.”  Patrick: „Ik heb een drukke baan als bouwkundig projectleider, bij een hoofdaannemer. Toevallig bouw ik nu een centrum voor begeleid wonen.  Ja, het moet allemaal goed vastzitten, anders wordt het snel gesloopt.”  Peggy: „Ik ben influencer op TikTok. Ik heb zo’n 80.000 volgers, meest moeders van kinderen met een beperking. Ik help ze met praktische tips. Over producten zoals een bed of een buggy. Hoe je dingen regelt met de gemeente. Hoe je omgaat met artsen en zorgverzekeraars. Hoe vind je de juiste therapie? De juiste school?” Patrick: „Het doet ons goed anderen te helpen die in dezelfde situatie zitten. Je krijgt al snel te maken met bureaucratische ellende.” Peggy: „Als moeder en influencer probeer ik vrouwen te inspireren. Je bent niet alleen ‘moeder van’, maar mag daarnaast een eigen leven hebben. Verder geef ik TikTok-trainingen voor ondernemers die iets op TikTok willen doen.” Patrick: „Het zou moeilijk worden met de zorg voor Thijs als we allebei een normale baan hadden. We hebben dus besloten dat ik mijn baan behoud, zodat we een stabiel inkomen hebben. En Peggy heeft er een flexibele schil omheen gebouwd. Zo kan ze overdag voor Thijs zorgen als het nodig is, en ’s avonds nog wat uurtjes aan haar bedrijf besteden.”  Peggy: „Mijn posts met #knuffelthijs zijn meer dan 36 miljoen keer bekeken.”  Patrick: „Ze is een soort BN’er, haha.” Peggy: „Ik word wel herkend op straat, dat is waar. Ik werk samen met bedrijven. Dat betekent dat ik producten aanbeveel. In ruil daarvoor krijg ik dan het product en/of een bijdrage. Dat kan ook een vakantie zijn. In de meivakantie zijn we naar Italië geweest. Veel hotels en vakantieoorden willen laten zien dat ze inclusief zijn voor mensen met een beperking. Daar help ik ze bij.”  Patrick: „Thijs gaat nu twee weekenden per maand naar een logeerhuis. Dan kunnen we even bijkomen.”   Peggy: „Want hoe leuk hij ook is, 24 uur per dag voor hem zorgen is wel zwaar.”  Patrick: „Vooral als Thijs het hele weekend thuis is.  Het is niet zo dat de één de hele zaterdag op stap kan en de ander met Thijs thuis blijft, want langer dan drie, vier uur achter elkaar houd je niet vol. Soms zijn we zondag nog moeër dan vrijdagmiddag.”  Peggy: „Daarom verheugen we ons op deze vakantie. De verzorgers op die camping zijn vrijwilligers, vaak met een baan in de zorg. Ze nemen de zorg voor je kind twee keer per dag tweeënhalf uur van je over. Dan kun je als ouder even uitblazen.”    Patrick: „En het schijnt dat ze je kind soms ook tijdens de lunch kunnen opvangen. Dan heb je een hele dag voor jezelf. Dat is heerlijk, want dan kun je echt een grote fietstocht maken en onderweg ergens gaan eten of naar een bezienswaardigheid, waar Thijs niks aan heeft.”   Peggy: „We hebben er heel veel zin in!”   Opstaan  Peggy en Patrick staan rond zes uur op. Patrick: „Als we geluk hebben, heeft Thijs geslapen en wij dus ook.” Als Patrick onder de douche staat, kleedt Peggy Thijs aan. Als Peggy doucht, smeert Patrick boterhammen. Om zeven uur rijdt hij naar zijn werk. Peggy brengt Thijs naar school in Delft. Avondeten en naar bed Avondeten is tussen zes en half zeven. Patrick: „Daarna gaan we vaak nog even spelen. Tussen zeven en half acht gaat Thijs naar bed. Dan gaan wij sporten of relaxen. Peggy is ’s avonds vaak nog aan het werk. Blogje schrijven, filmpje editen. We gaan naar bed tussen half elf en half twaalf.”  Wonen Het gezin woont in Berkel en Rodenrijs. Patrick: „Vlakbij weilanden en een natuurgebied, maar ook op 15 minuten van het centrum van Rotterdam.”   Ontspanning Patrick ontspant op de racefiets, Peggy door te lunchen met vriendinnen. Eén weekend per maand gaan ze ergens overnachten.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/30/het-leuke-is-thijs-is-wel-echt-een-blij-ei-a4168666</guid>
      <pubDate>Fri, 30 Jun 2023 07:02:10 +00:00</pubDate>
    </item>
    <item>
      <title><![CDATA[‘Onze verschillende manier van werken is weleens lastig’]]></title>
      <description><![CDATA[<p>Marcel: „Ik ben gecertificeerd hypnotherapeut en heb het heel druk als ondernemer. Ik help mensen van het roken af via onbewuste verandertechnieken, zoals NLP en conversationele hypnotherapie. Aanvankelijk behandelde ik mensen met allerlei problemen, maar stoppen met roken was het  succesvolst. Vóór corona ontving ik klanten thuis, nu doe ik alles online.” Ruud Endenburg (54) en Marcel Borst (59) zijn getrouwd en wonen in een appartement in Amsterdam. Ruud studeerde technische bedrijfskunde en arbeids-en organisatiesociologie en werkt bij pompenproducent Grundfos in Almere. Marcel is hypnotherapeut en behandelt rokers. Hij legt de laatste hand aan een boek over het onderwerp. Beiden werken officieel vier dagen per week. Samen verdienen ze drie keer modaal. Ruud: „Ik werk in loondienst als verkoper binnendienst bij een producent van pompen. Ik vind marketing, techniek en commercie leuk. Ik ga om half acht de deur uit en ben om half zes weer thuis. Ik hou van die balans tussen werk en privé.” Marcel: „Ruud heeft echt een 9-tot-5-mentaliteit. Die heb ik ook ooit gehad, toen ik nog in loondienst was, maar nu niet meer.” Ruud: „Ik hou van zekerheid, van een vast inkomen, pensioenopbouw. Ik kan mijn werk goed combineren met vier keer per week zwemmen.” Marcel: „Onze verschillende manier van werken is weleens lastig.” Ruud: „Als Marcel ’s avonds een webinar geeft, begint dat voordat ik ga zwemmen.” Marcel: „Dus dan zit hij met een koptelefoon op tv te kijken.” Ruud: „En de volgende avond geeft zo’n webinar een hausse aan vragen en aanmeldingen voor individuele begeleiding.” Marcel: „Ik wil die reacties toch zo snel mogelijk afhandelen. Ook als een klant in paniek belt, omdat het niet goed met hem of haar gaat, reageer ik meteen.” Ruud: „Dat gaat wel van onze tijd samen af.” Marcel: „Ik heb weleens op kerstavond meegemaakt dat een klant belde dat hij zelfmoord ging plegen. Hij had veel problemen en doordat hij niet meer rookte, had hij geen uitlaatklep meer en raakte hij in paniek. Dan kan ik toch geen tv blijven kijken? Zo heb ik al twee keer een leven gered.” Ruud: „Marcel ziet zijn werk niet als werk.” Marcel: „Nee, ik ben eigenlijk welzijnswerker, het is mijn missie. Dat komt doordat mijn vader longkanker kreeg toen ik zeven jaar was. Hij was een sterke man met een eigen aannemingsbedrijf. Nadat een long was verwijderd, kon hij niets meer. Hij was vaak zó benauwd dat we honderden keren hebben gedacht dat hij dood zou neervallen. Mijn hele jeugd heb ik mijn vader zo op de bank zien zitten. Daardoor zit er bij mij veel emotie rond roken. Dat is ook een valkuil, want ik werk dus snel te veel. Maar ik heb tegenwoordig wel een assistent op afstand die de administratie doet en mails afhandelt. Dat geeft rust.” Ruud: „We zijn net drie weken op Bali geweest, maar die telefoon van Marcel vol mails blijft een gevaar.” Marcel: „Ja, maar dan werk ik één uurtje om mails weg te werken en daarna zeven uur niet.” Ruud: „Laatst hadden we een etentje met vrienden, werd-ie gebeld.” Marcel: „Ja, ook een paniekgeval, móést ik afhandelen.” Ruud: „Zegt-ie: het duurt vijf minuten. Maar dat worden er natuurlijk vijftig.” Marcel: „Ik zie enorme voordelen in AI, dan kan ik een robot leren om mails te beantwoorden zoals ik dat zou doen. 90 procent van de vragen is namelijk standaard. Dat ga ik echt ontwikkelen.” Ruud: „Haha, ik denk dan: moet-ie dáár weer tijd in investeren.” Marcel: „Alles buiten de deur doen we samen: wandelen, de stad in, boodschappen, shoppen, naar vrienden.” Ruud: „Dat vinden we gezellig.” Marcel: „Alleen sporten doen we apart. Op dinsdag- en donderdagavond werk ik niet, dan hebben we quality time. Dan gaan we naar de film of gaan we wandelen. En de weekenden zijn we ook samen.” Ruud: „Nu het zo goed gaat met Marcels bedrijf, heb ik sinds kort op maandag vrij.” Marcel: „Dat is even wennen, want ik probeer die dag nu ook zoveel mogelijk vrij te houden. Maar wat ik eerst in vijf dagen deed, moet nu in vier.” Ruud: „Geld geven we onder andere uit aan vakanties.” Marcel: „En Ruud geeft veel geld uit aan kleding, mijn afdeling in de kledingkast wordt steeds kleiner. En we gaan graag uit eten.” Ruud: „Mobiel naast zijn bord, want dan kan hij zichzelf een berichtje sturen als hij iets bedenkt, haha!” Marcel: „Ik doe aan fitness en sinds twee jaar heb ik een personal trainer. Dat kost ook geld.” Ruud: „Doordeweeks kook ik. Als Marcel kookt, haalt hij wat.” Marcel: „Ik vergeet het gewoon. Ik ben zó intensief aan het werk overdag. Ik vergeet ook regelmatig om te lunchen. Als Ruud mij appt dat ik moet koken die avond, zie ik dat bericht gewoon niet. Maar ik doe wel de was en zet het vuilnis buiten. En ik verzorg de planten op het balkon. Als er vrienden komen, kook ik wel. Dat zal wel komen omdat ik uit een gezin met vijf kinderen kom en gewend was voor meer mensen te koken.” Ruud: „Samen in de keuken wordt niks. Ik kook heel planmatig, Marcel begint rustig vlees te bakken als de aardappelen nog niet op staan.” Marcel: „Ik word dit jaar zestig en denk weleens na over mijn pensioen, maar ik kan me er nog weinig bij voorstellen. Misschien op termijn een deel van het jaar in het buitenland werken…?” Ruud: „Ik denk daar ook weleens over na – misschien langzaamaan minder gaan werken. Maar gelukkig duurt het nog dertien jaar.” Marcel: „Eigenlijk denk ik dat ik niet met pensioen ga voordat Nederland rookvrij is.”  Opstaan Ruud staat op om 06.50 uur, Marcel om 07.30 uur – of iets later als hij de avond ervoor een webinar heeft verzorgd.   Vervoer In woonplaats Amsterdam fietsen of lopen ze. Ruud gaat met de auto naar zijn werk. Marcel heeft een deelauto en een treinabonnement, maar gebruikt ze niet vaak. Hulp Eenmaal per twee weken komt de schoonmaakhulp. Sporten Ruud is een fanatiek zwemmer. Vroeger zwom hij wedstrijden, nu zwemt hij om lichaam en conditie op peil te houden. Marcel doet aan fitness, sinds twee jaar met een personal trainer. Sparen Ruud spaart extra voor zijn pensioen, verder zijn er geen spaardoelen.  Bedtijd „Meestal te laat, rond 23.00-23.30 uur.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/23/onze-verschillende-manier-van-werken-is-weleens-lastig-a4167985</guid>
      <pubDate>Fri, 23 Jun 2023 07:02:10 +00:00</pubDate>
    </item>
    <item>
      <title><![CDATA[‘Ik deed  alles „goed”,  tóch had ik geen geluksgevoel’]]></title>
      <description><![CDATA[<p>Anne-Pim: „Ik heb International Tourism  Management gestudeerd in Breda. In die tijd reisde ik veel: ik was al twee jaar in Australië geweest, heb een half jaar stage gelopen bij een internationaal reisbureau in Barcelona en via een uitwisselingsprogramma heb ik in Istanbul een minor aviation gedaan. Ik was een beetje betoverd door de glamour van vliegmaatschappijen als Qatar Airways, Emirates en KLM. Het leek me heel avontuurlijk om in die wereld te werken. In Istanbul werden we als studenten eens uitgenodigd voor een bezoek aan een groot hotel. Het was maandagmorgen en alles glom, er speelde een orkestje en de chocoladefontein stond al aan. Het paste in mijn streven naar perfectie. Al zag ik toen ook al de destructieve kanten van toerisme. Terug in Nederland heb ik allerlei baantjes gehad: als reisleider voor mensen met een licht verstandelijke beperking, huiswerkbegeleider, administratief medewerker, coördinator resource management. Anne-Pim van Oostveen (31) studeerde International Tourism Management in Breda. Ze had diverse banen voordat ze zich in 2018 aansloot bij Green Side. Sinds een jaar is ze ook yogadocent. Ze woont in een woongroep in Utrecht en heeft ongeveer een half modaal inkomen. „Tijdens die laatste baan fietste ik op een dag naar huis en merkte ik dat ik me bedrogen voelde: ik had mijn leven perfect gestructureerd, er lagen mooie carrièrekansen in het verschiet, inclusief een auto van de zaak, ik at gezond, sportte veel, ’s avonds legde ik mijn nette kleren klaar voor de volgende dag, kortom, ik deed alles ‘goed’ en tóch had ik geen geluksgevoel. Dat was een verwarrende gedachte, want hoe zou ik dat geluk dan wel vinden? Mijn manager heeft me heel goed opgevangen, maar ik voelde dat ik een andere kant op moest met mijn leven. Dit was niet mijn weg. Toen ben ik gestopt met die baan.” „In gesprekken met anderen ontdekte ik waarden die ik belangrijk vond, maar waar ik niet naar streefde: om zo duurzaam, creatief, sociaal en ‘lokaal’ mogelijk  te leven. In 2018 volgde ik een cursus van De School voor Wereldverbeteraars, waar ik allerlei mensen ontmoette die een bijdrage aan een betere wereld wilden leveren. Daar kwam ik de oprichter tegen van Green Side, een bedrijfje dat eenzijdig gebruikt papier ophaalde op basisscholen in Houten en daar in een sociale werkplaats notitieboekjes van liet maken. Ik heb toen hetzelfde opgezet in Utrecht.  „Inmiddels zijn we met vier partners, en zijn we actief in het midden van het land en in Groningen. In Utrecht doen al vijfentwintig basisscholen, de Hoge School voor de Kunsten en het Grafisch Lyceum mee. Vrijwilligers halen het papier op per fiets en brengen het naar de sociale werkplaats. Mijn rol is productontwikkeling en speuren naar nieuwe samenwerkingsverbanden. We zijn altijd op zoek naar reststromen, zoals filmposters, waar we enveloppen uit laten maken. Uit reststroken gerecycled vilt maken we omslagen voor de notitieboekjes. En leren omslagen uit restjes leer. We krijgen ook regelmatig oud briefpapier van bedrijven die zijn overgestapt op een nieuw logo. Ons nieuwste product is een meditatiekussen van reststoffen, gemaakt in een sociaal naaiatelier. „Ik heb een paar jaar voor Green Side gewerkt met heel weinig inkomen, maar dat maakte me niet uit, ik had genoeg spaargeld. Inmiddels halen we er alle vier een klein  salaris uit. Elke vrijdag werken we hier samen in mijn woonkamer. Het bedrijf groeit organisch. We verzinnen iets en proberen het uit. Op dit moment zijn dat kerstpakketten met producten van andere sociale en duurzame ondernemers. Naast Green Side werkte ik als administratief medewerker, en soms bij Seats2Meet, waar je werkruimte kunt huren, en ik spreek audioblogs in.  „Ook ben ik sinds een jaar yogadocent. Dat begon in coronatijd met online yoga. Ik merkte dat dat ervoor zorgde dat ik minder mentaal bezig was en meer in het nu leefde. Nu geef ik twee avonden per week les op een yogaschool. Samen met de circa 24 uur die ik werk voor Green Side en wat andere klussen is mijn week wel vol.” „Ik woon in een woongroep met zeven andere jonge mensen in hartje Utrecht. Ik ben ook opgegroeid in een woongroep. We kookten en aten vrijwel elke avond samen. Er waren altijd kinderen om mee te spelen, ik voelde me nooit alleen. Omdat ik vaak bij andere gezinnen over de vloer kwam, leerde ik veel over andere mensen. Ik kan me niet voorstellen hoe het is om in je eentje te wonen. Ik denk dat ik altijd in een woongroep blijf wonen. „Geld geef ik uit aan een yoga-abonnement, want ik volg zelf ook lessen. Daar doe ik ook weer inspiratie op voor mijn eigen lessen. En ik ga graag naar de IJ-hallen in Amsterdam, voor tweedehandskleding. Ik hou van kleren, maar koop bijna nooit iets nieuws. Ik geef meer geld uit aan ervaringen, planten voor de moestuin, een keramiekcursus met vrienden, een dagje uit. Voor mijn verjaardag heb ik een zangles gekregen van mijn huisgenoten, dat ben ik toen een poosje blijven doen. Voor mijn 29ste verjaardag kreeg ik van mijn ouders geld dat ik alleen mocht uitgeven aan luxe dingen, omdat ik dat bijna nooit doe.  „Ik wil nog heel veel dingen doen in mijn leven. Ik zit bijvoorbeeld te denken aan een kappersopleiding, mijn moeder en opa waren allebei kapper. Het lijkt me een creatief en sociaal vak. Een leven lang leren, dat past bij mij. En ik zou ooit wel meer in de natuur willen wonen en werken. Ik voel dat er binnenkort iets nieuws gaat komen, maar weet nog niet wat. Dat kan zijn binnen Green Side of daarbuiten, maar het is in elk geval iets met mensen, creativiteit en natuur.”  Opstaan Tussen 6 en 7 uur. „Na een  retraite, zoals dit voorjaar in Engeland, waar je om 4 uur opstaat, sta ik na thuiskomst ook altijd vroeg op. Dat houd ik steeds langer vol.” Wonen In een woongroep van acht jonge mensen in Utrecht. Vervoer Anne-Pim doet alles lopend, op de fiets of per openbaar vervoer. Vakantie Vorig jaar is ze naar Buitenkunst geweest, een vakantieweek vol creatieve workshops. In het voorjaar heeft ze een tiendaagse stilteretraite gedaan in Engeland. „Ik zeg niet dat ik nooit meer in het vliegtuig stap, maar niet voor vakantie. Misschien wel als ik ergens heel lang heen ga, voor studie bijvoorbeeld.” Sparen „Ik spaar om me misschien ooit te kunnen inkopen in een woongroep of met leuke mensen een boerderij te kunnen kopen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/16/ik-deed-alles-goed-toch-had-ik-geen-geluksgevoel-a4167403</guid>
      <pubDate>Fri, 16 Jun 2023 07:02:11 +00:00</pubDate>
    </item>
  </channel>
</rss>
