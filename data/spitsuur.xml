<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘We zijn allebei van:  hup, ervoor gaan’]]></title>
      <description><![CDATA[<p>Burak: „Vier jaar geleden zochten we naar een goede kinderopvanglocatie voor onze oudste dochter. Dat bleek lastig. Alle goede locaties in Den Haag zaten bomvol en hadden lange wachtlijsten. Bij de opvanglocaties die nog wel ruimte hadden, lieten de hygiëne en inrichting te wensen over.” Selma Oruç (38) studeerde rechten en werkt drie dagen per week als compliance manager bij een advocatenkantoor.  Burak Duman (38) volgde de opleiding Midden-Oostenstudies en is gespecialiseerd in Turkse politieke geschiedenis. Hij werkt parttime als tolk, voornamelijk voor het UWV.   Daarnaast runnen ze samen hun eigen kinderdagverblijf Schatrijk in de Haagse Moerwijk. Burak en Selma wonen in een twee-onder-een-kapwoning in Wateringse Veld met hun twee dochters (4 en 2 jaar). Hun gezamenlijk inkomen is 2,5 keer modaal.  Selma: „Een belangrijk punt vonden we de slaapruimtes. Bij de meeste kinderopvangcentra zien de bedjes eruit als kooien: stapelbedden met spijlen ervoor. Dat vond ik zo erg om te zien. Ik wilde mijn kind daar niet achter laten slapen.”  Burak: „We zeggen dat niet om die andere locaties zwart te maken. Wij wilden het alleen anders.” Selma: „Zelf hebben we toen als oplossing een oppas aan huis genomen, maar dan missen de kinderen het weer om samen te leren spelen; dus dat is ook niet ideaal. Uiteindelijk las ik een artikel over een advocatenstel in Amsterdam dat een eigen opvang had opgezet. Toen zei ik: hey honey, is dat niet ook iets voor ons?”  Burak: „Ik was meteen enthousiast. Ik zag hoe we hierin echt onze krachten konden bundelen. Ik heb eerder met kinderen gewerkt bij een thuiszorginstantie, Selma heeft de juridische en ondernemersachtergrond.”   Selma: „Ik kom inderdaad uit een echte ondernemersfamilie. Mijn vader had een telecomzaak, mijn zus heeft een succesvolle kledingzaak. Ik had altijd al de wens om ook zelf ooit iets op te zetten.” Burak: „Een pand vinden bleek uiteindelijk het moeilijkste. Na een half jaar zoeken zonder resultaat heb ik weleens gedacht: komt dit wel goed? Uiteindelijk kregen we hulp van de gemeente Den Haag, die ons in contact bracht met woningcorporatie Vestia. Zij droegen ons huidige pand in Moerwijk aan. Het is vijfhonderd vierkante meter met een tuin erbij. Uiteindelijk kunnen we er zeker zo’n 60, 70 kinderen opvangen. We zijn nu per 1 februari begonnen met een groep van tien.”  Selma: „We vinden biologisch en duurzaam heel belangrijk. We hebben al een samenwerking met een boer die melk levert waar we zelf yoghurt van gaan maken en fruit voor homemade jam. We hebben bio based bestek en bordjes en willen uiteindelijk van de tuin één grote moestuin maken. Ook zijn er losse bedden voor de peuters en ledikantjes voor de babygroep. Dit gunnen we onze eigen kinderen, maar ook die van een ander. Moerwijk staat bekend als een gekleurde wijk met gemiddeld een lagere sociale klasse. Dus dan zeg ik: laten we bij de roots beginnen en die kinderen een goede start geven.”  Burak: „Voor dit project hebben we een jaar lang alle weekenden en avonden opgegeven, terwijl we daarnaast nog allebei meer dan fulltime werkten. Maar nu de verbouwing is afgerond, we groen licht hebben van de onderwijsinspectie en in het Landelijk Register Kinderopvang staan, kunnen we het wat rustiger aan doen.”   Selma: „Gelukkig hebben we allebei veel energie. Soort zoek soort, zeggen ze toch weleens? We zijn allebei van: hup, ervoor gaan.” Burak: „We hebben geen saai leven. Je kunt altijd in loondienst blijven en voor een ander werken, maar dat vind ik te makkelijk. Dit leven past beter bij ons.”  Selma: „We hebben elkaar op een heel grappige manier leren kennen. Vertel jij maar.” Burak: „Ik studeerde in Leiden en Selma volgde daar eenzelfde keuzevak. Ik wilde laten zien dat ik iemand was met kennis, dus vertelde ik over de geschiedenis van Turkije, het ontstaan van de islam – dat is mijn expertise.”   Selma: „Hij mailde me wat artikelen en begon daar juridische vragen over te stellen. Dat vond ik wel leuk en interessant.”  Burak: „En nu zijn we vijf jaar getrouwd en hebben we twee kinderen.”  Selma: „We hebben het er vaak over: wat als Burak dat mailtje niet had gestuurd? Dan was alles toch heel anders gelopen. Het was voorbestemd, denk ik. Nu wonen we aan een woonerf in Wateringse Veld, waar ik ook ben opgegroeid. Dat is tussen Den Haag en Wateringen in. Lekker rustig.”  Burak: „Het huishouden hebben we gelijk verdeeld. Vaak zeg ik tegen Selma: ga jij maar naar je moeder toe met de kids, dan heb ik het huis vrij om het schoon te maken. De vloeren stofzuigen, dweilen en daarna nog met een stoomreiniger. Het moet voor mij pico bello zijn.”  Selma: „Ik ben mijn schoonmoeder heel dankbaar. Zij heeft alle drie haar zoons geleerd te koken en hoe ze het huishouden moeten doen.”  Burak: „De kinderen zijn qua karakter een afspiegeling van ons. De oudste lijkt op mij: rustig en meegaand. De jongste is net als mama: pittig en emotioneel. Al zit de jongste nu wel echt in een dramaqueen-fase.”  Selma: „Het is alleen maar nee, nee, nee. Maar verder zijn het schatjes, hoor; het zijn geen moeilijke kinderen.”  Burak: „Wel is het echt een druk jaar geweest. Gelukkig hebben we een goede oppas, dus we kunnen ook weleens met z’n tweeën op pad. Een avondje naar de film, of een dagje naar de Efteling.” Selma: „We hebben allebei wat met pretparken: de Efteling, Disney, Universal Studio’s. Dat voelt als een lekkere chocoladereep tussendoor.” Burak: „Ik kijk er ook naar uit weer eens op vakantie te gaan met de kids, naar Turkije, of Maleisië.” Selma: „Ik blijf drie dagen werken als compliance manager bij een advocatenkantoor en zal vooral op de achtergrond het zakelijke deel doen; Burak is op de locatie aanwezig voor het dagelijks reilen en zeilen.” Burak: „Toen ik nog door de lege ruimtes liep, hoorde ik mijn eigen stem galmen. Dat hoort natuurlijk niet op een kinderdagverblijf. Maar vanaf nu raakt het pand gevuld met stemmen van vrolijke, spelende kinderen.”  Opstaan Om 7.30 uur. Ze hoeven niet zo vroeg op te staan, want ze hebben een oppas aan huis die voor de kinderen zorgt. Huishoudelijke hulp Niet structureel. Als ze weinig tijd hebben, roepen ze weleens een schoonmaakhulp in. Dat gebeurt ongeveer  een keer in de drie weken.  Boodschappen In het weekend doen ze samen de weekboodschappen. Ze letten erg op gezonde en biologische producten. Eén dag in de week is het cheat day en halen ze friet en snacks. Hobby’s Burak houdt van gamen. Selma wil, na een drukke periode, het bootcampen of kickboksen weer oppakken. Bedtijd Tussen 23.00 en 00.00 uur.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/02/03/we-zijn-allebei-van-hup-ervoor-gaan-a4156149</guid>
      <pubDate>Fri, 3 Feb 2023 07:02:20 +00:00</pubDate>
    </item>
    <item>
      <title><![CDATA[‘De liefde is bij ons pas later gekomen’]]></title>
      <description><![CDATA[<p>Gary : „Savina kookt superlekker. Italiaans. We houden van uitgebreide dinner parties met vrienden en onze dochter Allegra (21) en zoon Amedeo (24).”  Savina: „Dan spreken we Nederlands, Engels, Italiaans en Hebreeuws door elkaar.” Gary: „En soms nog Frans en Spaans. Het is bij ons thuis een toren van Babel.” Savina: „Vroeger aten we bijna elke dag pasta, nu minder. Maar ik kan me geen leven zonder pasta voorstellen. Twee keer per week geef ik ’s avonds balletles. Dan kookt Gary – meestal iets lichts, zoals een salade. Dat eet ik graag als het al laat is.”  Gary: „Ik ben geboren in een kibboets. Na anderhalf jaar ben ik met mijn ouders naar Canada en later naar Californië verhuisd. Toen ik negentien was, nam een vriendinnetje me mee naar balletles. Ik bleek talent te hebben. Niet lang daarna stapte ik over van de universiteit naar de balletacademie.” Savina: „Ik ben veel vroeger begonnen, in mijn geboortestreek nabij Venetië. Ik heb gedanst bij gezelschappen in Frankrijk, Israël, Italië en Nederland.” Gary: „Savina was écht een topdanseres. Ik ben te laat begonnen met balletdansen. Maar ik had wel een turnachtergrond.” Savina: „Toch nog bijzonder dat je professioneel balletdanser geworden bent bij Batsheva en Scapino.” Gary: „Dans is jezelf uitdagen, luisteren naar een coach, elkaar ontmoeten, jezelf tonen op toneel, je lichaam leren beheersen. Ik vind het belangrijk dat de jeugd zulke dingen blijft doen in plaats van passief achter een scherm te zitten.” Voormalig balletdansers Gary Feingold (66) en Savina Marasi (62) wonen in Amsterdam (Oud-West). Savina geeft balletles en werkt in de hospitality. Gary is directeur van drie culturele stichtingen en eigenaar van leescafé Belcampo in De Hallen.   Ze eten veel pasta en houden van familiediners in Italiaanse stijl met hun dochter Allegra (21) en zoon Amedeo (24).  Savina: „Daarom hebben we de danscompetitie AmsterDans opgericht. Elk jaar doen daar kinderen en jongeren uit de hele wereld aan mee.” Gary: „Mijn missie is: artiesten, creatievelingen ondersteunen. In 1996 heb ik de Henny Jurriëns Stichting opgericht, nu een van de belangrijkste trainingscentra voor dansers in Europa. Elke zomer zijn er dansers uit vijftig landen.” Savina: „Voor mij was de transitie moeilijk, toen ik moest stoppen met dansen. Je moet jezelf opnieuw uitvinden. Ik heb gewerkt als secretaresse, als tolk. Nu geef ik balletles en soms werk ik als receptionist bij een hotel.” Gary: „Voor mij ging het makkelijker. Ik bakte al muffins toen ik nog danste, als bijbaan, in Tel Aviv. Later heb ik mijn eigen zaakje op de Prinsengracht geopend, Gary’s Muffins, later Gary’s Deli. Al snel had ik zeven zaken. Ik was de eerste in Nederland die zulke dingen bakte: muffins, brownies, carrot cakes. En later ook bagels. Ik vond het leuk eigen baas te zijn; als danser moest je altijd doen wat de choreograaf in zijn hoofd had.” Savina: „We hadden elkaar al eens ontmoet in Israël, op een feestje voor dansers. En toen, vijftien jaar later, kwam ik Gary weer tegen in Amsterdam.” Gary: „Ik was aan het werk in een van mijn zaken, in de Jodenbreestraat. Savina kwam een muffin eten.” Savina: „We waren niet smoorverliefd, maar we hadden wel veel gemeen, zoals onze liefde voor dans. We waren een goede match. Gary was 41, ik 37. En we waren er allebei aan toe een gezin te stichten. We hadden al gauw een gezin, zonder elkaar echt goed te kennen. Maar het werkte prima.” Gary: „We zijn getrouwd in Italië, door een liberale rabbijn die we hadden ingevlogen. De liefde is later gekomen. Ons geheim? Pasta! Nee, grapje. We zijn een goed team. En we geloven in elkaar.” Savina: „Veel van onze vrienden zijn uit elkaar. Wij zien het als een prestatie dat we nog samen zijn.” Gary: „We hebben ook uitdagingen. Ik ben opgegroeid in Californië. Dat is een heel ontspannen cultuur, dus ik ben tamelijk laid-back. Savina stamt uit een Zuid-Europese cultuur, vol emotie.” Savina: „Je moet elkaar accepteren zoals je bent.” Gary: „Er zijn altijd dingen bij de ander waar je minder van houdt. Het is een package. En je moet de hele package zo nemen als die is.” Savina: „Je moet flexibel zijn, je aanpassen. Gary is een echte workaholic, bijvoorbeeld.” Gary: „Ik ben nu directeur van drie culturele stichtingen en eigenaar van een leescafé. We organiseren honderd evenementen per jaar. Dus ik ben altijd bezig. Met de fondsenaanvraag, de kaartverkoop.” Savina: „Ik probeer daar grenzen aan te stellen. Daarom maken we nu ook tijd voor avonden met vrienden. En we hebben onlangs een huis in Italië gekocht. In Salento, helemaal in de hak. Daar willen we vaak gaan zijn.” Gary: „Ik voel me Joods qua cultuur, maar niet qua geloof. Ik organiseer optredens als Jewish Jazz, maar ook evenementen met Marokkaanse en Arabische muziek. In 2007 heb ik Dancing on the Edge Festival opgericht, vooral om dans uit het Midden-Oosten een podium te geven en om de dialoog tussen Israël en Palestina op gang te krijgen. Maar dat heb ik snel losgelaten. Dan ben je bezig met politiek in plaats van cultuur.” Savina: „Je hebt ook een koor voor joden en moslims opgericht.” Gary: „Ja, Selam Shalom. Ze zingen in het Turks, Arabisch en Hebreeuws. En daar zie je wél dat die dialoog er is. Als mensen elkaar persoonlijk leren kennen, kijken ze automatisch voorbij de stereotypen. Ik geloof in het verbindend vermogen van kunst.” Opstaan Gary staat op om 7 uur, Savina om 9 uur. „Ik ben een avondmens, Gary is een ochtendmens.” Gary: „Ik ruim dan de keuken en de woonkamer op. En zet koffie klaar voor Savina.” Naar bed Savina: „Na het eten duiken we op de bank en kijken we series, films of documentaires. Dan hebben we ook echt een cosy moment waarbij we van elkaar genieten. Na het eten wordt er ook echt niet gewerkt. Geen laptops, niks.” Gary gaat om half 12 naar bed, Savina om half 1.  Gary’s muffins Gary introduceerde de muffin en bagel in Nederland. „Ooit had ik zeven zaken”, zegt hij. „Die heb ik in de loop der jaren allemaal verkocht. Op één na, in de Kinkerstaat – en ook die heb ik uiteindelijk moeten verkopen, omdat ik geen coronasteun kreeg. En ja, ik had misschien een heel muffin-imperium kunnen hebben, maar ik ben meer pionier dan zakenman. Heb ik een leuk project in mijn hoofd, dan moet het koste wat kost gebeuren. Meestal lukt ’t, maar niet altijd. Soms ga je onderuit.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/01/27/de-liefde-is-bij-ons-pas-later-gekomen-a4155575</guid>
      <pubDate>Fri, 27 Jan 2023 07:02:20 +00:00</pubDate>
    </item>
    <item>
      <title><![CDATA[‘We zijn vorig jaar getrouwd, maar ik wil gaan latten’]]></title>
      <description><![CDATA[<p>Inge: „Sinds vijf jaar ben ik uitvaartbegeleider. Daarvoor was ik jarenlang manager bij callcenters en helpdesks. Op mijn 28ste maakte ik mijn eerste uitvaart mee en ik dacht: wauw, wat mooi, wat heftig.  Vier jaar later overleed mijn beste vriendin door zelfdoding en zij kreeg een afscheid dat niet bij haar paste, vond ik. Ik heb best veel dierbaren verloren en voelde dat ik daar iets mee wilde. In 2015 heb ik ontslag genomen, ik had genoeg van het steeds weer invullen van Excel-sheets, ik wilde met mensen werken.” Inge van Vuuren (55) en Jur Hendriks (56) kennen elkaar al sinds de middelbare school, maar hadden allebei eerst een andere relatie voordat ze opnieuw een relatie kregen. Jurs dochter Lucy (19) woont niet bij  Jur en Inge, Inges dochter Moos (15) wel. Inge werkte als manager bij callcenters, nu is ze zelfstandig uitvaartbegeleider. Jur is werkvoorbereider bij bouwbedrijf HSB in Volendam.  Samen verdienen ze twee keer modaal.  Jur: „Ze ging een opleiding tot uitvaartbegeleider doen. Ik had die switch niet zien aankomen.” Inge: „Ik deed al vrijwilligerswerk in een hospice en ik -assisteerde weleens bij uitvaarten. In 2017 ben ik begonnen als zzp’er bij uitvaartorganisaties. Dat was even wennen. Je moet elk moment klaarstaan. Ik was ook bang om dingen te vergeten. En dan is het ook nog eens een sector waar voor elke gemeente andere regels gelden. Dat gaf een enorme druk.” Jur: „Ze mag mijn uitvaart ook regelen. Nabestaanden staan weleens aan de deur met een bos bloemen. En -afgaand op wat die tegen haar zeggen, geloof ik dat ze het heel goed doet.” Inge: „Elke uitvaart is anders. Soms regelen mensen bijna alles zelf, een andere keer doe ik het meeste. Daar heb je veel vaardigheden voor nodig: planmatig werken, financieel inzicht, gesprekstechnieken, gevoel voor tekst, mensen bij elkaar houden. Maar dat maakt het vak juist leuk.” Jur: „Na een uitvaart drinken we vaak een borrel ’s avonds en vertelt Inge wat ze die dag heeft meegemaakt. In het verleden, toen ik nog kopersbegeleider was bij het aannemersbedrijf waar ik werk, vertelde ik soms bijna vergelijkbare verhalen over de ervaringen die ik had met de -kopers.  Onlangs ben ik daar werkvoorbereider geworden en nu houd ik me weer echt bezig met de bouw.” Inge: „We vormen een samengesteld gezin, we hebben beiden een dochter uit een eerdere relatie. Mijn dochter woont bij ons.” Jur: „Mijn dochter woont in Drenthe, maar ik heb wel -elke dag contact met haar.” Inge: „Jur en ik hadden al verkering op de middelbare school, maar toen werd hij verliefd op zijn ex-vrouw en dat ging uit toen hij mij weer tegenkwam. Onze moeders waren vriendinnen, zodoende hoorden we wel veel over elkaar.” Jur: „Vorig jaar zijn we getrouwd.” Inge: „Als mijn dochter het huis uit is, wil ik niet meer samenwonen, maar gaan latten. In een huis naast of -boven Jur. Samenwonen is nooit een echte behoefte van me geweest, ook al is het met Jur heel fijn.” Jur: „Aanvankelijk moest ik erg aan dat idee wennen. We wonen nu zeven jaar samen. Ik vind het een lastig vooruitzicht dat Inge niet meer hier in huis zou wonen. Maar misschien is het ook wel fijn om een eigen stek te hebben.” Inge: „Ik heb altijd meer alleen gewoond dan samen. Ik vind een eigen huishouden fijner. Er is altijd verschil van aanpak tussen partners. Er gaat zó veel tijd verloren aan overleg… Is de hond al uit geweest? Staat het vuil al aan de straat? Die waan van de dag maakt het leven niet echt sexy. Maar het belangrijkste is dat ik gewoon graag -alleen ben. Ik heb nu soms nauwelijks tijd om mijn eigen gedachten af te maken.” Jur: „Als we apart gaan wonen, hebben we dat niet meer. De kwaliteit van de relatie zal dus stijgen.” Inge: „Hoe we het in de praktijk gaan invullen, zien we wel.” Jur: „,Toen de rente zo laag was, hadden we het idee om een verdieping op mijn huis te zetten waar Inge dan zou gaan wonen. Maar nu de rente stijgt, hebben we dat idee even geparkeerd.” Inge: „Wat we na ons pensioen gaan doen? Leuke dingen. Ik zou graag naar concerten en musea willen. Een paar jaar geleden zijn we bijvoorbeeld een paar keer samen een dag naar Amsterdam geweest. Naar de Albert Cuyp, geluncht, daar werd ik wel blij van.” Jur: „Ja, onze tijd samen delen.” Inge: „Nu zijn we vaak te moe van ons werk om de weekenden echt samen leuk te maken. En tijd voor mezelf, dat wil ik ook na mijn pensioen. Nu mediteer ik elke dag.” Jur: „Ik speel gitaar. Aan het begin van de coronaperiode heb ik mezelf een gitaar gegeven en les genomen. Nu maak ik elke zondag muziek met vrienden. Het is -onwijs leuk om van elkaar te leren. Die uren vliegen voorbij.” Inge: „Ja, daar kom je altijd heel blij vandaan.” Jur: „Wat ook superrelaxed is, is dat we sinds kort een stacaravan hebben. We gaan niet meer met vakantie, maar naar Noordwijkerhout.” Inge: „We leven best zuinig. Voor spullen kijken we op Marktplaats, ook voor kleding. Voor mijn werk moet ik er altijd netjes uitzien en laatst heb ik een nieuwe broek van 180 euro voor 40 euro kunnen kopen.” Jur: „En we houden van lekker eten, maar dan wel thuis.” Inge: „En in plaats van de cv stoken we nu een pellet-kachel.” Jur: „Of we gelukkig zijn? Vreselijk gelukkig. Dat staat volkomen los van de wens om te gaan latten.” Inge: „Dat we dat soort dingen kunnen bespreken, heeft onze band alleen maar versterkt.” Wonen Jur, Inge en haar dochter Moos bewonen een tussenwoning in Haarlem. Jurs dochter Lucy woont bij haar moeder in Drenthe. Zij en Jur hebben wel dagelijks contact. Vervoer Jur gaat op de motor (van de zaak) naar zijn werk in Volendam, Inge reist met de auto in haar werkregio Zuid- en Noord-Holland.  Huisdieren Hond Evy en poes Fae. Ze dulden elkaar. Daar is dan ook alles mee gezegd. Laatste grote uitgave Een stacaravan in Noordwijkerhout Sparen Jur en Inge zetten beiden elke maand iets opzij voor hun kinderen. Daarnaast sparen ze 100 euro per maand voor zichzelf en hebben ze een potje voor hun chalet (staplaats, onderhoud etc). „Andere mensen sparen voor hun vakantie, wij voor onze stacaravan.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/01/20/we-zijn-vorig-jaar-getrouwd-maar-ik-wil-gaan-latten-a4154893</guid>
      <pubDate>Fri, 20 Jan 2023 07:02:21 +00:00</pubDate>
    </item>
    <item>
      <title><![CDATA[‘Ik heb me af en toe geschaamd dat ik Nederlander ben’ ]]></title>
      <description><![CDATA[<p>Ahmed: „Ik heb Gerard leren kennen via Facebook. Ik was toen al in Nederland en zocht een manier om de taal te leren. Dat deed ik door mensen uit Nederland een vriendschapsverzoek te sturen en via de chat te zeggen dat ik de taal wilde leren.” Ahmed Azouz (36) werkt 32 uur per week als verzorgende in een verpleeghuis in Veenendaal. Hij is politiek vluchteling sinds hij in 2018 uit zijn geboorteland Libië vertrok.   Luuk van der Woude (67) is gepensioneerd basisschoolleerkracht en -directeur. Hij werkt nog twee dagen in de week als leerkracht in het basisonderwijs.  Gerard Macrander (63) werkt fulltime voor Rabobank private banking. Ze wonen met z’n drieën in Lunteren. Gerard en Luuk verdienen elk anderhalf keer modaal. Ahmed een half keer modaal. Gerard: „Ik kreeg inderdaad een vriendschapsverzoek van ene Ahmed, met een klein tekstje erbij. Ik dacht eerst: wat is dit nu weer? Maar ik ben dan toch iemand die het goede in de mens ziet. Ik vond het ontzettend heftig om te horen wat hij allemaal had meegemaakt. Het verhaal van een bootje op zee, de helft van de opvarenden is verdronken. Maar bovenal was er een klik, we hadden het meteen gezellig.  Luuk: „Ik ben zestien jaar directeur geweest van een asielzoekersschool, tot 2006, dus ik kon me iets bij zijn situatie voorstellen.” Gerard: „Het begon met af en toe koffie drinken, later kwam Ahmed hier  in de tuin werken. Daar is altijd genoeg te doen.” Ahmed: „Toen ik hier voor het eerst kwam, zei Luuk tegen me: ‘Ahmed, vanaf nu geen Engels meer. We gaan alleen in het Nederlands praten.’ Zo heb ik razendsnel de taal geleerd, zonder school. Ik had ondertussen al in vijf azc’s gezeten – in Ter Apel, Heerhugowaard, Echt - maar wilde daar niet in de negatieve spiraal blijven hangen. Dus na een tijdje heb ik Luuk en Gerard gevraagd: mag ik bij jullie?” Gerard: „We zagen zijn vraag wel een beetje aankomen. Zijn gemoedstoestand was een stuk slechter toen. We wilden hem helpen.” Luuk: „Ruimte zat hier.” Gerard: „Luuk heeft vervolgens ontzettend zijn best gedaan om de asielprocedure te laten slagen. Wat Ahmed allemaal te verduren heeft gekregen aan procedures en regeltjes… Ik heb me af en toe geschaamd dat ik Nederlander ben.” Ahmed: „Als ik nu kijk naar andere vluchtelingen die op hetzelfde moment als ik naar Nederland zijn gekomen... Dan ben ik echt in het voordeel met de taal, werk en sociaal netwerk. Ik mis mijn familie, zeker. Ik mis soms het delen van ervaringen met mensen die hetzelfde hebben meegemaakt in de oorlog in Libië. Maar hier is het veilig. Dat geeft me rust in mijn hoofd.” Luuk: „De verblijfsvergunning is nu geregeld, gelukkig. Tot 2024. Normaal gesproken wordt die daarna automatisch verlengd.” Gerard: „Luuk en ik zijn al 32 jaar bij elkaar, dan weet je wel een beetje hoe het reilt en zeilt. Nu Ahmed hier is, merk je dat sommige dingen toch anders lopen. Bijvoorbeeld als ik de koelkast opentrek en denk: hee, waar is de kaas gebleven?” Luuk: „Ahmed is moslim, hij bidt vijf keer per dag. Het betekent ook geen varkensvlees en dat ik naar de Turkse slager moet voor halal vlees.” Gerard: „We zijn afgelopen zomer naar Istanbul geweest om zijn familie te ontmoeten. Zij waren natuurlijk ook benieuwd: wie zijn die mannen?”  Ahmed: „Ik was daar heel zenuwachtig voor. Ik had mijn moeder, mijn zussen en mijn broer al ruim vier jaar niet gezien. Maar vanaf het moment dat we elkaar zagen op het vliegveld hebben we elkaar gewoon vastgehouden. Dat voelde warm en fijn.”   Luuk: „Tegen zijn familie zeggen we niet dat we een koppel zijn, maar gewoon vrienden. Nee, daar hebben we geen moeite mee.”  Ahmed: „Voor mijn moeder is het belangrijkste dat Luuk en Gerard goed voor mij zorgen.” Gerard: „Tijdens een etentje in Istanbul zei Ahmed dat hij met ons er een nieuwe familie bij heeft. Dat bracht bij zijn moeder veel emoties teweeg. Daarom heb ik direct tegen haar gezegd: ‘U blijft altijd nummer één voor Ahmed en dat gaat nooit veranderen.’” Gerard: „We wonen in Lunteren. Buitenaf op ruim vijfduizend vierkante meter grond.”  Luuk: „We hebben twee paarden, een pony, een ezel, geiten, een schaap, kippen, konijnen, cavia’s, duiven, vissen, vogeltjes, drie honden, een poes. Mis ik nog iets?” Gerard: „We hebben al een aantal keren een dierenstop ingelast, maar dat mislukt telkens.” Luuk: „Ahmed doet ook vrolijk mee. Hij rijdt paard en maakt de stallen schoon.” Ahmed: „Ik ben in Libië opgeleid als medisch laborant op hbo-niveau, maar dat diploma is hier niet een-op-een geldig. Via een vriendin van Luuk kon ik beginnen aan een verkorte opleiding tot verzorgende op mbo 3-niveau in een verpleeghuis in Veenendaal. Mijn einddoel zou zijn om op de spoedeisende hulp in het ziekenhuis te werken.” Luuk: „Ahmed kijkt echt alle ziekenhuisseries. Hoe meer bloed, hoe beter.” Gerard: „Ik werk als adviseur bij Rabobank private banking. Naast het werk ben ik voorzitter van het dorpshuis in Ederveen, werk ik graag in de tuin en mag ik graag bloemschikken, daar geef ik ook workshops in.”  Luuk: „Ik ben al  anderhalf jaar met pensioen, maar wil niet alle dagen thuiszitten. Dus werk ik nog twee dagen per week als basisschooldocent. En vorig jaar was er zo’n tekort aan invalkrachten dat ik nog twee dagen extra heb ingevallen bij de kleuters. Dat vind ik eigenlijk nog steeds het leukste.” Ahmed: „Elke vrijdag doe ik mee aan een online taalgroep via Zoom, Vertel Es. Het zijn Nederlanders en buitenlanders door elkaar en we praten elke keer over een ander onderwerp. Door die lessen leer ik nieuwe mensen kennen. Met een groep gaan we regelmatig wandelen in Amsterdam en in de zomer hebben we drie keer gebarbecued. Het is er gewoon heel gezellig.”  Gerard: „Dat is toch heel mooi als dat op deze manier zo gaat. Ook wat betreft de taal: Ahmed dénkt al in het Nederlands.”  Luuk: „Voor veel mensen zijn het allemaal maar ‘buitenlanders’. Een stereotype. Er zijn ook heel veel goede buitenlanders. Aan dat beeld wil ik wel bijdragen.”  Opstaan Ahmed om 05.00 uur, Gerard om 06.45 uur en Luuk op werkdagen om 07.00 uur, de andere dagen om 09.00 uur.  Huisdieren  Twee paarden, een pony, een ezel, geiten, een schaap, kippen, konijnen, cavia’s, duiven, vissen, vogeltjes, drie honden en een poes. Koken  Luuk kookt meestal.  Voor Ahmed haalt hij halal geslacht vlees.  Huishoudelijke taken  Iedere dag de dierenstallen schoonmaken en binnen het huis stofzuigen, vanwege de honden. De andere taken verdelen ze over de week.  Naar bed 22.00 uur voor Ahmed. Gerard en Luuk lezen eerst nog wat, tussen 23.30 en 00.00 gaat het licht uit.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/01/13/ik-heb-me-af-en-toe-geschaamd-dat-ik-nederlander-ben-a4154139</guid>
      <pubDate>Fri, 13 Jan 2023 07:02:21 +00:00</pubDate>
    </item>
    <item>
      <title><![CDATA[‘Wij eten heus wel een ijsje op zondag’ ]]></title>
      <description><![CDATA[<p>Simon: „We hebben elkaar ontmoet bij het jeugdwerk, de 16-plusgroep van de kerk. We kwamen bij elkaar in de soos, zoals dat heette, in een bijgebouw van de kerk in Heerenveen.” Margreeth: „Het was een combinatie van serieuze activiteiten en gezelligheid: handen uit de mouwen, dingen organiseren, discussies over maatschappelijke onderwerpen, maar ook gewoon chillen op de bank.” Simon: „We zijn jong getrouwd en zijn toen vanuit Friesland naar Wateringen vertrokken, in de buurt van Den Haag, waar we 32 jaar hebben gewoond. Daar hebben we onze zoons opgevoed, die nu het huis uit zijn.” Margreeth: „In 2020 zijn we naar Ede verhuisd. We wonen aan de rand van het bos en de heide. Vanuit ons huis lopen we zo de natuur in. Je kunt hier wilde zwijnen tegenkomen tijdens een wandeling. En wat we vaak doen: sterrenkijken. Je ziet hier veel meer sterren dan in de Randstad, omdat daar altijd licht is.” Simon: „Ik ben een polderjongen uit Friesland, dus ik wil wel graag de horizon zien. Gelukkig hebben we dat hier op de heide en in het rivierengebied van de Rijn.” Margreeth (56) en Simon (59) Terpstra woonden 32 jaar in de Randstad, sinds twee jaar hebben ze de rust en de natuur opgezocht in Ede. Ze zijn actief gelovig. Zij werkt als productmanager voor het team Hulp bij Geldzorgen van Rabobank, hij bij Florensis, een grote internationale producent van jonge planten. Ze verdienen vier keer modaal. Hun zoons Laurens (25) en Christaan (20) zijn de deur uit. Simon fietst en tuiniert, Margreeth zingt in een koor en doet vrijwilligerswerk bij het Taalhuis Ede. Onlangs organiseerden ze een lokale inzamelingsactie voor Oekraïne.  Margreeth: „Ede is wel christelijk, maar het is niet zo streng als Staphorst. Dat past bij ons want wij eten heus wel een ijsje op zondag en ik draag geen zwart hoedje als ik naar de kerk ga. Er zijn hier heel veel kerken, dus er is echt wel wat te kiezen. Wij vinden het belangrijk dat de kerk midden in de samenleving staat en daar een actieve rol in speelt.” Simon: „Ik heb wel gehoord dat er ergens in Ede in een huurcontract staat dat je op zondag niet het gras mag maaien. Dat vinden wij overdreven, maar de mensen zijn hier vriendelijk.” Margreeth: „Uit een onderzoek kwam naar voren dat in Ede de gelukkigste mensen van Nederland wonen.” Simon: „De sfeer is gemoedelijk. Ik vind de rust hier fijn en het is een mooie omgeving voor mijn hobby, fietsen. Ik heb een gravelfiets, een mountainbike en een racefiets. Door de week fiets ik met een jonge ploeg en op zaterdag met de krasse knarren. We fietsen al snel zo’n 80 tot 120 kilometer en halverwege genieten we van koffie met appelgebak.” Margreeth: „Ik werk als vrijwilliger bij het Taalhuis hier in Ede. Op maandag doe ik de intake van mensen die de Nederlandse taal willen leren. Dat kunnen vluchtelingen zijn, maar ook studenten of mensen die voor hun werk of de liefde naar Nederland zijn gekomen. Het zijn mensen uit bijvoorbeeld Oekraïne, Syrië, Polen, Mexico. Op dinsdag ben ik ‘taalmaatje’: dan geef ik Nederlandse les aan een Oekraïense mevrouw, Natalija.” Simon: „En zo is het idee voor de inzamelingsactie ontstaan.” Margreeth: „We hebben spullen ingezameld voor het stadje waar Natalija vandaan komt, zo’n 250 km ten zuidoosten van Kiev. Zaklampen, powerbanks, kleding, dekens, voedingsmiddelen. Het begon klein, maar werd al snel groter dan we hadden verwacht. Zo’n inzamelingsactie is een soort zwaan-kleef-aan. Ik zing in een koor, bijvoorbeeld, dus dan vertel ik de andere koorleden erover en die willen dan ook meedoen.” Simon: „En ik gooi het dan in de wielren-whatsappgroep. Verrassend veel mensen bleken te willen helpen, ook de wat stuggere types van wie ik het niet verwacht had.” Margreeth: „En zo doen steeds meer mensen mee: collega’s, familieleden, buren. Veel mensen geven tegelijk ook geld. Maar zo’n fysieke, lokaal georganiseerde inzamelingsactie geeft méér voldoening dan wat overmaken.” Simon: „Binnen twee weken was onze garage vol. We hebben acht auto’s vol naar de opslag gereden. Uiteindelijk hebben we tien kubieke meter ingezameld.” Margreeth: „De huishoudelijke taken zijn bij ons vrij traditioneel verdeeld. Ik doe de boodschappen en kook. Dat doe ik graag.” Simon: „En ik ben een zeer tevreden eter.” Margreeth: „Maar jij doet de tuin en bakt je eigen brood!” Simon: „Ja, dat vind ik ontspannend.” Margreeth: „Ik bak mijn eigen granola, met noten, pitten en zaden. Na mijn ziekte zijn we anders gaan eten. Pure producten. Minder suikers. En soms ook vegetarisch.” Simon: „Vaak heb ik niet eens in de gaten dat het vegetarisch is!” Margreeth: „Het is goed dat er bevolkingsonderzoeken zijn, want bij mij werd in 2019 tijdens zo’n onderzoek borstkanker geconstateerd. Ik vond het vooral moeilijk het aan onze jongens te vertellen. Gelukkig hoefde ik geen chemo. Operatie en bestraling waren genoeg.  Simon ging altijd mee naar de afspraken in het ziekenhuis. Ik vind wel dat er nog te weinig over borstkanker gepraat wordt, er is veel taboe. Een op de acht vrouwen krijgt het. Een nicht van mij heeft het nu. Ik bel haar regelmatig omdat het belangrijk is dat je daarover kunt praten.” Simon: „Nou praat jij graag over dingen.” Margreeth: „Haha! En jij kan goed luisteren.” Simon: „Dat is waar.” Margreeth: „Na mijn ziekte moest ik mezelf opnieuw uitvinden. Ik heb jarenlang bij een lokale Rabobank gewerkt, maar ik wilde graag meer impact maken, op landelijk niveau beleid maken. Gelukkig kon ik doorgroeien naar een functie op het hoofdkantoor. Daar richt ik me nu op het helpen van mensen met geldzorgen.”  Simon: „We zijn dankbaar dat Margreeth er goed uit is gekomen. En dat we nu in deze mooie omgeving mogen wonen.” Margreeth: „Ja, we voelen ons bevoorrecht, waardoor je ook eerder denkt: wat kan ik voor een ander doen?” Opstaan Om zes uur gaat de wekker, zegt Simon. „Ik maak dan ontbijt voor Margreeth, met zelfgebakken brood en een ei van een van onze kippen. En dan lezen we de krant, althans Margreeth. Ik lees misschien drie pagina’s, Margreeth spelt de hele krant! Zaterdag slaap ik uit tot zeven uur, dan ga ik fietsen.” Thuiswerken Margreeth werkt sinds de pandemie drie tot vier dagen per week thuis, op zolder. Simon werkt twee dagen per week thuis, in de werkkamer beneden. De keuken is een ontmoetingsplek: daar lunchen ze, praten ze en adviseren ze elkaar. Margreeth: „We kennen elkaars werk goed.” Naar bed Om half elf à elf uur gaan Margreeth en Simon naar bed. Afwasmachine inruimen, sudoku maken en wat lezen. Uiterlijk om half twaalf gaat het licht uit. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/12/30/wij-eten-heus-wel-een-ijsje-op-zondag-a4152943</guid>
      <pubDate>Fri, 30 Dec 2022 07:02:21 +00:00</pubDate>
    </item>
    <item>
      <title><![CDATA[‘We zoeken nog  hoe we die verschillende stijlen kunnen combineren’]]></title>
      <description><![CDATA[<p>Aat: „Hilde en ik kennen elkaar uit de tijd dat we allebei bij de gemeente Amsterdam werkten. Ik was programmamanager bij de afdeling Ruimte en Duurzaamheid, Hilde was daar communicatieadviseur. Ik vond haar heel goed als collega, maar ik had geen romantische gevoelens voor haar.” Hilde: „Toen we aan eenzelfde project gingen werken, viel me op dat we goed konden samenwerken en elkaar goed aanvulden. Toen Aat een andere functie kreeg, vond ik dat heel jammer. Ik heb hem toen voorgesteld om samen intervisie te doen [waarbij collega’s onderling kennis en ervaring uitwisselen]. Ik bedoelde het echt zakelijk. Maar we kregen heel persoonlijke gesprekken en toen realiseerde ik me dat ik hem écht heel leuk vond.” Aat: „Ik had niks door. Maar toen ze me uitnodigde voor haar verjaardag, vond ik dat wel bijzonder. Maar ook toen had ik nog niets in de gaten.” Hilde: „Een paar weken later hadden we een etentje met collega’s. Ik had bedacht dat ik hem na afloop zou vertellen dat ik ‘ontluikende gevoelens’ voor hem had. Maar dat plan mislukte en toen heb ik hem een app gestuurd dat ik hem wat wilde vertellen.” Aat: „En nog steeds had ik geen benul wat er zou gaan komen. Toen ze het dan eindelijk vertelde, was het de grootste verrassing van mijn leven.” Hilde: „Mannen….” Aat: „Het moest even landen, maar daarna vond ik het wel heel gaaf. Ik heb toen mijn leidinggevende geïnformeerd, maar die vond het geen probleem.” Hilde: „Maar omdat ik na ruim drie jaar wel toe was aan iets anders, ben ik toen vertrokken bij de gemeente. Ik ben naar Rijkswaterstaat gegaan en heb nu een vaste baan bij de Onderwijsinspectie. Ik doe graag projecten van één tot anderhalf jaar. In de acht jaar dat ik nu werk, heb ik al veel opdrachtgevers gehad.” Aat: „Terwijl ik al twintig jaar bij de gemeente werk. Ik studeerde nog toen ik er een bijbaan kreeg. Het is gewoon heel gaaf om je bezig te houden met de ruimtelijke ordening van de stad waar je zelf woont.” Hilde: „Het merendeel van de tijd zijn we gek op elkaar. Aat is wat rustiger dan ik qua karakter en tijdsbesteding. Ik wil vijf dagen per week sporten, vriendinnen zien, uitgaan en vrijwilligerswerk doen. Ik wil gewoon alles. Naar het Amsterdam Dance Event, mijn ouders zien, naar een expositie…” Aat de Vries  (42) en Hilde Oversteeg (31) hebben een latrelatie. Beiden wonen in Amsterdam. Aat is bedrijfseconoom. Hij studeerde ook enige tijd archeologie en bestuurskunde. Nu is hij teammanager bij de afdeling Ruimte en Duurzaamheid. Hilde begon op de kunstacademie, maar stapte na een jaar over op hbo communicatie. Ze werkt nu bij de Onderwijsinspectie. Als ambtenaar werken ze allebei 36 uur. Samen verdienen ze vier keer modaal.  Aat de Vries  Hilde Oversteeg Aat: „We willen elkaar zien, maar ook onze eigen dingen doen. En soms schuurt dat even. Ik heb minder de neiging om alles te willen en te moeten.” Hilde: „Ik heb gewoon last van FOMO, fear of missing out.” Aat: „Ik kan ook een avond op de bank zitten. Al hecht ik wel aan onze datenights, zoals we een avondje samen uit noemen. Ik accepteer makkelijker dat andere dingen dan niet kunnen.”  Hilde: „Doordat ik een enorme planner ben, kán ik ook van alles combineren.” Aat: „Als we met vakantie gaan, pak ik een boek en een onderbroek in en denk: we zien wel.” Hilde: „Terwijl ik dan een heel draaiboek heb gemaakt. Zelfs chillen plan ik in.” Aat: „We zijn nog steeds aan het zoeken hoe we die verschillende stijlen kunnen combineren.” Hilde: „Het scheelt dat we niet samenwonen.” Aat: „Dat gaat vast wel een keer gebeuren, maar het hoeft niet per se.” Hilde: „Een latrelatie is een ideale manier om je te kunnen terugtrekken. En kinderen zitten niet in de planning, dus daar hoeven we het ook niet voor te doen. Nee, op dat punt heb ik geen FOMO.” Aat: „We vinden het allebei een beetje gek dat kinderen krijgen de norm lijkt te zijn.” Hilde: „Onze poezen, Alfie en Figaro, zijn wel heel belangrijk voor ons.” Aat: „Figaro, die bij mij woont, is heel onafhankelijk. Alfie, van Hilde, vertoont meer het gedrag van een kind.” Hilde: „Dat heb ik zelf gecreëerd. Alfie en ik praten tegen elkaar, eigenlijk is hij een soort hondje. Ik laat hem ook uit, dan gaan we naar het park.” Aat: „Als Hilde naar mij komt, neemt ze Alfie mee in een rugtas. Figaro en Alfie hebben een soort niet-aanvalsverdrag, ze tolereren elkaar.” Hilde: „Toen ik wat zinvols zocht om te doen in mijn vrije tijd, kwam ik terecht bij Buurtbakkie: met een bakfiets en een thermoskan met koffie bezoek je dan samen met iemand anders op een ochtend drie eenzame ouderen. Aat is daar nu ook vrijwilliger.” Aat: „Soms heb je een geanimeerd gesprek, maar je ziet ook ellendige eenzaamheid, mensen die niemand zien.” Hilde: „Het is zinnig en dankbaar werk, maar ook wel pittig. Het is heel relativerend om te beseffen dat er mensen zijn met een heel ander leven.” Aat: „We voeren regelmatig gesprekken over onze toekomst. Gaan we simpeler leven, met minder werk en minder geld? Of buiten de stad wonen? Daar zijn we nog niet uit.” Hilde: „Onlangs zijn we een week naar een huisje op de Veluwe geweest. Daar hebben we gewoon gewerkt en dat beviel erg goed, zo’n andere omgeving.” Aat: „Maar of we ooit echt de stad uit gaan?” Hilde: „Het is gewoon leuk om te fantaseren wat er buiten de ring van Amsterdam nog is.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Wonen Aat en Hilde hebben beiden  een koopappartement in Amsterdam. Huisdieren Ze hebben allebei een poes: Figaro (v) en Alfie (m). Die hebben nog geen last van ‘ontluikende gevoelens’ voor elkaar.  Vervoer Hilde en Aat doen alles op de fiets. Ze hebben geen auto. Hilde: „Ik ben zelfs verhuisd op de fiets.” Sport Als het kan, sport Hilde vijf dagen per week: spinning, krachttraining, yoga en andere groepslessen. Aat en Hilde doen samen aan hardlopen. Sparen Aat spaart om reserves op te bouwen  en om misschien ooit minder te gaan werken. Hilde spaart voor „toekomstplannen”. Laatste grote uitgave Tickets voor een vakantie in Thailand, begin 2023. 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/12/23/we-zoeken-nog-hoe-we-die-verschillende-stijlen-kunnen-combineren-a4152500</guid>
      <pubDate>Fri, 23 Dec 2022 07:02:22 +00:00</pubDate>
    </item>
    <item>
      <title><![CDATA[‘Het klinkt gek, maar hoe meer zaken je hebt, hoe meer vrije tijd je overhoudt’]]></title>
      <description><![CDATA[<p>Mike: „Mensen hebben vaak een geromantiseerd beeld bij het runnen van een koffiezaak. ’s Ochtends klap je de luifel uit, maak je cappuccino voor je vaste gasten, je kletst wat, schuift nog eens een appeltaart in de oven. Nou, zo is het niet.” Galtjo: „Toch had ik het ook zo in mijn hoofd toen ik begon, nu vijf jaar geleden. Ik woonde boven een koffiezaak waar groot op de ramen stond dat ze een franchisenemer zochten. Misschien is dat wel iets voor mij, dacht ik. Ik werkte toen nog als projectleider bij Randstad, maar was daar niet happy. In 2017 heb ik uiteindelijk de Anne&amp;Max-locatie in Amsterdam-Zuid overgenomen.” Mike: „Ik werkte toen voor de RAI in Amsterdam en Galtjo werkte alle dagen, ook in het weekend. Vrije tijd samen hadden we niet meer. We zagen elkaar in het weekend als ik bij hem in de zaak een cappuccino kwam drinken.”  Galtjo: „Je kunt bijna niet uitleggen aan mensen hoeveel impact een eigen onderneming heeft. Je bent er 24/7 mee bezig. Personeel, administratie, bestellingen, kwaliteit waarborgen – het houdt nooit op. Daardoor leefden Mike en ik langs elkaar heen.” Mike: „Er moest iets veranderen, anders groeiden we uit elkaar. Omdat ik als partner-van toch al veel wist van de zaak en in de weekenden soms meehielp, besloten we om het samen te doen.” Galtjo: „Dat ging meteen heel goed hè? Ik deed de bar en de bediening en Mike de keuken.” Mike: „Nog even een kleine sidenote: we hadden toen Bobbie al, de eerste hond. Die ging dus iedere dag mee naar werk.  Die lag op zijn vaste plek, onder de trap in de mand.”  Galtjo: „Toen het een tijdje goed liep in Zuid, hebben we een businessplan geschreven om nog een Anne&amp;Max-vestiging te openen, in de Houthavens. Dat is uiteindelijk meer ‘mijn’ vestiging geworden, Mike houdt zich vooral met de locatie in Zuid bezig.” Mike: „Op koffiegebied is in Amsterdam niks te gek. Mensen vragen om een thee, met een shot espresso en dan half soja-, half kokosmelk. Dan is het aan ons om zo zorgeloos mogelijk te zeggen: gaan we voor u regelen.” Galtjo: „Zelf drink ik altijd zwarte filterkoffie. Een kop of … vijf? Nou, schrijf maar vier op.” Mike: „Ik drink drie grote cappuccino’s met koemelk per dag.” Galtjo: „Ik sport vier of vijf keer in de week om een beetje slank en fit te blijven, maar Mike kan dus echt alles eten en drinken wat-ie wil. Net nog een hele zak M&amp;M’s.”  Mike: „Tja, tien jaar jonger hè?” Galtjo: „We hebben elkaar leren kennen op 20 juni, nu 7,5 jaar geleden, op een feestje van een gemeenschappelijke vriendin.” Mike: „Ik woonde toen nog samen met mijn vriendin, dus dat was een uitdagende start, zullen we maar zeggen. Mijn leven was  al helemaal uitgestippeld: ik zou met haar ooit een huis kopen en kinderen krijgen. Maar dat leven begon te knellen.” Galtjo Beek (40) studeerde management, economie en recht (MER). Hij werkte lang als senior projectmanager op het hoofdkantoor van uitzendbureau Randstad.  Mike Pietersz (30) studeerde bedrijfskunde, werkte ook een tijd voor Randstad en daarna voor de RAI Amsterdam.  Nu zijn ze samen de eigenaars van twee vestigingen van horecaconcept Anne&amp;Max in Amsterdam.  Mike en Galtjo wonen in een huurappartement in Amsterdam-West.  Hun inkomsten gaan grotendeels terug in de zaak; privé keren ze zichzelf 1,5 keer modaal per maand uit.  Galtjo: „Onze verliefdheid overviel jou echt. Het was logisch dat we niet meteen volle verkering kregen. Jij moest uitzoeken wat je wilde.” Mike: „Dat was een verwarrende tijd. Mijn relatie ging uit, mijn levensplan werd anders en dan ook nog met een man.” Galtjo: „Al was jouw omgeving niet héél verbaasd.” Mike: „Nee. Ik kan nu alleen maar blij zijn dat ik met Galtjo nu die veilige basis weer heb. Dat het die hele rollercoaster toch waard is geweest.” Galtjo: „Nu we ook nog samen ondernemen, kan ik wel zeggen dat onze fundering heel sterk is. We kunnen veel dingen aan. We zijn ook bezig met de adoptie van een kindje uit Amerika. Dat is een drama, trouwens. Hoeveel tijd en energie we dáár niet in hebben gestoken. We staan al vijf jaar op de wachtlijst en alle seinen staan op groen, maar we weten niet of het  gaat lukken.” Mike: „We hebben alles in huis: drie Bugaboos, kinderbedje, campingbedje.” Galtjo: „Als je wordt geselecteerd als adoptieouders, moet je in twee weken in Amerika kunnen zijn om het kindje op te halen. We hadden zelfs al een kinderkamer ingericht. Maar als je daar iedere dag langsloopt en dat telefoontje blijft maar uit, word je gek. Dus op een gegeven moment hebben we de spullen toch maar naar de berging gebracht.” Mike: „We noemen het een ongoing process.” Galtjo: „Vorig jaar november waren we in New York om daar onze documenten persoonlijk bij het adoptiebureau af te leveren en eens kennis te maken met die mensen.”  Mike: „Én ik heb Galtjo toen in  Central Park ten huwelijk gevraagd.” Galtjo: „Ja, leuk hè? Normaal heb ik alles in de gaten, maar nu had ik echt niks door.” Mike: „Normaal gesproken is Galtjo degene die dingen regelt en plant. Daarom heb ik afgedwongen dat ik dit nou eens zou regelen.” Galtjo: „Anders had ik het allang gefixt, haha!” Mike: „Qua timing was het perfect: even iets vrolijks na die twee shitjaren met corona. En gelukkig mocht afgelopen juni alles weer. Dus we hebben 150 man uitgenodigd voor een knalfeest, ook met onze medewerkers en de vaste gasten van Anne&amp;Max.”   Galtjo: „En de hondjes hebben ons in de kerk de ringen gebracht. Heel schattig.” Mike: „Waar we over vijf jaar zijn? Goh, geen idee. Dat kan echt alles zijn.” Galtjo: „Kan echt alles zijn? Nee, dat is onzin. We hebben wel een plan. Ik denk dat we over vijf jaar meer zaken hebben en daarin onszelf ook steeds meer misbaar maken. Daar zijn we nu al mee bezig. Het klinkt gek, maar hoe meer zaken je hebt, hoe meer vrije tijd je overhoudt die we kunnen besteden aan de poedels en ik hoop misschien…” Mike: „Een tweeling.”  Galtjo: „Ja, dat zou dus kunnen; voor die optie staan we open. Maar we hebben ook tegen elkaar gezegd: mocht het allemaal niet lukken, dan is het wat het is.” Mike: „Dan nemen we gewoon nog een poedel.” Galtjo: „Als je vraagt aan onze vrienden ‘hoe zien jullie Galtjo en Mike’,  dan denk ik dat ze zouden zeggen dat we altijd weer doorgaan, dat we onszelf altijd blijven doorontwikkelen. Dus wij vinden altijd wel onze weg, met of zonder kinderen.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan Mike om 06.00 uur, Galtjo om 06.30 uur.  Boodschappen Doet Mike meestal op de terugweg na het werk. ,,Maar soms ben ik ‘kook-moe’ als ik al de hele dag in de keuken heb gestaan op werk. Dan bestellen we wat.”  Huisdieren Dwergpoedel Bobbie en toy-poedel Loebas. Huishoudelijke hulp Een keer in de week komt schoonmaakhulp Omar. Op zondag komt Cora, een oude vriendin van Galtjo, die kookt, de was doet en voor de hondjes zorgt. Bedtijd Uiterlijk 22.00 uur.  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/12/16/het-klinkt-gek-maar-hoe-meer-zaken-je-hebt-hoe-meer-vrije-tijd-je-overhoudt-a4151767</guid>
      <pubDate>Fri, 16 Dec 2022 07:02:22 +00:00</pubDate>
    </item>
    <item>
      <title><![CDATA[‘We hebben  nu het leven waarvan we vroeger droomden’]]></title>
      <description><![CDATA[<p>Henke: „We wonen in de leukste buurt van Zwolle, vijf minuten fietsen van het centrum. Iedereen kent elkaar hier. Als mensen verhuizen, komen ze vaak na een paar jaar weer terug omdat ze deze buurt zo missen.” Jolanda: „Het heet Assendorp en is een beetje de Jordaan van Zwolle. Er wonen studenten naast senioren, yuppen naast gezinnen.” Henke: „PVV’ers, linkse muzikanten, huisschilders, bankiers.” Jolanda: „Het is van alles door mekaar, dat is het leuke.”  Henke: „Dit wijkje is ooit gebouwd voor spoorwegbeambten. Rijtjeshuizen voor de conducteurs, vrijstaande huizen voor de machinist of de hoofdconducteur. Wij wonen in een rijtjeshuis en willen daar niet meer weg, ook al verdienen we samen vijf keer modaal. Het is ons droomhuis.” Jolanda: „In Zwolle groeten mensen elkaar meer dan in Amsterdam, maar het is toch geen dorp. Je hebt restaurants, cafés en een theater.” Henke: „Het heeft de voordelen van een stad maar niet de nadelen.”  Jolanda: „In onze buurt helpen mensen elkaar, passen op elkaars kinderen. Je legt de babyfoon bij de buren neer, dan kan je zelf even weg. En het touwtje hangt uit de deur.” Henke: „We hebben een groot park hier voor de deur, waar onze zoontjes Seth  en Fedja lekker kunnen voetballen. Ze blijven vaak uren weg, tijdens corona soms wel de hele dag. Gelukkig zitten ze niet zo graag achter een scherm, ze spelen liever buiten. Daarbij helpt het natuurlijk wel dat ze daarvoor in deze omgeving alle ruimte hebben. En de voetbalclub is hier vijf minuten fietsen vandaan. Ik train het ploegje van onze oudste.”  Jolanda: „Ik ben drie jaar geleden met voetbal begonnen. We stonden als voetbalmoeders aan de lijn en dachten: ‘Waarom gaan we niet zélf voetballen?’ Nu spelen we zeven tegen zeven, op een half veld. Het is heel gezellig. De club bestond eerst voornamelijk uit mannen. De wijn in de kantine was niet te drinken. Daar hebben wij verandering in gebracht. Je kunt nu een goede wijn van de plaatselijke slijter per fles bestellen.” Henke: „Ik sta elke morgen om zes uur op. Dan doe ik een ochtendritueel van anderhalf uur: yoga, meditatie en ademhalingsoefeningen van Wim Hof. Daar krijg ik een gevoel van gelukzaligheid van, dan kan ik de hele dag aan. Als ik het niet doe, begin ik ’s ochtends al meteen te malen in mijn hoofd.” Jolanda: „Als je het een tijdje niet doet, zit je minder lekker in je vel.” Henke: „Ja. En verder sport ik veel: fitness, tennis, golf en voetbal. Ook neem ik elke dag een koude douche en sinds kort heb ik een ton in de tuin voor koudwaterbaden. Toen ik voor het eerst in die ton zat lachte iedereen me uit, maar twee weken later deed Arie Boomsma het ook. En toen was het geaccepteerd.”  Jolanda: „Dertien jaar geleden zijn Henke en ik aan elkaar gekoppeld door bekenden. Ik woonde nog in Amsterdam, Henke had toen al het huis in Zwolle waar we nu wonen. Eerst hebben we een tijdje gechat op Hyves, toen spraken we af in Utrecht voor koffie. Het was meteen leuk, we zijn die avond uit eten gegaan. Anderhalf jaar later ben ik bij hem ingetrokken.”  Henke Willemsen werkt voor een techbedrijf, (46) Jolanda Koopman (42) is marketeer. Ze  wonen met hun zoontjes Seth (9) en Fedja (7) en een hamster in hun droomhuis: een rijtjeshuis in „de leukste buurt van Zwolle”. Het is een gemengde wijk waar iedereen elkaar kent. Voor de deur hebben ze een park waar de kinderen  voetballen. In de tuin staat sinds corona een tuinhuisje  en een jacuzzi. Henke: „Jolanda en ik werken allebei grotendeels thuis. Tijdens corona hebben we een kant-en-klaar stalen tuinkantoor over ons rijtjeshuis laten takelen. Dat is sindsdien mijn werkplek. Jolanda werkt aan de keukentafel of in de studeerkamer. Op een gemiddelde werkdag zien we elkaar de hele dag niet, tot een uur of half zes. Dan is het: kook jij of kook ik?”   Jolanda: „We koken afwisselend, al kookt Henke net iets vaker. De huishoudelijke taken zijn bij ons  fiftyfifty verdeeld.” Henke: „Ons geheim? Je moet de ander wat gunnen, niet de score bijhouden. Als de een het drukker heeft met werk, doet de ander wat meer.” Jolanda: „Ik ben zelfstandige, gespecialiseerd in content marketing. Momenteel heb ik twee grote klanten, een mbo-school en een voedselgroothandel. Voor beide werk ik twee dagen per week, al wordt dat vaak wel meer.”  Henke: „Ik werk voor een Amerikaans techbedrijf dat fondsenwerving, marketing en  klantbeheer van goede doelen en non profit-organisaties technologisch ondersteunt.”    Jolanda: „Geld uitgeven doen we voornamelijk aan mooie reizen met het gezin. We sparen iedere maand 1.000 euro voor een vakantie. Ik wilde graag het Noorderlicht zien dus in februari gaan we naar Lapland. Daar kun je wandelen, sleeën, skiën en van de natuur genieten.” Henke: „Op vakanties bezuinigen we niet. We hebben ook weleens een villa met zwembad op Aruba gehuurd. Zo’n vakantie mag van mij een bedrag met vijf cijfers kosten.” Jolanda: „Of we nog dromen hebben? Eigenlijk niet, we hebben nu het leven waarvan we vroeger droomden.” Henke: „Mijn droom is dat dit nog dertig jaar zo door zou kunnen gaan, zoals we nu leven. Maar dat kan niet, want kinderen worden groot. Ik wil wel over een paar jaar iets minder hard gaan werken. En misschien gaan we later wel écht op het platteland wonen, in het dorp waar ik vandaan kom.”  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan  Henke is meestal om zes uur uit de veren. Jolanda staat op om half acht.  Koken  Henke en Jolanda koken om en om. Jolanda: „Drie keer per week koken we met thuisbezorgde maaltijdboxen. Dat helpt ons om gevarieerd en gezond te eten. En een keer per week bestellen we bloemkoolpizza. Die is gezonder én lekkerder dan gewone pizza.” Vervoer Henke en Jolanda hebben twee auto’s, een nieuwe en een oude, een Opel Corsa uit 2000. „Dat is een beetje de buurtauto geworden”, zegt Henke. „Iedereen hier in de wijk mag hem gebruiken. De buren komen dan even de sleutel oppikken om de kinderen naar voetbal te brengen.”  Naar bed De kinderen gaan om acht uur naar bed. „Daar doen we altijd wel een uur over”, zegt Henke. „Het is een van de mooiste momenten van de dag, waar we écht met elkaar connecten.” Henke gaat meestal om een uur of tien slapen. Jolanda iets later. „Ik kijk vaak nog iets op Netflix of zo. Henke houdt daar niet zo van, hij leest liever de krant.”   
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/12/09/we-hebben-nu-het-leven-waarvan-we-vroeger-droomden-a4151028</guid>
      <pubDate>Fri, 9 Dec 2022 07:02:22 +00:00</pubDate>
    </item>
    <item>
      <title><![CDATA[‘Ik moet weleens huilen omdat ik mijn familie in Oekraïne mis’]]></title>
      <description><![CDATA[<p>‘Ik ben opgeleid als tv-journalist. Al in mijn tweede studiejaar deed ik productiewerk voor tv, ik maakte documentaires, realityshows voor Kazachstan en programma’s voor muziekzenders. Ik filmde de sterren van de showbusiness en was op tv als presentator. Later werkte ik met de populaire Oekraïense zangeres Svitlana Loboda, ik was haar persoonlijke assistent, vervulde al haar wensen. Daarna keerde ik terug naar de tv, werkte als redacteur van tv-shows met een sociale insteek, waarbij we mensen hielpen in moeilijke levenssituaties. Ik werd op een gegeven moment ook hoofdredacteur van zo’n programma. Verder deed ik projecten als Topmodel Oekraïne. En een show over jongensachtige meisjes, Tomboys, die een lady wilden worden. „Oekraïense televisie is ook in Rusland heel populair: veel Russen kijken liever naar onze tv-programma’s, aangezien de Russische staats-tv vooral propaganda uitzendt. Voor andere soorten programma’s, zoals realityshows, vragen ze vaak Oekraïense makers. In Oekraïne houden we erg van grote emoties. Dat zie je terug in de televisieprogramma’s.” Taisiia Pustova (29) woont met haar kat Leya en twee Oekraïense vrienden, Roman en Victoria,  in Amsterdam-Zuid. Dit voorjaar verruilde ze haar tv-carrière  noodgedwongen voor een baantje in de supermarkt. Tien jaar lang werkte ze bij de Oekraïense televisie, als producent, scenarist en presentatrice. Vanwege de oorlog vluchtte ze naar Nederland. Nu werkt ze bij een Albert Heijn-filiaal in Amsterdam op de broodafdeling. „Ik werkte heel hard en stond mezelf weinig toe. Mijn werk was mijn passie en mijn grootste verslaving. Ik heb vaak geprobeerd de tv-wereld te verlaten, maar kwam altijd terug. Ik werkte eigenlijk non-stop, veertien uur per dag – maar met heel veel passie. Televisiewerk is iets wat je helemaal opslokt, maar dat is niet erg omdat het zo leuk is dat je niet het gevoel hebt dat je aan het werk bent. Ik werd overal voor uitgenodigd, dus ik ging naar de beste feestjes van Kiev. En ik reisde veel, in mijn vakanties. „Op 24 februari dit jaar brak de oorlog uit. Ik keek de hele nacht naar het nieuws. Hoorde enge geluiden en zag mensen naar hun auto rennen en de stad uitrijden. Tot 27 februari was ik nog in Kiev, waar ik me met vrienden en huisdieren verstopte in schuilkelders. We besloten Kiev te verlaten voor een stad die ons veiliger leek, Lviv, waar een deel van mijn familie woont. Met een aantal vrienden namen we de evacuatietrein. Daar verbleef ik een week of twee, bij mijn familie. Toen besloot ik naar Polen te gaan, naar mijn zus. „Het grootste deel van maart was ik in Warschau. Ik dacht dat ik een baan kon krijgen en in Polen een nieuw leven kon beginnen, hoewel het mentaal erg moeilijk was. Ik huilde elke dag. En toen belde mijn beste schoolvriend, Roman, die al een jaar in Amsterdam woonde. Hij nodigde me uit om naar hem toe te komen. Ik droomde er al van om Engels te leren, en dit leek me een geweldige kans om tussen mensen te zijn die Engels spreken. Bovendien was ik er al twee keer geweest. Ik vind het de leukste stad van Europa. Zo kwam ik begin april in Amsterdam terecht.” „Al binnen een paar dagen kreeg ik een baan in het Hilton en maakte ik de kamers schoon. Later vond ik een nieuwe baan als vakkenvuller bij Albert Heijn. Daar werk ik nu nog. Ik heb leuke collega’s, we lachen veel, maar toch is het niet makkelijk. Het voelt alsof ik tien jaar terugga in de tijd, toen ik als student een bijbaan had om mijn studie te betalen. Als ik goed Engels sprak, zou misschien alles anders zijn en zou ik mezelf hier ook kunnen ontplooien. Dus nu ben ik op Engelse les gegaan. „Ik werk veel, soms wel vijftig uur per week, met dagen van tien uur. Dan sta ik van zeven uur ’s ochtends tot vijf uur ’s middags in de supermarkt. Maar ik vind het werk best leuk. Ik sta nu bij het brood en ken inmiddels alle namen van de verschillende soorten brood die er zijn bij Albert Heijn. En ik wil sparen voor mijn droom: een reis naar Amerika. „Ik woon hier samen met mijn oude schoolvriend Roman en met Victoria, mijn beste vriendin. Zij is dit voorjaar samen met mij uit Oekraïne gekomen. Victoria werkt ook bij de Albert Heijn, in hetzelfde filiaal, dus dat is gezellig. Zij is thuis de netste, ze poetst elke dag wel wat. „Ik vind Amsterdam een mooie stad en ik spreek vaak af met Oekraïense vriendinnen om te praten over ons leven, cocktails te drinken, exposities te bezoeken. We voelen ons dan als de vrouwen uit Sex and the City.  Mijn leven in Nederland is niet slechter dan het leven dat ik had in Oekraïne. Het is anders en het is een nieuw avontuur, een interessante ervaring. Ik zie het als een kans om uit mijn comfortzone te komen, me te ontwikkelen, beter Engels te leren. En wie weet waar het me zal brengen? „Ik moet weleens huilen, omdat ik mijn vrienden en familie uit Oekraïne mis. En misschien gek, maar ik mis mijn bed. Mijn eigen bed, in Kiev. „Wat er hierna zal gebeuren? Ik weet het niet. Maar ik heb het gevoel dat ik in Amsterdam mijn meest interessante show tot nu toe aan het maken ben, genaamd Mijn Nieuwe Leven.” Opstaan Op werkdagen staat Taisiia om 6 uur op. Om 7 uur begint ze bij Albert Heijn, een uur voor openingstijd. Dan werkt ze meestal acht tot tien uur.  Ontspanning Na het werk doet ze haar administratie, ze kookt, gaat wat drinken met vrienden of oefent  Engels. „Wie weet, als mijn Engels goed genoeg is, kan ik hier bij de tv werken. Dat is mijn droom.” Elke avond kijkt ze iets op Netflix met haar huisgenoten. Huisdieren Taisiia heeft een kat genaamd Leya, die ze meenam uit Kiev. Wonen Tot eind februari woonde Taisiia in Kiev. Nu deelt ze een verdieping in Amsterdam-Zuid met huisgenoten  Victoria en Roman. „Ik houd van de Nederlandse inrichting: modern en met witte muren. In Oekraïne zijn de interieurs vaak hopeloos ouderwets!”  Sparen Taisiia spaart voor een reis naar Amerika. „Ik wil naar Vegas, San Francisco, Los Angeles, Hollywood. En natuurlijk New York!” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/12/02/ik-moet-weleens-huilen-omdat-ik-mijn-familie-in-oekraine-mis-a4150273</guid>
      <pubDate>Fri, 2 Dec 2022 07:02:22 +00:00</pubDate>
    </item>
    <item>
      <title><![CDATA[‘In jezelf geloven, moed houden: zo  heb ik overleefd’]]></title>
      <description><![CDATA[<p>Sjoerd: „Afgelopen week vierden we het kinderfeestje van Jurgen, de jongste. Met tien kinderen zijn we naar Jump XL geweest in Hengelo, zo’n trampolinespringparadijs. Het was grappig om te zien hoe de kinderen werkelijk naar binnen stoven en anderhalf uur later helemaal bezweet en afgemat weer naar buiten kwamen.  In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  „Het was wel een gedenkwaardig moment. Niet alleen omdat dit weer een eerste kinderfeestje was na twee jaar corona, maar ook omdat ik het samen met de moeder van de kinderen heb georganiseerd. Ze hielp bijvoorbeeld met het rijden naar de locatie en had tevoren een groepskortingscode gevonden en naar me doorgestuurd. Dat had ik een jaar geleden nog niet kunnen denken.  „We leerden elkaar kennen in 2008. In 2010 zijn we getrouwd en in 2016 officieel gescheiden. Na de geboorte van de tweede kreeg ze last van zware psychische problemen. Ze werd steeds eigenzinniger, was manisch, leefde eigenlijk niet meer in de realiteit. Daardoor kregen we vaker ruzie, wat haar klachten alleen maar verergerde – een neerwaartse spiraal. Het lastige was dat ze niet wilde erkennen wat ze had; ze wilde geen hulp en ook geen medicatie. Zo is die relatiebreuk ontstaan. De kinderen waren toen 4 en 6. Sjoerd de Boer (47) werkt dertig uur per week als werkvoorbereider en applicatiebeheerder bij Onderhoud Enschede.  Hij woont met zijn twee zoons Sebas (12) en Jurgen (10) in een sociale nieuwbouwhuurwoning vlak bij het centrum van Enschede. Eén weekend in de twee weken en op woensdagmiddag zijn de jongens bij hun moeder.  Zijn inkomen is driekwart modaal.  „Ik kon terecht in een klein appartement in Enschede, werkte in Doetinchem, een uur verderop, en had de volledige zorg voor de jongens. De moeder was het er niet mee eens dat haar de zorg voor de kinderen werd ontnomen. De kinderen zijn zelfs officieel bij haar uit huis geplaatst en ze kreeg een schoolverbod, waar ze zich niet altijd aan hield. Een paar keer is de politie erbijgekomen. Op overlevingsmodus ben ik die tijd doorgekomen; overleven, in jezelf blijven geloven en niet de moed verliezen. Daar heb ik ook wel begeleiding in gehad van de ggz.  „Op mijn werk in Doetinchem zagen ze ook dat dit niet vol te houden was, dus ik kon via hen terecht bij een outplacementbureau. Dat hielp bij het zoeken naar een nieuwe baan dichter bij huis. Ook ben ik hard op zoek gegaan naar een andere woning. Dat is uiteindelijk deze sociale huurwoning geworden in het centrum van Enschede; een lot uit de loterij! Ik krijg hier huursubsidie, de school van de jongste is om de hoek en er wonen veel vriendjes in de buurt. Bovendien is het een goed geïsoleerd nieuwbouwhuis met zonnepanelen op het dak; ook wel prettig met deze energieprijzen. „Sinds anderhalf jaar gaat het een stuk beter. Uiteindelijk heeft de moeder toch hulp geaccepteerd; ze woont nu begeleid en heeft medicatie. Er zijn weer afspraken met haar te maken – en er is  dus een kinderfeestje mee te organiseren. De jongens gaan nu elke woensdagmiddag en een weekend per twee weken naar haar toe. Ze zijn daar graag. Het maakt dat ik ook weer wat tijd voor mezelf heb. Meer vrijheid, meer lucht. Afgelopen zomer heb ik zelfs een groepsreis kunnen maken, een week naar Rome. De jongens waren een aantal dagen bij hun moeder, en de andere dagen bij mijn vader. Dat die ruimte er weer is, was wel even een geluksmoment.  „We zijn hecht, de jongens en ik. Dat krijg je al snel als je een eenoudergezin bent. Hoewel ik met de oudste ook wel veel ben gebotst. Door alles wat hij heeft meegemaakt, zat hij niet lekker in zijn vel. Hij heeft ook behoorlijk last van dyslexie en zit daardoor op het speciaal basisonderwijs. Hij zat in een drukke klas  met veel andere kinderen met ‘rugzakjes’. Een jaar geleden is hij naar een andere school gegaan, waar het klein en fijn is. Sindsdien gaat het een stuk beter. Volgend jaar gaat hij naar een reguliere middelbare school; een leuke vmbo groenschool hier in de buurt. „Een tijdje geleden hoorde ik via een kennis van een Israëlische zelfverdedigingssport waar ze hier in Enschede lessen in geven: krav maga. Het gaat vooral over voor jezelf opkomen en samenwerken: dat leek me wel iets voor Sebas. Dat kan hij wel een beetje gebruiken. Uiteindelijk wilde Jurgen ook meedoen en ondertussen volg ik zelf sinds een tijdje daar ook lessen. Ik zwem ook één keer in de week, maar dat is toch vrij solitair. Dit is meer een sociale sport. „En ja, de jongens gamen ook veel – zoals jongens doen van die leeftijd. Maar als ik wel eens lees dat ‘de jeugd van tegenwoordig’ niet meer buitenspeelt, denk ik toch: dat is een tikkeltje overdreven. „Zelf heb ik na de mavo de middelbare bosbouwschool gedaan in Velp. Je leerde daar ook technisch tekenen en via een baan bij een adviesbureau ben ik uiteindelijk in de IT beland. Nu werk ik als applicatiebeheerder bij Onderhoud Enschede; een semi-overheidsorganisatie die alle wegen, riolering, het groen en de begraafplaatsen van de stad bijhoudt. Ik zorg dat het centrale onderhoudssysteem goed draait en maak geografische kaarten op basis van data, maar adviseer ook over de planning en hoe we zaken makkelijker en efficiënter kunnen inrichten. Alleen maar IT-werk zou voor mij te abstract zijn. Door het advieswerk draag ik ook wat tastbaarders bij.  „Ik werk dertig uur in de week en heb sinds drie jaar een vast contract. Dat geeft rust. Al met al is de boel beter in balans. Ik heb tijd om meer te sporten en om boeken en tijdschriften te lezen; zoals nu met een proefabonnement op het geschiedenismagazine Historia. Ik heb zelfs een... tja, soort van relatie. Het is nog pril, maar het is heel leuk. Ze woont in Almelo en zit in eenzelfde gezinssituatie als ik. Op zondag spreken we nu regelmatig af. Dat heeft misschien wel potentie.”  Opstaan Op schooldagen om 6.45 uur, in het weekend wat later.  Vervoer Sjoerd loopt naar zijn werk en fietst veel in Enschede. Voor vakanties en brengen en halen van de jongens heeft hij een auto.  Sporten en hobby’s Sjoerd, Sebas en Jurgen doen alle drie aan de zelfverdedigingssporkrav maga. De jongens zitten op scouting en Sebas gaat vaak naar het Lego Lab. Sjoerd zwemt één keer in de week.  Huisdieren Twee borstelcavia’s: Kruimel en Schimmel.  Koken Sjoerd  kookt graag vegetarisch en  biologisch. „Niet omdat het hip is, meer uit ervaring en idealisme na  de bosbouwschool.”   Hulp Om de twee weken.  Bedtijd 22.30 uur.   
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2022/11/25/in-jezelf-geloven-moed-houden-zo-heb-ik-overleefd-a4149507</guid>
      <pubDate>Fri, 25 Nov 2022 07:02:23 +00:00</pubDate>
    </item>
  </channel>
</rss>
