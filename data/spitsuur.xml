<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Ik mis het wonen in Amsterdam of Utrecht totaal niet’]]></title>
      <description><![CDATA[<p>Chris: „Ik doe meer in het huishouden dan Loes beseft. Bijvoorbeeld als ik zie dat de ramen vuil zijn, dan ga ik de ramen lappen.” Loes: „We vinden allebei van onszelf dat we iets meer in het huishouden doen dan de ander. Maar ik heb gelijk, haha.” Chris: „Vroeger kwam de werkster elke week, nu komt ze om de week.” Loes: „We hebben de afgelopen tijd veel geïnvesteerd, onder meer in onze eigen woning en in een recreatiewoning die we met vrienden gebouwd hebben. Daarom moeten we even bezuinigen.” Chris: „Ik heb er geen last van dat ze minder vaak komt, want ik kan goed leven met een onopgeruimd huis.” Loes: „Ik pak nu wat vaker de stofzuiger.” Chris: „Koken en afwassen doen we echt afwisselend, net hoe het uitkomt.” Loes: „Sinds een jaar run ik samen met een vriendin een bedrijf, Firma SCHAEP. We maken kunstwerken van vilt, met wol van lokale schapen. Ik vind het heerlijk om te doen. Je moet de wol met water en zeep bewerken, alle lucht eruit persen, totdat je een natte rol hebt. Je kunt er lekker je agressie in kwijt. Het is een mooi proces, je hebt maar ten dele controle over het resultaat. Dus twee kunstwerken worden nooit hetzelfde.” Chris: „Ik vind het wel leuk dat Loes nu ook een bedrijf heeft. Ik heb een architectenbureau in Ouder-Amstel, samen met twee collega’s. Een eigen zaak is toch iets heel anders dan een vaste baan. Je wil kansen ontwikkelen, dus je zet net dat stapje extra. Als Loes een dag vilt gaat maken, is ze niet voor het avondeten thuis. Vroeger was ik de enige die vaak moest overwerken, nu begrijpt ze mij beter.” Chris Collaris (42) en Loes Claessen (40) wonen in Eindhoven met hun kinderen Juul (10) en Roos (7), vlak bij het centrum. Chris is architect, Loes gezondheidszorgpsycholoog in een ziekenhuis en eigenaar van een bedrijf in vilten wandkunst. Ook verhuren ze door Chris ontworpen en zelfgebouwde vakantiewoningen in de natuur. Samen verdienen ze twee keer modaal. Loes: „Het fysieke aspect van vilt maken is een fijn contrast met mijn andere werk. Want ik werk ook drie dagen per week als gezondheidszorgpsycholoog in het ziekenhuis. Ik help bijvoorbeeld mensen die na een operatie kampen met psychische klachten. Dat is intens werk, dus ik vind het leuk om daarnaast ook iets creatiefs met mijn handen te doen.” Chris: „Ik heb momenteel wel wat onrust op mijn werk. Ik ontwerp vooral villa’s voor particulieren, al hebben we ook zakelijke klanten. Het probleem is dat de particulieren nu wegblijven. Vanwege de hoge rente is geld lenen momenteel erg duur. Daardoor is zelf een huis laten bouwen gewoon te duur geworden.” Loes: „Tot vijf jaar geleden woonden we in Utrecht. We wilden groter wonen vanwege de kids. Toen hebben we in Leidsche Rijn, een nieuwbouwwijk in Utrecht, gekeken naar een kavel.” Chris: „Ik had onze woning al ontworpen. Maar uiteindelijk zagen we onszelf toch niet in een vinexwijk wonen, dus toen zijn we naar Eindhoven verhuisd. Hier konden we met ons budget een groter huis krijgen. En we wonen liever in een prettige stad buiten de Randstad dan in een nieuwbouwwijk binnen de Randstad.” Loes: „Hier wonen we in de stad, op tien minuten lopen van het centrum. We hebben een mooie jarenvijftigwoning. De kinderen gaan hier om de hoek naar school. Ze hebben veel vriendjes en vriendinnetjes in de buurt. En we hebben verbinding met de buren, die ook allemaal creatieve dingen doen.” Chris: „Ik heb met veel plezier in Amsterdam gewoond, en later in Utrecht. Maar ik mis het wonen in Amsterdam of Utrecht totaal niet.” Loes: „Utrecht is een soort tweede Amsterdam geworden, vooral sinds de Tour de France er startte in 2015. Veel toeristen, erg druk.” Opstaan en naar school Loes en Chris staan op om kwart over zeven. Dan gaat het gezin douchen en ontbijten. Om twintig over acht gaan ze de deur uit. Dan brengen Chris en Loes de kinderen naar school. Dat is vijf minuten fietsen. Vakantiewoningen Recent hebben Loes en Chris met vrienden een vakantiewoning gebouwd in de bossen nabij Arnhem, in de vorm van een groot vogelhuis, Buitenverblijf Nest. „Het staat op palen tussen de bomen”, zegt Chris. „De woonkamer bevindt zich op acht meter hoogte, de slaapkamer op veertien meter. Ik heb het huis zelf ontworpen, net als onze schrijvershut in de Achterhoek, de Writer’s Block Hut.” Leuke dingen door de week Chris gaat op woensdagavond naar zaalvoetbal. Tot voor kort gingen ze om de donderdagavond met zijn tweeën wat leuks doen: uit eten, naar toneel of naar een concert. „Dan kwam er een oppas”, zegt Chris. „Maar die hebben we tijdelijk wegbezuinigd. Het was wel héél erg leuk. Misschien moeten we er weer mee beginnen.” Chris: „Ook Eindhoven wordt nu alweer duurder, want de techindustrie trekt veel mensen naar de regio. Wij zijn er nog op tijd bij geweest, maar we hebben veel vrienden die ook in het creatieve zitten, meubelontwerpers of vormgevers, en die kunnen al bijna geen huis meer kopen in Eindhoven.” Loes: „Maar het is ook wel leuk dat de stad steeds internationaler wordt.” Chris: „Je kunt er van alles van vinden, maar je kunt ook naar de positieve kant kijken. Chipfabrikant ASML gaat nu ook cultuuraanbod financieren. Dus het kan ook betekenen dat er meer cultuur komt in Eindhoven, dat er straks nog meer te doen is.” Loes: „Ik had altijd de woensdagmiddag met onze kinderen Juul (10) en Roos (7), tot een paar maanden geleden. Nu werk ik op woensdag en heeft Chris de kinderen op woensdagmiddag. Dan zijn ze vrij, dus dan kun je leuke dingen met ze gaan doen.” Chris: „Het bevalt me hartstikke goed. Toen ze nog heel jong waren was het anders. Dan zit je op woensdagmiddag opeens met een baby, midden in je werkweek. Daar word ik niet heel gelukkig van. Maar nu ze wat ouder zijn kunnen we lekker gaan knutselen samen. Dus nu vind ik het juist leuk.” Loes: „Het punt is nu weer dat ik de kinderen mis. Ik vond het altijd een fijne onderbreking van de werkweek. Dus vanaf januari ruilen we weer. We hadden het heel feministisch bedacht. Ik dacht: dan gaat Chris gewoon eens lekker twee dagen de kinderen van school halen en ik nog maar één dag, dat is ook wel een keer goed. Maar ja, dan merk ik dat ik toch meer tijd met de kinderen wil doorbrengen.” Chris: „Misschien is dit juist wel feministisch. Dat je het gewoon precies zo regelt als je het wil hebben.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/1dwYAUnw7TfVQsAXpKVpcTT_xek=/1280x/filters:no_upscale()/s3/static.nrc.nl/images/gn4/stripped/data109595651-01d4ec.jpg'/>]]></description>
      <guid>https://nrc.nl/nieuws/2023/12/29/ik-mis-het-wonen-in-amsterdam-of-utrecht-totaal-niet-a4185599</guid>
      <pubDate>Fri, 29 Dec 2023 07:02:11 +00:00</pubDate>
    </item>
    <item>
      <title><![CDATA[‘Mijn verjaardag kon ik lekker in m’n eentje vieren’]]></title>
      <description><![CDATA[<p>Anne: „Ik ben geboren met het 22q11-deletiesyndroom. Dat betekent dat op het 22ste chromosoom een stukje informatie ontbreekt. Daardoor heb ik last van depressies en angsten, en komen prikkels zoals geluid bij mij versterkt binnen. Ik heb behoefte aan duidelijkheid en structuur en mijn energieniveau wisselt nogal. Op een goede dag ga ik bijvoorbeeld zwemmen, op een slechte dag kan ik niet eens naar de afspraak met de tandarts. Eén activiteit per dag is de limit, maar dat probeer ik wel op te bouwen. „Dat is een van de redenen waarom ik geen betaald werk heb. Ik heb een opleiding gedaan tot secretarieel medewerker niveau 2, maar in banen liep ik meestal al na een paar maanden stuk, doordat de communicatie niet goed verliep. „Ik heb duidelijke instructies nodig en dat begrepen collega’s niet. Misschien heb ik het ook niet goed uitgelegd, want ik wilde niet anders zijn dan anderen.” Anne Houtsma (41) werd geboren met het 22q11-deletiesyndroom. Ze deed opleidingen tot secretarieel medewerker en activiteitenbegeleider. Een dag per week werkt ze als vrijwilliger in de bibliotheek. Ze bewoont een appartement met haar twee katten en heeft een Wajong-uitkering van circa 1.200 euro netto per maand. „Pas op mijn twaalfde werd de diagnose gesteld. Mensen hadden soms wel door dat er iets met mij was, maar wisten niet wat. Het was voor mij een lang en frustrerend proces om tot acceptatie van mijn beperking te komen. „Sinds 2006 krijg ik een Wajong-uitkering, terwijl ik altijd per se mijn eigen geld wilde verdienen. Ik heb van alles geprobeerd, zelfs de sociale werkplaats, maar ook dat ging niet. Ik heb geen verstandelijke beperking, ik kan me heel goed uitdrukken en heb een diploma. Vroegen ze of ik kon tellen… „Sinds twee jaar werk ik één dag per week als vrijwilliger in de bibliotheek. Dat gaat goed. Ik kan er mezelf zijn, het is een veilige plek. Ik zet boeken netjes, doe schoonmaakwerk, ruim de afwasmachine uit – dingen waar de andere medewerkers niet aan toekomen. Daar is veel begrip en waardering voor mij en dat motiveert me om door te gaan. „Ook ga ik eenmaal per week naar de inloop om mensen te ontmoeten. Soms maak ik er een praatje, maar vaak ook ga ik aan een tafel zitten tekenen, want een groep geeft veel prikkels. Al ben ik de laatste tijd wel uit mijn schulp aan het kruipen. Thuis praat ik heel makkelijk, zoals nu met jou, maar hier zijn geen prikkels, bovendien heb ik qua energie een goede dag. Mensen overschatten me dan vaak.” „Ik kom uit een familie met hoogopgeleiden. Voor mijn ouders was het ook een zoektocht naar wat er met mij aan de hand was. Ik ben bij een jeugdpsychiater geweest die me heeft geholpen het beste uit mezelf te halen. Op school werd ik veel gepest. Uiteindelijk ben ik in het speciaal onderwijs beland, op een school voor kinderen met leer- en gedragsproblemen – die ik niet had. „Pas toen ik van die school af kwam, had ik gedragsproblemen, ik was heel recalcitrant geworden. Ik heb ook op een school gezeten voor langdurig zieke kinderen, maar dat was ik ook niet. Als puber was ik heel depressief, ik had totaal geen zin meer in het leven. Toch ben ik die opleiding secretarieel werk gaan doen, omdat ik per se wilde laten zien wat ik wél kon. Later heb ik ook nog een mbo-3-opleiding tot activiteitenbegeleider voor demente ouderen gedaan. Maar ook daar was ik te langzaam voor. Ze vonden mij zelf een cliënt. „Ik ben veel alleen, maar heb online veel contacten doordat ik graag game. Ik speel vaak World of Warcraft, monsters doden, zeg maar… Daar zijn ook wel evenementen van, maar dat zou te veel prikkels geven. „De coronatijd was helemaal niet moeilijk voor mij, ik ben toch veel alleen. Het was een periode om tot rust te komen, ik kon mijn verjaardag lekker in mijn eentje vieren, er werd niets van me verwacht. Je zou kunnen zeggen dat de samenleving voor mij voelt als een trein die heel snel rijdt en die ik niet kan bijhouden.” „Twee keer per jaar word ik gebeld door de uitkeringsinstantie met de vraag of ik al in staat ben tot een reïntegratietraject. En telkens weer vertel ik mijn hele verhaal: dat ik nog steeds dezelfde Anne ben die thuis zit en geen uitkering heeft wegens zweetvoeten. Ik had ook liever een carrière en een gezin gehad en meegedraaid in de samenleving. „Ik kan redelijk rondkomen van mijn uitkering, maar er moet niets misgaan. Afgelopen maand had ik een nieuwe winterjas nodig, maar toen bleef er niet genoeg geld over voor boodschappen. Iets wat voor anderen heel gewoon is, bijvoorbeeld met iemand lunchen, kan niet. „Ik ben al tien jaar niet met vakantie geweest. Soms ga ik een paar dagen met mijn ouders naar Texel, want in mijn eentje vind ik reizen moeilijk en dan lukt het niet altijd. Dat je nog van je ouders afhankelijk bent, voelt heel dubbel op je 41ste. „Ik hou van schrijven. Op Joop, de opiniewebsite van BNNVARA, schrijf ik stukjes over bijvoorbeeld de Wajong en de Harmonisatiewet. Zo kan ik schrijven over dingen die me dwarszitten en kan ik opkomen voor mensen met een beperking. „Ik ben over de toekomst gaan nadenken toen een vriendin van mij, die hetzelfde syndroom heeft, wegens haar lijden onlangs euthanasie heeft laten plegen. Haar overlijden heeft mij gestimuleerd om meer aandacht te vragen voor het 22q11-deletiesyndroom. Zo lever ik toch een bijdrage aan de maatschappij.” Opstaan „Als ik naar de bibliotheek moet: half negen. Andere dagen later, er zit geen ritme in.” Wonen Anne heeft een tweekamerappartement in Driebergen. Boodschappen „Ik let in de supermarkt heel erg op de aanbiedingen.” Hulp Nee. „Huishouden doen vergt veel tijd. Mickey en Max, mijn katten, maken graag rommel.” Laatste grote uitgave Computer (750 euro), samengesteld door een gamevriend. Sparen „Ik ben al blij als ik kan rondkomen.” Bedtijd „Meestal om half elf. ’s Avonds game ik graag en klets ik online met vrienden. Ook kijk ik series op Netflix of schrijf ik stukjes.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/0JAbOmZsz0bhm-DS1SFTOxhK95E=/1280x/filters:no_upscale()/s3/static.nrc.nl/images/gn4/stripped/data109405021-7c1af8.jpg'/>]]></description>
      <guid>https://nrc.nl/nieuws/2023/12/22/mijn-verjaardag-kon-ik-lekker-in-mn-eentje-vieren-a4185174</guid>
      <pubDate>Fri, 22 Dec 2023 07:02:11 +00:00</pubDate>
    </item>
    <item>
      <title><![CDATA[‘Bij ons thuis zijn er weinig momenten met niets’]]></title>
      <description><![CDATA[<p>Wesley: „Ik ben Wesley, 23 jaar, het allerliefste vind ik papa en mama, mijn twee grote broers en mijn perfecte zus. En acteren, dat is helemaal mijn ding! Ik wil heel graag beroemd worden.” Féline: „Zo heet ook zijn Instagram-account: Wesley wordt beroemd.” Hans: „Al kun je tegenwoordig beter zeggen: Wesley is beroemd.” Martine: „Wesley is van kinds af aan al graag aan het entertainen. Of het nou bij het Bloemencorso hier in het dorp is, tijdens Sinterklaas of op de camping in Italië: Wesley steelt altijd de show. Toen hij na school op zijn achttiende een jobcoach kreeg om te kijken wat voor werk hij wilde doen, toen zei hij…” Wesley: „Acteren!” Martine: „Zo kwam hij terecht bij Domino in Leiden, een theatergroep voor mensen met een beperking. Via via heeft hij toen een eerste rolletje in de tv-serie Downtown gekregen, en later nog een klein rolletje in Moedermaffia. Uiteindelijk kwam de film Jippie no more! zomaar op ons pad” Wesley: „Ik heb de hoofdrol, van Jippie, zo heet mijn rol.” Martine: „Het is best een project geweest, maar vanaf het begin af aan voelde het hartstikke goed. Zo waren de opnames in de buurt van Zaltbommel; voor ons best een eind rijden. Toen heeft de productiemaatschappij geregeld we daar in de buurt een huisje konden krijgen.” Hans: „Het was wel even wennen toen ze weg waren, want wij kregen er taken bij die moeders normaal verzorgt: koken, stofzuigen. Maar we hebben ons prima gered.” Martine: „De film was de openingsfilm op het Cinekid-festival. En vertel eens Wesley, wat heb jij toen op vakantie laten maken? Wat wilde je zo graag hebben?” Wesley: „O ja, ik heb een mooi pak laten maken. Donkerblauw, met een wit overhemd en een vlinderdas, gemaakt van stof met pauwenveren erop.” Martine: „Hij was helemaal het mannetje! En de film is hem op het lijf geschreven. Zoals je hem daarin ziet, zo is hij thuis ook.” Hans: „We hoorden van de andere acteurs dat acteren met Wesley iets bijzonders is. Hij is zo naturel; daar word je als acteur in meegetrokken. Iedereen liep met ’m weg.” Martine: „De première in oktober was een drukke dag. Wesley moest oefenen voor het opkomstmoment, hij had een interview voor het Jeugdjournaal. Maar toen we met ons gezin, inclusief aanhang, op een rijtje in de bioscoop zaten en de film begon, ja, dat was gewoon geweldig. Zó leuk!” Féline: „Veel vrienden van mij willen het ook graag zien. Ze vragen er steeds naar.” Martine: „Premières zijn natuurlijk niet normale kost voor ons. Een gewone dag begint hier rond zes uur ’s ochtends.” Jelle: „We gaan vaak voor de file uit op pad. We verhuren stoomketels.” Het gezin Van Klink bestaat uit Hans (55), Martine (56) en hun vier kinderen: Jelle (28), Calvin (26), Wesley (23) en Féline (19). In Roelofarendsveen hebben ze een eigen bedrijf in stoomketelverhuur. Hans en Jelle en Calvin werken in de zaak. Wesley werkt in een brasserie, bij de PLUS en is acteur. Féline volgt een opleiding tot stewardess. Moeder Martine regelt alles thuis en springt af en toe bij in de zaak. Het gezinsinkomen is twee keer modaal. Hans: „Bij stoom denken de meeste mensen aan machines van honderd jaar geleden. Maar in de industrie wordt nog dagelijks veel met stoom gewerkt. Bijvoorbeeld om melk te pasteuriseren, olie vloeibaar te maken of tuinbouwgrond te ontsmetten. Wij verhuren ketels als bedrijven tijdelijk extra capaciteit nodig hebben, of als er een stoomketel kapot is. Mijn vader is er ooit mee begonnen. Nu hebben we elf man personeel, inclusief de oudste twee jongens: Jelle en Calvin.” Jelle: „Nu het koud wordt, begint voor ons de drukke periode van het jaar. Dan werk je wel eens meer dan veertig uur. Vijftig uur ook wel.” Martine: „Ik was er altijd thuis voor de kinderen. Samen met het huishouden en al het rijwerk had ik daar mijn handen vol aan. We wonen vrij buitenaf en alle kinderen hebben fanatiek geschaatst. Dus ik heb héél wat kilometers gemaakt naar de ijsbaan in Den Haag, wedstrijden door heel het land. Wesley kan wel fietsen, maar hij is niet verkeersveilig. Samen met Hans breng ik hem dus ook overal naartoe.” Féline: „Ik doe de opleiding tot stewardess, in Hoofddorp. Maandag is uniformdag en kan ik niet zelf naar de bushalte fietsen, met zo’n rok. Dus dan brengt mama me.” Martine: „Het is soms best wel eens veel.” Féline: „Je gaat ook elke dag naar oma.” Martine: „Nou ja, een paar keer in de week. Gelukkig is het wel anders nu de kinderen groter zijn. Zo’n project als Jippie, dat had tien jaar geleden niet gekund.” Hans: „Er zijn weinig momenten met niets. Maar we zijn het gewend. Zo leven we.” Martine: „Voor Wesley hebben we niet veel extra zorg. Er zijn verschillende gradaties van down en Wesley heeft een vrij lichte variant. Hij kan gelukkig veel dingen zelf: wassen, aankleden. De eerste drie jaar van zijn leven is hij wel veel verkouden geweest, maar daarna heeft hij eigenlijk altijd meegedraaid in het gezin.” Jelle: „Het is niet dat wij ons hebben moeten inhouden of zo. Het is normaal.” Féline: „Wesley maakt heel makkelijk contact met mensen. Hij heeft echt een gunfactor. We maken samen filmpjes voor op TikTok, die worden heel veel bekeken. Sommige meer dan 500.000 keer.” Martine: „Hij is gewoon altijd zichzelf, spontaan. Zoals op de première van Jippie no more!, toen de presentatrice vroeg of iemand nog een woordje wilde zeggen. Nou, Wesley natuurlijk, hè! Hij liep naar beneden, pakte de microfoon en zette het lied in waar hij ook in de film mee eindigt: ‘Alle billetjes dansen, van links, naar rechts.’ En iedereen deed mee. Het is het onverwachte. Soms denk je: oh nee, doe maar niet.” Féline: „Maar ik vind het leuk dat je het tóch hebt gedaan Wesley.” Wonen Het gezin woont in een vrijstaand huis in Roelofarendsveen. Op het erf staan ook een grote loods voor het bedrijf en een bedrijfswoning waarin oudste zoon Jelle woont met zijn vriendin. De andere drie kinderen wonen thuis. Vervoer Een bedrijfsauto en een privé-auto waarmee veel wordt gereden. Martine: „Vroeger was ik er de hele dag druk mee: iedereen halen en brengen. Nu Jelle, Calvin en Féline ook hun rijbewijs hebben, scheelt dat al een stuk.” Huisdieren Vier honden, een hamster, negen kippen en een parkietje. Sport De familie Van Klink is een schaatsgezin. Calvin is op weg van de subtop naar de top. Féline zit in het talententeam van Zuid-Holland. Jelle is gestopt. Wesley schaatst en doet aan hardlopen. Laatste grote uitgave Een grote picknicktafel voor het hele gezin plus aanhang (600 euro). In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/XuT8H85FeYpqSUopXv6F02JX-u4=/1280x/filters:no_upscale()/s3/static.nrc.nl/images/gn4/stripped/data109151033-0fba94.jpg'/>]]></description>
      <guid>https://nrc.nl/nieuws/2023/12/15/bij-ons-thuis-is-er-weinig-momenten-niets-a4184491</guid>
      <pubDate>Fri, 15 Dec 2023 07:02:11 +00:00</pubDate>
    </item>
    <item>
      <title><![CDATA[‘Je moet het leven niet uitstellen tot na je pensioen’]]></title>
      <description><![CDATA[<p>René Bakker: „We wonen in een appartement vlak bij zee in IJmuiden, op de negende verdieping. Vanuit de woonkamer kijk je uit over de duinen, maar vanuit de keuken hebben we zicht op Tata Steel. Een spannende combinatie.” René Seegers: „Het contrast is bizar. Maar we waarderen juist die rauwe rafelrandjes van IJmuiden.” René Bakker: „We zijn beiden gek op sport en lopen veel hard in de duinen.” René Seegers: „In de zomer kun je mooi fietsen, richting Castricum bijvoorbeeld.” René Bakker: „En de rook waait meestal de andere kant op.” René Seegers: „De meeste ellende waait naar Beverwijk.” René Bakker: „Zwart gruis.” René Seegers: „We ruiken ’t evengoed wel hoor, ook als het de andere kant op waait.” René Bakker: „We wisten van tevoren dat het er was – en toch hebben we vier jaar geleden besloten om deze flat te kopen. We wonen hier relatief goedkoop, zodat we veel overhouden om lekker te leven.” René Seegers: „We gaan graag uit eten en houden van theater en musea.” René Bakker: „We gaan ook vaak naar Patronaat, een alternatief poppodium in Haarlem.” René Seegers: „We kennen elkaar oorspronkelijk van een BHV-cursus. Werkten toen allebei voor een grootwinkelbedrijf.” René Bakker: „Een paar jaar later, in 2005, kwamen we elkaar weer tegen bij het COC in Alkmaar, waar we toen allebei woonden.” René Seegers: „Inmiddels werkten we allebei ergens anders.” René Bakker: „Ik bij de V&amp;D.” René Seegers: „En ik bij de Sissy Boy.” René Bakker: „In het begin was het wel even wennen dat de ander ook René heet.” René Seegers: „Het voordeel is wel: als je de naam van je geliefde op je arm tatoeëert en het gaat daarna uit, dan hoef je hem niet weg te halen!” René Bakker: „We noemen elkaar meestal ‘schat’, niet René.” René Seegers: „We hebben bij ons huwelijk wel besloten om niet ook nog eens elkaars achternaam aan te nemen.” René Bakker: „Dan zou ik nu René Bakker-Seegers heten.” René Seegers: „En ik René Seegers-Bakker. Dan was het voor de buitenwereld te ingewikkeld geworden!” René Seegers: „En het is ook handiger als we op reis zijn, want niet in elk land is homoseksualiteit even geaccepteerd. Indonesië bijvoorbeeld, waar we laatst waren, is niet zo homovriendelijk.” René Bakker (45) is oncologieverpleegkundige in het Antoni van Leeuwenhoek Ziekenhuis in Amsterdam. Zijn man René Seegers (51) is buschauffeur bij Connexxion in Haarlem. Ze werken allebei onregelmatig, waardoor spitsuur bij hen altijd op een ander moment is. „Al jaren geniet ik van deze rubriek”, aldus René Bakker. „Daarom dacht ik, misschien moet ik ons ook maar eens opgeven.” Samen verdienen ze ruim twee keer modaal. René Bakker: „Vooral Java niet. Bali is beter, ook omdat dat hindoeïstisch is.” René Seegers: „Laatst waren we in Nepal en hadden we een tweepersoonsbed geboekt. Toen dachten ze bij het hotel eerst dat het een foutje was.” René Bakker: „Homoseksualiteit bestaat in die landen natuurlijk net zo goed, maar het is niet gebruikelijk ervoor uit te komen.” René Bakker: „Ik heb een aantal jaar geleden besloten oncologieverpleegkundige te worden. Daar heb ik geen minuut spijt van gehad. Het werk is deels technisch, maar het draait ook sterk om de psychosociale zorg die je biedt. Daar kun je echt verschil maken. Een gesprek met de arts kan snel gaan. En de vragen komen vaak pas als dat gesprek al voorbij is. De verpleegkundige kan dan hulp bieden als gesprekspartner. Over bijwerkingen en de keuze van het behandelschema. De arts heeft beperkte tijd, maar aan het bed kunnen zulke vragen besproken worden – zoals: ‘Mijn kinderen gaan trouwen, ga ik dat halen?’ Of: ‘Kan ik daar bij zijn met dit behandelschema?’ Impact op eten en seksualiteit, daar moeten mensen mee leren omgaan en daar kan ik ze bij helpen.” René Seegers: „Ik werkte bij Sissy Boy en wilde ook wat anders. Toen ben ik de koksopleiding gaan doen. Paar jaar als kok gewerkt. Maar dat is hard werken en weinig verdienen. Nu ben ik buschauffeur in Haarlem en omstreken en dat bevalt heel goed. Ik geniet ervan het leven om me heen te zien en ik vind het ook stoer om een bus te besturen. Ik heb leuke collega’s. Een jong team, veel vrouwen. Ik zie veel collega’s buiten het werk. En het verdient goed, vind ik, vooral als je bedenkt dat het niet heel ingewikkeld is.” René Bakker: „Het enige nadeel is dat we onregelmatige werktijden hebben.” René Seegers: „Soms zien we elkaar alleen in bed. Dan moet de een om half zes op en de ander slaapt uit. En we zijn vaak op verschillende dagen vrij.” René Bakker: „Maar verder zijn we heel tevreden. We hopen dat sommige mensen die dit lezen inspiratie zullen vinden om in de zorg te werken, of als chauffeur aan de gang te gaan. Want deze beroepen zijn niet populair. Ten onrechte. Zo’n praktisch beroep heeft veel voordelen.” René Seegers: „Het is niet zo abstract. Je ziet wat je doet.” René Bakker: „Mijn werk in het ziekenhuis kan mentaal zwaar zijn, maar na even rennen in de bossen lukt het me vaak alweer mijn hoofd leeg te maken. En ik krijg er uiteindelijk ook energie van. Ik voer veel bijzondere gesprekken. Soms hebben mensen spijt. Dan zeggen ze: ‘Ik was nog zo veel van plan.’ Daarom weet ik: je moet niet wachten met reizen tot na je pensioen.” René Seegers: „Dat doen we dus ook niet. Je moet het leven niet uitstellen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Verdienen René Seegers verdient als buschauffeur met een 32-urige werkweek zo’n 2.450 euro netto per maand. Seegers: „Dus dat is helemaal niet slecht, toch?” Zijn man René Bakker heeft als gespecialiseerd verpleegkundige een nettomaandinkomen van 2.900 euro, inclusief toeslagen voor avond- en nachtdiensten, op basis van 32 uur per week. Laatste grote uitgave René Seegers: „We zijn gek op interieurdingen. Kijken veel op Marktplaats. Moet je wel een beetje geduld hebben, maar dan kun je leuke dingen tegenkomen. Vorig jaar hebben we een eethoek van Charles en Ray Eames gekocht, dat was een grote uitspatting!” Zelf brood bakken René Bakker: „Ik ben dol op brood maar ik ben er ook kieskeurig in. Daarom bakken we nu ons eigen brood in een broodbakmachine. We genieten elke dag van het versgebakken brood.” Bewust leven René en René halen elke week een groentetas bij de molen in Santpoort, de Zandhaas, met biologische seizoensgroenten. René Seegers eet soms nog wel vlees, René Bakker helemaal niet. Bakker: „We willen zo bewust mogelijk leven. We scheiden al het afval en ik koop veel tweedehands kleding.”</p>
<img src='https://images.nrc.nl/GLuSlrtqz5Q1iEzcpzT4gNa4hDQ=/1280x/filters:no_upscale()/s3/static.nrc.nl/images/gn4/stripped/data108921095-9901f8.jpg'/>]]></description>
      <guid>https://nrc.nl/nieuws/2023/12/08/je-moet-het-leven-niet-uitstellen-tot-na-je-pensioen-a4183753</guid>
      <pubDate>Fri, 8 Dec 2023 07:02:11 +00:00</pubDate>
    </item>
    <item>
      <title><![CDATA[‘We kijken nu meer uit naar het kneuterige, naar vastigheid’]]></title>
      <description><![CDATA[<p>Judith: „Toen de kraamhulp enkele dagen na de geboorte van onze dochter in 2022 vertrok, bedacht Thierry dat we iemand nodig hadden om de dag op te starten en de avond voor te bereiden. Zodoende hebben we nu Maria. Zij komt driemaal per week van 8 tot 12 uur, ze kookt dan telkens voor twee avonden. Zij is onze engel.” Thierry: „Om vijf uur in de middag stoppen Judith en ik met al onze werkzaamheden en is alle tijd voor de kinderen. Dat moet echt quality time zijn.” Judith: „Maar zodra ze in bed liggen, gaat de laptop weer open.” Thierry: „Want we zijn allebei ondernemers met een groeiend bedrijf en een volle agenda. Ik heb een artiestenmanagementbureau en ben veel weekenden aan het werk. Ik begeleid een tiental artiesten uit binnen- en buitenland bij hun internationale carrière, onder wie Bakermat, Parallelle en Luuk van Dijk. Ik sluit marketingdeals, beheer muziekrechten, boek shows en organiseer ze ook zelf. Daardoor ben ik veel op reis. Als ik naar de Verenigde Staten of Brazilië moet, ben ik wel zo’n tien dagen van huis. Dan vragen we soms een familielid om te komen logeren en een beetje mee te helpen.” Judith: „Ik heb twee vrouwengezondheidsklinieken, voor onder meer zwangerschapswens, anticonceptie, echo, voedingsadvies, fysiotherapie en coaching. De tweede kliniek is dit jaar geopend, in het Gooi, en dat geeft veel extra werk. Daarbij is het schering en inslag dat de crèche dicht is wegens personeelstekort.” Thierry Klein Bluemink (32) en Judith de Jong (35) wonen met hun kinderen Janneman (3) en Guusje (1) in Amsterdam. Thierry studeerde commerciële economie en heeft een artiestenmanagementbureau. Judith deed hbo verloskunde en is eigenaar van twee vrouwengezondheidsklinieken. Thierry en Judith halen beiden iets meer dan een modaal salaris uit hun bedrijven, de rest wordt geherinvesteerd. Thierry: „Meestal kan ik dan wel een paar uur inspringen, bovendien wonen Judiths ouders om de hoek. Soms neem ik een kind mee naar kantoor.” Judith: „Laatst was de hulp ziek, dat was verschrikkelijk! Koken, werken, het huishouden doen en de kinderen, dat ging gewoon niet met een man in het buitenland. Soms, als Thierry op reis is en ik weet dat er veel bevallingen aan komen, vraag ik mijn nichtje om hier preventief te komen logeren, aangezien ik tijdens mijn diensten ’s nachts vaak wordt gebeld om naar een bevalling te gaan.” Thierry: „Sinds de opening van de nieuwe kliniek is Judith ook veel weekenden aan het werk. De balans tussen werk en privé was de afgelopen maanden daardoor een beetje zoek, we hebben nauwelijks tijd gehad voor sociale contacten.” Judith: „Vroeger gingen we vaak naar feesten. Nu proberen we de dinsdagavond zoveel mogelijk vrij te houden. Dan gaan we uit eten of kletsen we gezellig bij.” Thierry: „En we hebben samen golfles genomen. Je bent de levens van twee kinderen aan het ontwikkelen, maar je moet ook jezelf blijven ontwikkelen.” Judith: „De coach in mijn praktijk zegt altijd: verlies je niet in je ouderrol en blijf ook energie steken in je partner en in jezelf.” Thierry: „We hebben dit jaar niet eens tijd gehad om op vakantie te gaan, omdat de zomer voor mij spitsuur is. Dat ga ik volgend jaar anders doen, we waren dit jaar te veel aan het rennen. Dat komt nog door corona, toen viel mijn hele bedrijf stil. Dat was verschrikkelijk! Heel mijn joie de vivre ging eraan. Achteraf gezien was het wel weer leuk dat ik toen juist veel tijd had voor onze baby. Maar ik ben heel blij dat Judith me door die moeilijke periode heeft geloodst.” Judith: „Ik had het juist heel druk in coronatijd, er werden veel baby’s geboren.” Thierry: „Toen de culturele wereld weer openging, hebben we gezegd: pakken wat je pakken kunt aan opdrachten. Daarom was ik dit jaar keihard aan het werk: om mijn bedrijf weer gezond te maken. Het komt voor dat een artiest van Dubai naar Tokio vliegt en daarna door naar Los Angeles. Dan vlieg ik ook naar LA en ga ik op de terugweg nog even naar New York voor een festival of om agenten of artiesten te spreken. Overigens compenseren we altijd de CO2-uitstoot. In Europa nemen we waar mogelijk de trein, maar dat is vaak te duur voor artiesten. Van Amsterdam naar Londen is per trein vier keer duurder dan per vliegtuig. Niet iedereen verdient 10.000 euro per optreden.” Judith: „We proberen duurzaam te leven. In 2016 hebben we dit huis verbouwd en geïsoleerd, een warmtepomp geplaatst en zonnepanelen op het dak gelegd. We halen groente en fruit op de markt en koken met verspakketten. Dat geeft heel weinig verspilling.” Thierry: „Ik wil elk jaar iets nieuws leren. Gelukkig vind ik alles leuk. Vorig jaar heb ik mijn vaarbewijs gehaald en in coronatijd ben ik gaan wielrennen. Laatst ben ik in twee dagen van Brugge naar Amsterdam gefietst voor een goed doel. Ik houd ervan een beetje uitgedaagd te worden, anders kwijn ik weg.” Judith: „Mijn werk is mijn hobby, maar ik hou ook erg van eten met vrienden. Verder is mijn gezin mijn hobby, ik geniet echt van die kleintjes.” Thierry: „We denken er wel eens over om dit huis te verkopen en buiten de stad te gaan wonen. Om meer ruimte te hebben voor de kinderen. Vroeger had ik grote idealen: wonen in Hongkong, bij wijze van spreken, of een cocktailbar beginnen op een strand. Dat is overgegaan.” Judith: „We kijken nu meer uit naar het kneuterige, naar vastigheid.” Thierry: „Ja, andere dingen zijn belangrijker geworden.” Opstaan Tussen 6 en 7. Om 8 uur komt hulp Maria. Thierry maakt het ontbijt. Tussen 8 en 9 gaan hij en Judith naar hun werk en de kinderen naar de crèche. Wonen Het gezin woont in een verduurzaamde stadswoning zonder tuin in Amsterdam. Sparen Elke maand wordt wel wat opzijgezet, maar met alle hulp en de crèchekosten blijft er niet veel over om te sparen. Vakantie Judith en Thierry gaan vaak naar het eilandje van Thierry’s ouders in de Westeinderplassen. Er ligt een kleine woonboot waar ze kunnen slapen. Laatste grote uitgave Een verfbeurt voor de voorkant van het huis. Huisdier Engelse bulldog Fred is pas overleden. Zijn urn wordt binnenkort op zijn favoriete plek, het eilandje, begraven. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/HhkaXG5wBqzdcGJAO5jksygpZqc=/1280x/filters:no_upscale()/s3/static.nrc.nl/images/gn4/stripped/data108574152-b281ff.jpg'/>]]></description>
      <guid>https://nrc.nl/nieuws/2023/12/01/we-kijken-nu-meer-uit-naar-het-kneuterige-naar-vastigheid-a4182989</guid>
      <pubDate>Fri, 1 Dec 2023 07:02:12 +00:00</pubDate>
    </item>
    <item>
      <title><![CDATA[‘De grote gezinsagenda is mijn bijbel’]]></title>
      <description><![CDATA[<p>Maarten: „Yanne en ik zijn het er altijd over eens geweest: we hebben geen kinderen gekregen om ze elke dag naar de kinderopvang te brengen. Dus toen we acht jaar geleden Lasse kregen, was de vraag: hoe gaan we het regelen? Yanne had nog haar eigen zaak, een naai-atelier in Breda. Het was een financiële afweging om de voorkeur te geven aan mijn vaste contract in plaats van aan haar werk als zzp’er. Maar Yanne wilde het ook zelf.” Yanne: „Toen de oudste werd geboren, kwam een sterk soort moederleeuw-gevoel in me los. Dat was nieuw; eerder was ik helemaal niet zo iemand die verliefd met baby’s – koetsjie koetsjie – op schoot zat. Maar met mijn eigen kinderen voelde ik heel sterk: hier wil ik voor zorgen.” Maarten: „Tussentijds hebben we regelmatig geëvalueerd: is dit nog steeds wat je wilt? Zeker omdat ik zie hoe zwaar het soms is voor Yanne. Maar we komen er telkens op uit dat het voor nu goed is.” Yanne: „Het is ergens natuurlijk megatraditioneel hoe wij het doen. En uiteraard ook een luxe dat het financieel kan. Ik ben wel blij dat ik nog één dag in de week werk bij de naaimachinewinkel. Dat voelt bijna als een vrije dag. En nu de kinderen alle vier naar school gaan, is de situatie ook weer wat veranderd. Ik krijg meer tijd om mijn eigen onderneming op te bouwen. Ik houd er enorm van om tweedehands meubelvondsten te delen en bijvoorbeeld stoeltjes een tweede leven te geven met een nieuwe bekleding. Dit weekend heb ik een Instagram-account aangemaakt voor mijn bedrijf, Atelier 9010. Dat geeft een leuke, nieuwe energie.” Maarten: „De dag begint hier tussen half zeven en zeven uur. Dat is nodig om het allemaal te halen zonder al te veel te stressen.” Yanne: „Ik heb de avond ervoor de ontbijttafel gedekt en heb tegenwoordig alle kinderen zover dat ze hun eigen brood smeren. ’s Ochtends doe ik boven het ritueel met hen, Maarten is dan al beneden en snijdt het fruit voor in de broodtrommels.” Maarten: „Ik ga rond acht uur de deur uit naar mijn werk in Breda. Ik ben in 2007 als zelfstandige bij de gemeente begonnen en uiteindelijk vast in dienst gekomen. Sinds vier jaar in de rol van teamleider. Het is een baan voor vier dagen in de week, maar dat is krap: het is eigenlijk gewoon een fulltime functie.” Yanne: „Als de kinderen naar school zijn, ruim ik de ontbijtchaos op, doe de was en pak ik allerlei losse klusjes op. Zo was het vorige week ‘opvallend naar school’-dag, over verkeersveiligheid. Sta ik weer fluorescerende hesjes en fietslampjes op te duiken.” Maarten: „Je moet met vier kinderen een zekere mate van chaos accepteren. Ik maak de wc’s schoon en stofzuig, dat vind ik belangrijk. Maar ook al dweil je iedere dag de vloer, in no time stampen ze weer met hun zandschoenen door het huis.” Yanne: „Op dinsdag hebben er drie zwemles. Op woensdag hebben Yenthe en Mads gym, Norah gaat vrijdag naar turnen, zaterdag heeft Lasse programmeerles en dan willen ze natuurlijk ook nog bij vriendjes spelen. Gelukkig kan ik goed plannen. De grote gezinsagenda is mijn bijbel.” Maarten: „Wat je niet hebt met vier kinderen, is rust. Vooral het geluidsniveau had ik onderschat. Dat gillen en schreeuwen, hard en hoog, daar klappen mijn oren soms letterlijk van dicht. Voor de gein zet ik af en toe van die bouw-oordoppen op, om de scherpe randjes eraf te halen.” Yanne: „De oudste twee kijken na het eten altijd naar het Jeugdjournaal. Dan brengen we de jongste twee alvast naar boven.” Maarten: „Mads van vier zit nu in een fase dat alleen mama zijn tanden mag poetsen en een boekje voorlezen.” Yanne: „In het weekend zit Maarten wel eens in de keuken en komen de kinderen naar mij aan de andere kant van het huis om te vragen of ze iets mogen drinken. Dan zeg ik: heb je die meneer in de keuken gezien? Dat is je vader, daar kun je ook iets aan vragen.” Maarten: „De kinderen hangen meer aan Yanne, dat is een feit. Dan voel ik me niet afgewezen hoor, nee, het is vooral onpraktisch af en toe.” Yanne: „De dagen zijn soms zo hectisch en druk, dat mijn hoofd tegen de tijd dat we gaan eten gewoon helemaal op is. Dat roep ik ook wel eens tegen die kleine draken: mama is op.” Maarten: „Het is wel stevig ja, vier kinderen. Voor mij is klussen een fijne manier om mijn hoofd leeg te maken. Ja, er is altijd een enorme to-do-lijst, maar dat vind ik juist fijn. Ik kan heel slecht stilzitten.” Yanne: „Ik heb ook altijd duizend-en-een projectjes, naast het gezin en de verbouwing van ons huis. Een ander zou ons leven compleet mesjokke vinden, maar wij denken al snel: volgens mij kan het wel.” Maarten: „Hoe ouder de kinderen worden, hoe leuker ik het vind. De oudste begint al een beetje grapjes te maken. Of de jongste, die geeft met de kleuren van het stoplicht al onze emoties aan; daar werken we thuis mee. Dan zegt hij: papa is rood, hè? Ha, vaak klopt het ook nog.” Yanne: „Alle kinderen hebben iets creatiefs in zich. Dus als ze hier aan tafel zitten te knutselen en schattige gesprekjes hebben, geniet ik daarvan. Of soms kijken we met z’n allen een Disney-film op de grote bank, lekker dicht tegen elkaar aan. Dat is echt gezellig.” Maarten: „Ik heb Yanne leren kennen op naailes, waar ik kwam omdat ik mijn lievelings-T-shirt zelf wilde leren namaken.” Yanne: „En toen werd -ie verliefd op de juf.” Maarten: „Ik grap wel eens: ik kwam voor een T-shirt en eindigde met een gezin met vier kinderen.” Yanne (40) en Maarten (45) de Groot-Fortes wonen in Rijsbergen met hun vier kinderen: Lasse (8), Norah (6), Yenthe (5) en Mads (4). Yanne regelt thuis het huishouden en werkt op vrijdag in een naaimachinewinkel in Breda. Maarten werkt vier dagen in de week als teamleider bij de gemeente Breda. Ze wonen in een halfvrijstaand huis dat ze in etappes aan het verbouwen zijn. Een grote klus, want eerder was het pand een kantoor van een accountantsbedrijf. Hun gezamenlijk inkomen is anderhalf keer modaal. Geen. Maarten: „We zeggen vaak tegen elkaar dat we het wel zouden willen, maar het is blijkbaar niet zo urgent dat we het ook echt regelen.” Een VQ2-naaimachine van het merk Brother (2.500 euro) en een V3LE borduurmachine ook van Brother (2.000 euro). Yanne: „En nu is de spaarrekening leeg.” Yanne kookt, Maarten doet donderdagavond grote boodschappen bij Lidl. Maarten: „Dan is het lekker rustig en hoef ik niemand in de weg te staan met die volle boodschappenkar van ons.” Ze hebben in de kelder een speciale vriezer, alleen voor het brood: per week gaan er zeven broden doorheen. Yanne: „Ik ga vaak pas rond twaalf uur naar bed; ik wil, en moet, ’s avonds altijd nog van alles doen.” Maarten: „Als ik heel moe ben, val ik op de bank in slaap en verkas ik later naar bed. Zo pak ik toch genoeg uurtjes mee.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/MW46ax6e_qTxAWpWfi7Xlg2Z6Qk=/1280x/filters:no_upscale()/s3/static.nrc.nl/images/gn4/stripped/data108369598-78c57f.jpg'/>]]></description>
      <guid>https://nrc.nl/nieuws/2023/11/25/de-grote-gezinsagenda-is-mijn-bijbel-a4182228</guid>
      <pubDate>Sat, 25 Nov 2023 07:02:12 +00:00</pubDate>
    </item>
    <item>
      <title><![CDATA[‘Mijn geheim? Liefde voor de medemens’]]></title>
      <description><![CDATA[<p>Emma Niccolson: „Ik zeg iedereen gedag bij de bushalte, ook jonge mensen. Bij oudere mensen zeg ik bijvoorbeeld: goedemorgen! Bij jongere mensen zeg ik: hallo! Vaak maak je een praatje. Ik leg makkelijk contact. „Met mijn eerste man woonde ik jarenlang in Den Haag, we waren bijna vijftig jaar samen. Na zijn dood heb ik iemand anders leren kennen, uit Delft. En toen ben ik naar Delft verhuisd. Voor de liefde. Ja, op je oude dag kun je ook verliefd zijn. Dan kan je ook opnieuw beginnen. En ik was opnieuw begonnen. „We hebben elkaar leren kennen, het ging goed. We hebben het heel leuk gehad. Maar na verloop van tijd bleek dat we toch niet voor elkaar bestemd waren. „Vier maanden geleden ben ik hier komen wonen, in Den Haag, vlakbij het strand van Kijkduin. Ze zeggen dat je oude bomen niet moet verplanten, maar van dat gezegde merk ik niks! „Ik heb het hier ontzettend naar mijn zin. In deze serviceflat zitten honderdvijftig bewoners en er zijn veel activiteiten. Ik heb meteen veel nieuwe mensen leren kennen, dus ik ben niet eenzaam. Van de week is er nog een buurvrouw bij me langs geweest. We hebben heerlijk gegeten. Gemarineerde kabeljauw met gekookte aardappelen en doppertjes. En een glaasje jus d’orange erbij.” „Meestal sta ik op rond acht uur. In de zomer, als de zon schijnt, doe ik dat vroeger. Ik doe alles zelf in het huishouden, ook poetsen. „En ik doe elke ochtend mee met [televisieprogramma] Nederland Beweegt. Verder wandel ik elke dag buiten. Ik ben geen strandmens, maar je kunt hier in de buurt mooi wandelen tussen de bomen. Als het regent, loop ik hier in het gebouw de gangen op en neer, en de trappen op en af. Emma Niccolson (90) woont sinds kort in een serviceflat, waar ze het erg naar haar zin heeft. Er zijn veel activiteiten en ze heeft een fijn contact met haar medebewoners. Tot haar pensioen werkte ze in de ouderenzorg. Ze haalde op haar 60ste haar zwemdiploma’s A en B, deed op haar 73ste nog mee aan een hardloopwedstrijd en heeft sinds kort een nieuwe hobby: jeu de boules. „Internetbankieren laat ik door mijn kinderen doen. Daar ben ik huiverig voor – dat ik fouten maak, weet je. En ik ben niet technisch, ik hou er niet van om met televisie en radio aan knopjes te zitten. Het wordt een keer ingesteld, en dan laat ik het zo. „Sinds kort heb ik een nieuwe hobby: jeu de boules! Daar ga ik nu twee keer per week naartoe. Je kunt een magneetje gebruiken om de bal op te rapen, maar ik kan gelukkig soepel bukken, dus dat heb ik nog niet nodig. De voorzitter van de jeu-de-boulesclub zei: je bent er goed in, en dat komt doordat je er plezier in hebt! „Wat ik heerlijk vind, is sport kijken. En ik kijk altijd naar Vandaag Inside. Dat vind ik een erg leuk programma. Een andere favoriet van mij is Strictly Come Dancing op de BBC. „Ik ben geboren in Suriname, toen het nog een Nederlandse kolonie was. De schoolboeken waren in het Nederlands en ook bij ons thuis spraken we meestal Nederlands. „In 1962 kwam ik met mijn eerste man naar Nederland. Ik was 29. Ik vond het vooral koud! Meteen de volgende winter was die van 1963, Reinier Paping won de Elfstedentocht. Zelfs de Noordzee was bevroren. We zagen voor ’t eerst mensen schaatsen, dat vond ik wel leuk. Maar zelf schaatsen? Nee, daar ben ik nooit aan begonnen! „De Hollandse mensen hebben ons heel goed opgevangen. We zaten eerst in een pension, maar al snel vonden we een etage en later een huis. Mijn man was bouwkundige, hij solliciteerde en de volgende dag had hij al een baan. In 1963 werd onze zoon geboren in het ziekenhuis in Scheveningen en in 1965 onze dochter.” „Al snel werd ik lid van een huisvrouwenvereniging. Ik was de enige vrouw uit Suriname, maar dat maakte niets uit. Iedereen was heel aardig. Het was een heel leuke tijd en ik leerde Nederland nog beter kennen. „Ik vind het nooit leuk als mensen heftig discussiëren. Want de ene wil gelijk hebben en de andere ook. Verschillen zijn er en dat is mooi. Iedereen is uniek. Ik vind het belangrijk dat je respect hebt voor elkaar en uitgaat van goede bedoelingen bij anderen. „Toen mijn kinderen op de basisschool zaten, ben ik als vrijwilliger voor ouderen gaan zorgen. Ik deed de boodschappen en hield de oudjes gezelschap, die soms eenzaam waren. Dat beviel me heel goed en toen mijn kinderen wat ouder waren, heb ik een vaste baan gevonden in de ouderenzorg. Dat heb ik nog twintig jaar gedaan, totdat ik met pensioen ging. Ik vond het heel mooi werk.” „Mijn kinderen hebben op dezelfde school gezeten als de prinsjes, het Vrijzinnig-Christelijk Lyceum hier in Den Haag. Ik vind dat Nederland een prachtig koningshuis heeft. En er is één ding wat ik van de koning zo fijn vind: dat hij van verbinding houdt. Dat is wat hem sympathiek maakt. Ik geloof oprecht dat hij dat meent. En wat is er mooier dan verbinding? „In september heb ik mijn 90ste verjaardag gevierd. Er waren dertig mensen. Het was heel leuk! Ik heb echt genoten. Ja, het was echt heel gezellig. Ik heb ook zoveel telefoontjes en appjes gekregen. Ik wist niet dat ik zo geliefd was. „Mensen vragen vaak: wat je geheim, dat je zo gezond oud wordt en er nog zo goed uitziet? Ik denk dat het antwoord liefde is. Liefde voor de medemens. Positief denken, begrip tonen voor anderen. Niemand veroordelen, verbinding zoeken. En ja, wie weet word ik nog eens verliefd. Dat zou kunnen. Waarom niet?” Modeshows Ooit liep Emma modeshows voor Haagse modehuizen. „Ik stond ingeschreven bij een castingbureau en ben ermee begonnen toen ik 42 was. Ik kreeg er meer zelfvertrouwen door en het was ontzettend leuk om te doen. Ik liep shows in de modehuizen zelf, in Hotel des Indes in Den Haag en ook een keer op de Pasar Malam, wat nu de Tong Tong Fair heet.” Avondeten Emma eet elke dag tussen 17 en 18 uur. Ze kookt meestal Surinaams, maar houdt ook van de Hollandse keuken. Haar recepten zijn een mengelmoes van de beide keukens. „Kousenband of sperziebonen, het ligt eraan waar ik trek in heb. Ik kook uit de vrije hand, dus meestal heb ik eten voor twee of drie dagen. Dan vries ik de rest in.” Oppasoma „Ik ben geen oppasoma”, zegt Emma. „De andere oma woont dichterbij, die past vaak op. Maar ik heb wel veel contact met mijn kinderen, kleinkinderen en achterkleinkinderen. Mijn zoon en dochter informeren dagelijks hoe het gaat. En ze komen een of twee keer per week langs.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/rD581SiHaFaK7kuyhuWtcLXrrRA=/1280x/filters:no_upscale()/s3/static.nrc.nl/images/gn4/stripped/data108085949-2742fa.jpg'/>]]></description>
      <guid>https://nrc.nl/nieuws/2023/11/18/mijn-geheim-liefde-voor-de-medemens-a4181288</guid>
      <pubDate>Sat, 18 Nov 2023 07:02:12 +00:00</pubDate>
    </item>
    <item>
      <title><![CDATA[‘Ik heb een draai van 180 graden gemaakt’]]></title>
      <description><![CDATA[<p>Juul: „Tot vier jaar geleden ging het fysiek en mentaal slecht met mij. Ik had last van genderdysforie: ik was niet blij dat ik geboren ben als meisje. In 2019 ben ik begonnen met een transitietraject waarbij mijn vrouwelijke kenmerken zijn weggenomen. Die jas paste me gewoon niet. Ik heb heel lang geprobeerd om me in allerlei bochten te wringen om aan de wensen van de maatschappij te voldoen. Ik heb gewerkt als secretaresse, compleet met mantelpakje, hakken en make-up, maar daar werd ik doodongelukkig van. „Van kinds af aan was al duidelijk dat ik tussen een meisje en een jongetje in zat. Ik zat bijvoorbeeld op ballet én op voetbal. Met carnaval was ik het ene jaar verkleed als boer, het volgende als prinses. Thuis lieten ze me heel vrij, maar bij schoolzwemmen moest ik een badpak aan, terwijl ik, als we met het gezin naar zee gingen, een zwembroek aan mocht. Ik vond het ook raar dat ik bij ballet geen jongen mocht optillen, maar een jongen mij wel. Meisje zijn voelde voor mij als een hokje waar ik niet uit mocht. Toen op mijn dertiende de puberteit begon, was dat traumatisch. Ik wilde er niet uit gaan zien als een vrouw. Ik ontwikkelde daarna een auto-immuunziekte waardoor ik chronische bloedarmoede kreeg. Kort na mijn transitieoperatie veranderde dat in een latente ziekte. Niemand was ooit op het idee gekomen dat die ziekte weleens veroorzaakt kon zijn door trauma. „Enerzijds is het leven makkelijker geworden doordat ik nu ben wie ik wilde zijn. Anderzijds zijn er mensen die me niet goed wijs vinden met mijn non-binariteit. Twee jaar geleden, toen ik een paspoort aanvroeg met als geslacht X, ben ik door de gemeente Wijchen uitgenodigd om mee te doen aan een anti-discriminatiecampagne. Ik denk dat mijn openheid eraan heeft bijgedragen dat Wijchen nu een Regenbooggemeente is. Inmiddels zit ik ook in een werkgroep inclusie en diversiteit die de gemeente gevraagd en ongevraagd adviseert over haar Regenboogbeleid.” Juul Heko Adang (43) volgde een opleiding tot activiteitenbegeleider, maar kon die door ziekte niet afmaken. In Wijchen runt Juul de Stichting Butterfly Upcycling, waar die goederen repareert of ombouwt tot iets anders. Ook heeft Juul het bedrijf Dancing Queer dat lezingen en workshops verzorgt over ‘danshealing’, een therapie die bedoeld is om door middel van dansen mentale klachten aan te pakken. Juul heeft een Wajong-uitkering van 1.400 euro netto per maand. „Eind 2021 heb ik de stichting Butterfly Upcycling opgericht. Dat is een circulair vaardigheidscentrum waar ik goederen repareer of ombouw tot iets anders. Die spullen komen vaak van webwinkels. Vaak ontbreekt er een onderdeel of is er iets kapot. Als zij het moeten weggooien, kost dat hun geld. Ik haal het gratis op en verkoop het na bewerking weer via een winkel of Marktplaats. Tegen een lage prijs, want het was gedoneerd en zo kunnen mensen met een kleine beurs het ook kopen. Het mes snijdt aan meerdere kanten: de stichting gaat verspilling tegen en zodra we een vaste locatie hebben, is het de bedoeling dat hier mensen met een afstand tot de arbeidsmarkt een leertraject komen volgen. Nu zit ik met mijn werkplaats nog anti-kraak. „Daarnaast heb ik sinds begin dit jaar nog een bedrijf, Dancing Queer. Dat is voortgekomen uit mijn transitietraject. Omdat ik altijd heb gedanst, heb ik in 2020 een ‘danshealingmethode’ ontwikkeld om mijn mentale klachten aan te pakken. Dansen is voor mij een soort beschermende jas. Als ik me naar voel, zet ik thuis vaak een koptelefoon met dansmuziek op om zo mijn energie weer aan te vullen. Met Dancing Queer geef ik nu lezingen over die methode, vooral in de zorg en de culturele sector. Ik heb bijvoorbeeld gesproken op een congres over mentale gezondheid van het ministerie van Volksgezondheid. Mijn lezing had als titel: Van genderdysforie naar levenseuforie. Verder repeteer ik één dag per week met een theatergezelschap van mensen met en zonder fysieke beperking. We treden nu op met een voorstelling over niet-normatieve relaties. „Ik heb een Wajong-uitkering, maar ik hoop daar dankzij Dancing Queer uit te komen. Geld geef ik vooral uit aan het openbaar vervoer. Doordat ik bloedarmoede had, mocht ik geen rijbewijs halen. Prikkels uit het verkeer kwamen bij mij vertraagd binnen. Dus zit ik veel in de trein. Naar workshops, naar de uitreiking van de Duurzame 100 van Trouw, waar ik al twee keer in heb gestaan met Stichting Butterfly Upcycling, naar lezingen en concerten. Ook heb ik abonnementen op verschillende streamingdiensten, om documentaires en concerten te zien.” „Ik heb de afgelopen jaren een draai van 180 graden gemaakt. Vóór mijn transitie kwam ik mijn huis nauwelijks uit en kon ik maximaal tien uur per week werken. Nu reis ik het hele land door en werk ik zo’n 32 uur per week. Ik zie de toekomst steeds zonniger tegemoet, ik heb weer zin in het leven. Vier jaar geleden mocht van mij het licht nog uit. „Ik heb ervoor gekozen om als vrijgezel door het leven te gaan. Ik voel niet de drang om op zoek te gaan naar mijn wederhelft, ik ben gelukkig in mijn eentje. Ik sta wel open voor een relatie, maar ik ga niet actief op zoek. „Ik droom van een circulair vaardigheidscentrum, met daarnaast een ruimte voor de lhbtqi+-gemeenschap om te dansen en te sporten. Die mensen hebben vaak geen geld voor een abonnement op de sportschool of ze voelen zich daar onprettig of onveilig. Ook wil ik graag een ontmoetingsplek opzetten voor de regenbooggemeenschap. In Wijchen, niet in het nabijgelegen Nijmegen. Ik wil iets terugdoen voor het dorp waar mijn leven zo’n draai heeft genomen en waar ik weer een gelukkig mens ben geworden.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Juul heeft een huurappartement met tuin in Wijchen. Vervoer Alles met de fiets en het openbaar vervoer. Vakantie Tot 2018 maakte Juul veel stedentrips. „Dat was een soort vlucht, ik wilde niet thuis zijn, want daar voelde ik me niet fijn. Nu mijn inkomen stijgt, zou ik wel weer eens weg willen.” Hobbies Juul wandelt graag en is een groot fan van de Zuid-Koreaanse jongensband BTS. „Ik bezoek concerten, kijk documentaires over hen en dans graag op hun muziek.” Laatste grote uitgave Een nieuwe wasmachine. „De woningcorporatie had zonnepanelen op mijn dak geïnstalleerd, waardoor ik energiekosten terugkreeg. Toen kon ik een wasmachine kopen.” Sparen „Nee, daar heb ik nu geen financiële ruimte voor.”</p>
<img src='https://images.nrc.nl/Zuo6g2uvxbAp-HnXBhgq5e3mpq4=/1280x/filters:no_upscale()/s3/static.nrc.nl/images/gn4/stripped/data107802395-c67e74.jpg'/>]]></description>
      <guid>https://nrc.nl/nieuws/2023/11/10/ik-heb-een-draai-van-180-graden-gemaakt-a4180505</guid>
      <pubDate>Fri, 10 Nov 2023 07:02:13 +00:00</pubDate>
    </item>
    <item>
      <title><![CDATA[‘We zijn geen pushende ouders’]]></title>
      <description><![CDATA[<p>Pollyana: „Het is de vraag die ik vaak krijg: zit het zwemmen in de familie? Maar nee, we hebben bij toeval ontdekt dat allebei onze zoons zulke goede zwemmers zijn. Dat is een cadeau geweest!” Tiago: „Als kind van twee had ik al zwemles, maar mijn passie voor zwemmen als sport ontstond toen ik met een vriendje mee ging trainen bij een serieuze zwemclub. Toen was ik acht jaar.” Pollyana: „Een andere zwemclub had hem eerst nog geweigerd. Een half jaar later won Tiago op een toernooi vijf medailles. Die bewuste zwemclub won er twee, in totaal. Die hebben wel spijt gehad.” Tiago: „Mijn specialisatie nu is de vrije slag op de middellange afstand en vlinderslag op de korte nummers. Wat mijn kracht is? Ik denk dat ik heel gedisciplineerd ben.” Reinaldo: „Soms bijna een beetje té veel. Wij moeten Tiago er regelmatig aan herinneren dat hij ook tiener is en af en toe mag relaxen. Onze andere zoon Davi, die ook op hoog niveau zwemt, moeten we veel meer achter de broek zitten.” Pollyana: „We proberen altijd achter ze te staan. We zoeken alles uit qua voeding, gezond leven – maar we zijn geen pushende ouders.” Reinaldo: „Nee, helemaal niet. Het gaat er om dat ze er plezier in houden. Als de jongens morgen zeggen: we vinden zwemmen niet meer leuk – prima! Dan gaan ze toch op voetbal?” Pollyana: „In december 2019 zijn we naar Nederland verhuisd. Dat is altijd een droom van ons geweest.” Reinaldo: „Rio de Janeiro is een mooie plek, maar niet zo veilig. We moesten de kinderen altijd met de auto naar school brengen en mijn vrouw ging zo min mogelijk in haar eentje over straat. We hebben altijd gekeken naar een mogelijkheid om weg te kunnen: naar de VS of Europa. Een vriend van mij werkte al bij een Nederlands bedrijf en vertelde dat ze software-engineers zochten. Daar hoefden we geen twee keer over na te denken.” Tiago: „Ik was twaalf toen mijn ouders vertelden dat we gingen verhuizen. In het begin was het moeilijk; het was zo anders hier. De taal, het eten. Ze lunchen hier met boterhammen met kaas. Dat is geen lunch voor ons! Haha. Maar het was ook een leuke nieuwe uitdaging. De vrijheid vond ik meteen al heel fijn. Ik herinner me de dag waarop ik wakker werd en me realiseerde: ik kan straks op de fiets naar school, naar het zwembad, waar ik maar naartoe wil! Dat is echt een fijn gevoel.” Pollyana: „Dat we uiteindelijk in Eindhoven belandden, de zwemhoofdstad van Nederland, is toeval geweest. Maar het is heel fijn dat Tiago kan trainen met alle nationale topzwemmers en dat het hier om de hoek is. Sowieso is alles hier heel fijn rustig en veilig.” Reinaldo: „Het is echt onze bedoeling hier te blijven en een leven op te bouwen. Als we hier volgend jaar vijf jaar gewerkt hebben en slagen voor een taaltoets, krijgen we een Nederlands paspoort. Nee, dat is niet meer spannend – de jongens spreken vloeiend Nederlands, en met wat studeren lukt het ons ook.” Het gezin Gomes bestaat uit moeder Pollyana (43), vader Reinaldo (46) en drie zoons: Lucas (20), Tiago (16) en Davi (14). Pollyanna werkt bij een internationaal technologiebedrijf, Reinaldo is software-engineer. De oudste zoon Lucas volgt een mbo-opleiding international business, Tiago zit in 4 mavo en Davi doet de tweede klas vmbo-kader. Het gezamenlijk inkomen van het gezin is ruim drie keer modaal. Tiago: „Op een doordeweekse dag sta ik om kwart voor vijf op. Dan ontbijt ik en vertrek naar het zwembad, waar om zes uur de training begint. Daarna ga ik naar school en blijf daar in de middag hangen om wat te eten of huiswerk te maken, voordat ik weer naar het zwembad ga voor de tweede training. Eenmaal thuis ga ik eten en maak alvast mijn eten klaar voor de volgende dag. Om negen uur ga ik dan direct naar bed.” Pollyana: „Nou…” Tiago: „Oké, soms treuzel ik een beetje.” Pollyana: „Er gaat hier héél veel eten doorheen. Als je ziet wat voor borden die jongens opscheppen! En even later – woesj – is het allemaal weg. Ik maak pasta, risotto, lasagne, rijst met bonen en een eiwit-component. Tiago en Davi nemen proteïneshakes mee voor na de trainingen. Reinaldo heb ik intussen aangestoken met het kookvirus. Nu verdelen we het koken fiftyfifty.” Tiago: „Het meest uitdagende in een topsportgezin is de logistiek. Vorig weekend had Tiago een toernooi in Eindhoven en Davi in Nijmegen. Dan moeten we onszelf opsplitsen en iedereen op tijd op locatie krijgen. En soms heb je vier van dat soort weekenden achter elkaar.” Pollyana: „Ik houd nauwgezet een gezamenlijke agenda bij met alle afspraken erin. We proberen in ieder geval elke zondag met z’n allen te ontbijten met American pancakes.” Reinaldo: „Nog een probleem is dat Tiago de Nederlandse nationaliteit niet heeft en daarom officieel niet mag meedoen aan nationale en Europese wedstrijden.” Tiago: „Gelukkig heb ik een coach, Geert, die zich enorm voor me inzet. Zo heeft hij geregeld dat ik nu parttime bij de Swim Academy mee mag doen: het programma voor nationale toptalenten. Dat vind ik zo cool! Ik wil heel graag onder de Nederlandse vlag zwemmen.” Pollyana: „Soms levert dat teleurstellingen op. Zo zou Tiago meedoen met het junioren-EK. Hij had mooie TeamNL-kleding gekregen, was naar Papendal gegaan voor een teamfoto. Maar twee dagen tevoren bleek het toch niet te mogen en werd het afgezegd.” Reinaldo: „Hij heeft ook al veel records gebroken op nationale wedstrijden, die officieel niet tellen.” Pollyana: „Het is onderdeel van het proces, zeggen we maar. Als Tiago zijn paspoort heeft, worden die records met terugwerkende kracht geteld – en hij heeft al laten zien dat hij het kan.” Tiago: „De Olympische Spelen van Parijs volgend jaar komen nog een beetje te vroeg. Ik richt me op de Spelen van Los Angeles in 2028. Dat is mijn grote droom.” Opstaan Op doordeweekse dagen staat Tiago om 4.45 uur op voor zwemtraining. Moeder Pollyana draait vroege shifts op haar werk waarvoor ze om 05.00 uur opstaat. Als vader Reinaldo op kantoor in Enkhuizen werkt, staat hij ook rond die tijd op. Werkt hij thuis, dan kan hij uitslapen tot 08.00 uur. Huishouden Iedereen in huis heeft z’n eigen taak. Zo doet Tiago de afwas en stofzuigt hij de gang en de trap. De wc schoonmaken is een klusje dat iedereen stom vindt. Reinaldo, lachend: „Dus dat kun je opleggen als straf als iemand zijn klusje niet heeft gedaan.” Naar bed Tiago om 21.00 uur, Pollyana en Reinaldo rond 22.30 uur. Laatste grote uitgave Een nieuwe auto: een Honda HR-V. Reinaldo: „We moeten nu vaak naar toernooien van Tiago en Davi rijden. Dan is dit wat comfortabeler dan onze oude auto.” Ze kochten de auto op afbetaling. Dat kost 400 euro in de maand. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/X7Il3ubuWo-4OTygoXg05WhfGt4=/1280x/filters:no_upscale()/s3/static.nrc.nl/images/gn4/stripped/data107480238-b30339.jpg'/>]]></description>
      <guid>https://nrc.nl/nieuws/2023/11/03/we-zijn-geen-pushende-ouders-a4179644</guid>
      <pubDate>Fri, 3 Nov 2023 07:02:13 +00:00</pubDate>
    </item>
    <item>
      <title><![CDATA[‘Er staat hier altijd een pan soep klaar’]]></title>
      <description><![CDATA[<p>‘Ik breng mijn kinderen naar bed volgens een vaste routine. We doen een spelletje, ik lees wat voor. Mijn zoon van zeven slaapt als eerste. Vervolgens ben ik vaak nog een half uurtje bij mijn dochter van negen. En daarna slapen ze allebei als marmotten. Je kan een kanon afschieten, ze worden niet wakker. Wat dat betreft heb ik echt makkelijke kinderen. „Toen onze dochter een half jaar oud was, woonden we nog in Amsterdam, op ’t Java-eiland. Ik had behoefte aan groen, aan ruimte, aan natuur. Toen hebben we binnen een straal van vijftig kilometer een plek gezocht met een intercitystation. En zo zijn we acht jaar geleden naar Heiloo verhuisd. „Ik heb na mijn studie biologie lange tijd in de horeca gewerkt. Eerst in Amsterdam, toen hier in de buurt. Maar vijf jaar geleden kreeg ik een burn-out. In diezelfde periode zijn mijn ex en ik uit elkaar gegaan. We hadden te veel onenigheid. Toen heb ik een tijdje in een tent gewoond op een camping in Bergen, Noord-Holland. Bjørn van der Hoek (42) woont met zijn dochter Dinh (9) en zoon Luca (7) op een recreatiepark in Heiloo. De kinderen slapen zes nachten bij hem, dan weer acht nachten bij hun moeder. Bjørn werkte jarenlang in de horeca en een tijdje als timmerman. Zijn droom is leven in een woongemeenschap op het platteland. Zijn inkomen is bijna een half keer modaal. „Ik ben altijd een beetje zoekende geweest: ‘Wat wil ik nou, wat kan ik nou?’ Vier jaar geleden ben ik een timmerbedrijf begonnen. Dat liep goed. Maar in maart ben ik tijdelijk arbeidsongeschikt geraakt door een ongelukje. Ik was een sjamaantrommel aan het maken en heb toen met een bijl mijn duim geraakt. Het topje lag er bijna af. Gelukkig hebben ze het dicht kunnen naaien in het ziekenhuis. Het was een scherpe bijl, dus het was een mooie cleane wond, dwars door het bot heen. Ik heb echt mazzel gehad. Inmiddels is het weer helemaal genezen, al zie je nog wel een litteken. Het vervelende is vooral: door mijn ongeluk kon ik zo lang niet timmeren, dat mijn bedrijf over de kop gegaan is. Sindsdien zit ik in de bijstand. Het grote voordeel daarvan is dat ik meer tijd heb voor mijn kinderen. Vroeger zat ik altijd in zo’n ratrace. Nu heb ik de kans het wat rustiger aan te doen en dat bevalt heel goed.” „De kinderen slapen zes nachten bij mij, dan weer acht nachten bij de moeder. Dus we hebben het bijna fiftyfifty verdeeld. Daar heb ik wel voor moeten vechten. Een alleenstaande vader heeft veel minder rechten dan een alleenstaande moeder. In de jaren 70 had je de dwaze vaders, die zeiden: ‘Ik wil mijn kinderen vaker zien dan twee weekendjes per maand!’ Natuurlijk heeft de moeder bij een scheiding een bloedend moederhart, maar vaders hebben ook vaak bloedende harten. Ik vind dat we daar anders mee om moeten gaan. Ook als mannen onderling. Die zeggen toch vaak tegen elkaar: ‘Wees blij dat je niet meer elke dag met die jammerkabouters opgescheept zit!’ Maar er zijn veel gescheiden vaders die hun kinderen missen. Ik heb er keihard voor geknokt om mijn kinderen vaker te mogen zien. Daar is mediation aan te pas gekomen. Nu ben ik dankbaar dat ik ze zo vaak mag zien. „We vieren de verjaardagen van de kinderen samen. Toen we net uit elkaar waren, ging dat moeilijker; er zat nog zo ontzettend veel pijn. Maar nu gaat het beter. Ik leidde toen ook nog een zwervend bestaan. Ik heb nooit geleerd hoe je je zaakjes goed regelt. Altijd als de grond me te heet onder de voeten werd, ging ik weer ergens anders heen. „De kinderen reageren goed op de scheiding. Behalve dan de praktische dingen, zo van: ‘Bij mama mag ik altijd wél nog even lezen in bed.’ Maar ze raken nooit in paniek omdat ze de andere ouder te veel missen. We gaan regelmatig samen eten, de moeder en ik hebben nu een goede band. Soms bellen we elkaar: ‘Kun jij ze even ophalen? Want ik sta vast!’ Zo zie je ze ook tussendoor nog eventjes. „Sinds drieënhalf jaar woon ik in een chalet op een recreatiepark in Heiloo. Ik moet er in december uit. Dus ik was naar de gemeente gegaan. Ik zei: ‘Ik sta straks met twee kinderen op straat.’ Ze verwezen me door naar de daklozenopvang. Toen heb ik een bericht op Facebook geplaatst en vijfhonderd flyers gemaakt met hetzelfde bericht. Zo heb ik gelukkig een paar aanbiedingen gekregen. „Ik ga altijd tegen elf uur naar bed, ook als ik de kinderen niet heb. Rond zeven uur sta ik op, dan doe ik mijn meditatie- en yoga-oefeningen. Als ik de kinderen niet heb, blijft er tijd over voor andere dingen. Dan ga ik boulderen in de klimhal, zwemmen of golfsurfen in zee. Ik ben in juni begonnen met surfen. Dat is ontzettend helend. Een beetje dobberen op de golven, daar kan geen psycholoog of psychiater tegenop. Ik kan met duizend verschillende emoties naar de zee gaan, om te surfen of te zwemmen, maar ik kom er altijd hetzelfde uit: ontspannen, geaard. „Ik ben opgegroeid in een dorp in Drenthe. Bij de voetbalclub ging het er best hard aan toe. Elkaar afzeiken en zo. Je moest knokken voor je plek. Haantjesgedrag. Grote ego’s. Veel bier. Patriarchaal gedoe. Dat zijn geen plekken meer die ik graag opzoek. Ik verkeer nu meer in kringen van yoga en spiritualiteit. „Mijn droom is leven in een woongemeenschap op het platteland. Ik heb ook al een landgoed op het oog, samen met een paar mensen. Het idee is samen de lasten te dragen. Voor elkaars dieren zorgen. De een doet de moestuin, de ander heeft verstand van geneeskrachtige kruiden. Ik geloof niet dat de toekomst van de mens tussen vier muren ligt. „Maar dat is nu nog toekomstmuziek, vanaf 1 januari heb ik sollicitatieplicht. Gelukkig heb ik binnenkort een gesprek bij een organisatie voor natuurbeheer, als schaapherder. Ja, dat lijkt me fantastisch! Ik schreef het vroeger al op Monsterboard, dat mijn droomberoep schaapherder was. Wie weet lukt het!” Soep Groenten koopt Bjørn liever niet in de supermarkt, maar zo vaak mogelijk bij een lokale keuterboer in Heiloo. „We eten hier vaak soep voor de lunch, die maak ik zelf.” Wijn Sinds vijf jaar drinkt Bjørn geen alcohol meer. „Ik ben heel anders in het leven gaan staan. Vroeger had ik een bedrijf in wijn. Ik organiseerde proeverijen en maakte bijpassende hapjes. Dus de overgang is groot. Maar de afgelopen vijf jaar heb ik een transformatie doorgemaakt, een ontdekkingsreis met mezelf. Ik heb me nog nooit zo gelukkig gevoeld.” Schaamte „Het voelt wel heel kwetsbaar om dit allemaal in de krant te vertellen”, zegt Bjørn. „Dat ik in de bijstand zit en zo. Ik voel schaamte, maar ik doe het toch. En als mensen langs willen komen om over dit soort dingen te praten, zijn ze altijd welkom. Bij mij vinden ze een luisterend oor, en er staat altijd een pan soep klaar.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/VIbXbqOTHCqRTQTWhTfE-X6rFAE=/1280x/filters:no_upscale()/s3/static.nrc.nl/images/gn4/stripped/data107151482-c3566d.jpg'/>]]></description>
      <guid>https://nrc.nl/nieuws/2023/10/27/ik-heb-er-keihard-voor-geknokt-mijn-kinderen-vaker-te-mogen-zien-a4178811</guid>
      <pubDate>Fri, 27 Oct 2023 07:02:13 +00:00</pubDate>
    </item>
  </channel>
</rss>
