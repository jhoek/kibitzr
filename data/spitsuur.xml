<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Als je voltijds werkt, mis je veel van de kinderen’]]></title>
      <description><![CDATA[<p>Vincent: „Ik denk dat het rond het begin van de coronatijd was dat ik besefte: ik wil het anders doen. Ik wilde Sarita de ruimte geven met haar bedrijf en er meer zijn voor het gezin. Kinderen worden snel groot; als je voltijds werkt, mis je veel. Je zit op je werk, komt thuis, bent moe. Dan ga je liever op de bank hangen dan met de kinderen bezig. Dat wilde ik niet meer.” Sarita: „We hebben een bewuste keuze gemaakt om het anders in te richten. Financieel had dat wel wat gevolgen, maar we zijn niet zo van de luxe. We hoeven niet ver op vakantie en ik hoef geen merkkleding voor de kinderen te kopen.” Vincent: „Het was nog wel een tijdje zoeken naar een passende parttime baan, maar uiteindelijk vond ik een functie als IT-coördinator bij het UMC Utrecht. Dat is voor drie dagen in de week. Wanneer en hoe ik die dagen werk, op kantoor of thuis, mag ik zelf weten. Dat bevalt heel goed. En op deze manier het gezinsleven meemaken is echt een nieuwe ervaring. Al die gedragsfasen waar een kind doorheen gaat! Door het leeftijdsverschil hebben we er nu één in de peuterpuberteit en de ander in de tienerpuberteit. Het ene moment kunnen ze goed met elkaar overweg en dan hebben ze weer vreselijke ruzie.” Sarita: „In mijn werk is inclusiviteit en veiligheid heel belangrijk. Die waarden leven wij thuis ook na. Ik vind het belangrijk dat er altijd één ouder thuis is voor de kinderen, als een veilige basis. Ze zijn nooit alleen thuis. Ja, één keer een half uurtje, toen kon het echt niet anders. Maar in principe betrekken we ze overal bij.” Sarita Bajnath (45) en Vincent Maij (50) zijn achttien jaar samen en hebben twee zoons: Máx (11) en Samuël (6). Vincent heeft nog twee oudere kinderen uit een eerder huwelijk. Sarita heeft een bedrijf in coaching en training op het gebied van inclusiviteit, Vincent werkt drie dagen in de week als IT-coördinator bij het UMC Utrecht. Ze wonen in een koophuis in Amsterdam-Zuidoost. Hun gezamenlijke inkomen wisselt door het eigen bedrijf van Sarita. Gemiddeld komen ze uit op één tot twee keer modaal. Vincent: „Als Sarita bijvoorbeeld een presentatie geeft in Arnhem, gaan we met z’n allen mee. Dan ga ik tijdens de presentatie met de jongens naar een speeltuin en rijden we samen terug. Soms pakken we een hotelletje erbij, dan is het echt een uitje.” Sarita: „Mijn werk is niet wat je doet tussen negen en vijf, het is een way of life. Het is met wie je omgaat, hoe je je kinderen opvoedt, alles. Dus als er een panel op tv is met alleen mannen, zeg ik: goh, waarom zou er geen vrouw bij zitten? Of ik wijs ze op de ribbellijn op de stoep voor blinde personen. Het zit ook in activiteiten die we als gezin doen. Is er bijvoorbeeld een vluchtelingengezin in nood, dan zamelen we met z’n allen kleding of eten in hier in de buurt.” Vincent: „In mijn eerdere gezinssituatie, met twee kinderen die nu al dik in de twintig zijn, was er geen ruimte om dit soort activiteiten te doen naast werk. Dat we het nu veel meer samen kunnen oppakken, vind ik heel fijn.” Sarita: „Mijn werk zit in de hoek van privileges en inclusie. Ik geef trainingen en ben ook vaak mediator of moderator, bijvoorbeeld bij de gemeente Amsterdam. Ik doe ook veel in de wereld van kinderboeken: ik ben jurylid bij de Gouden Griffels en had lang een eigen boekentalkshow op AT5.” Vincent: „Coaching, doe je ook nog.” Sarita: „Ja sorry, het is heel veel. Oorspronkelijk heb ik geneeskunde gestudeerd. Maar ik kwam tijdens mijn studie in aanraking met het geven van trainingen, ook al op het gebied van inclusie. Dat onderwerp werd naar mijn mening vaak of té soft of té hard aangepakt. Dan was het of gezellig met elkaar boerenkoolstamppot en nasi goreng eten, of juist heel serieus en zwaar racisme bespreken, zonder handelingsperspectief. Terwijl ik juist dát het belangrijkste vind. Veel mensen willen niet discrimineren, maar zijn zich er niet van bewust of weten niet wat ze dan wel moeten doen. Daar heb ik me in gespecialiseerd en dat liep vanaf het begin eigenlijk heel goed.” Vincent: „Je kunt wel zeggen dat Sarita aan de basis stond van het inclusie- en diversiteitsdenken in Nederland.” Sarita: „Nou, dat is wel een beetje te veel eer. Ik sta op de schouders van reuzen.” Vincent: „Ja, tuurlijk waren er eerder al mensen mee aan de gang, maar dat die diversiteitsbeweging zo op gang is gekomen de laatste jaren, daar ben jij wel belangrijk in geweest.” Sarita: „Nou ja, oké… ik ben al wel heel lang met het onderwerp bezig, ja.” Vincent: „Op een niet-werkdag sta ik rond een uur of zeven op en maak de kinderen wakker. De oudste begint nu een tiener te worden. Die is ’s ochtends niet uit bed te branden! Intussen smeer ik beneden de boterhammen, maak de broodtrommels klaar en breng ze naar school. Daarna doe ik wat nodig is in huis: schoonmaken, boodschappen of de administratie. Als ik een werkdag heb en naar Utrecht moet, neemt Sarita het over.” Sarita: „We gaan ook wel eens overdag op date, als we allebei een vrije ochtend hebben. Dan gaan we wandelen en koffiedrinken in de buurt, of lekker op de bank een film of serie kijken met snackjes erbij. Heel gezellig.” Vincent: „We hebben weinig familie dichtbij en onze vaste oppas is met zwangerschapsverlof, dus ’s avonds op date wordt lastig. We zijn vooral op onszelf aangewezen.” Sarita: „Met een jong gezin schiet je al snel in de regelstand. Maar ik vind het belangrijk om de tijd voor elkaar te nemen. Elkaar echt bewust te zien, te erkennen. Daarom is bij ons thuis de regel dat de kinderen na school niet meteen achter een scherm mogen. Ze moeten van mij eerst even rustig landen. Ga maar eens zitten op de bank en zien waar je bent, je hamster begroeten, bedenken of je nog huiswerk moet maken. Daarna mag je op de Nintendo.” Vincent: „Zoals bij alle kinderen wordt dat niet met uitgesproken enthousiasme ontvangen.” Sarita: „Maar jouw oudste zoon, die hier ook een tijd heeft gewoond, zei laatst dat hij ons altijd ‘streng maar rechtvaardig’ vond. Als we streng waren, klopte het.” Vincent: „Dan heb je het toch redelijk goed gedaan als ouders, denk ik dan.” Boodschappen &amp; koken Fifty-fifty verdeeld. Ze bestellen één keer per week ‘grote boodschappen’. Kleine dingen die alsnog nodig zijn, halen ze bij de supermarkt dichtbij. Huisdieren Een hamster, Streepje. Vervoer Ze hebben een elektrische auto waarmee Vincent naar zijn werk rijdt in Utrecht. Sarita reist veel met het openbaar vervoer. De metrohalte is om de hoek. Sport Ze zwemmen en wandelen af en toe. Verder lukt het nu niet om er meer tijd voor vrij te maken. Bedtijd Verschilt heel erg, zegt Sarita. „Gister gingen we bijna tegelijk met de kinderen naar bed. Andere avonden wordt het tien of elf uur.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/-WoUwQaN2A_UNn6xUNqdat-eLtc=/1280x/filters:no_upscale()/s3/static.nrc.nl/images/gn4/stripped/data110619360-f21467.jpg'/>]]></description>
      <guid>https://nrc.nl/nieuws/2024/01/26/als-je-voltijds-werkt-mis-je-veel-van-de-kinderen-a4188261</guid>
      <pubDate>Fri, 26 Jan 2024 07:02:23 +00:00</pubDate>
    </item>
    <item>
      <title><![CDATA[‘Het is echt heerlijk om ouder te zijn’]]></title>
      <description><![CDATA[<p>Margaret Rijkelijkhuizen: „Ik woon in een tuinhuis in de buurt van Haarlem. Ik ben er driekwart van het jaar, want ik zit ook vaak in de Verenigde Staten, waar mijn kinderen en kleinkinderen wonen. „Het is hier een paradijs. Ik vind het fijn om in de natuur te wonen, ik geniet van de rust. Maar het is wel een soort luxe kamperen, met septic tank en butagas. Mijn gasfles is nu bijvoorbeeld bijna leeg. Het is een beetje alternatief. „Ik leef van mijn AOW en that’s it, ongeveer 15.000 euro per jaar. Maar dat is genoeg. Ik ben 77 en ik hoef niks. Aan eten geef ik ook heel weinig uit. Ik koop uien, knoflook en wat groente. Dat is alles wat ik eet, ik ben vegetariër. Ik vind het fantastisch om te zien hoe je met bijna niks kunt leven. „Ik had eigenlijk operazangeres willen zijn. Die droom is niet uitgekomen, maar ik zing wel veel. Dat doe ik vooral in scratches, koren die voor één concert worden samengesteld. Dat past goed bij mij, omdat ik vaak in het buitenland ben. „Op mijn 23ste ging ik op vakantie naar de VS. Daar ben ik uiteindelijk 26 jaar gebleven. Ik ben er getrouwd en heb er vijf kinderen gekregen. Toen ik 44 was, ben ik gaan studeren. Ik heb toen een master gedaan in methodiek van tweedetaal-onderwijs. „Vervolgens heb ik taal- en computercursussen gegeven aan bedrijven, zowel in de VS als na mijn terugkeer in Nederland in 1995. Daarnaast geef ik al dertig jaar taalles aan vluchtelingen, als vrijwilliger. „Op dit moment besteed ik bijna al mijn tijd aan een liefdadigheidsproject voor jezidi’s. Van september tot december was ik in een vluchtelingenkamp in Noord-Irak om Engelse les te geven aan jezidi-meisjes. Vanuit Nederland ga ik nu door met mijn project en in april wil ik weer naar Irak. „In april vorig jaar was ik bij een vertoning van Daughters of the Sun in de Filmschuur in Haarlem. Die documentaire over negen jezidi-meisjes maakte grote indruk op me. De jezidi’s wonen van oudsher in en rondom het Sinjargebergte in Iraaks Koerdistan. Ze hebben hun eigen cultuur, taal, religie. In 2014 was er een grote genocide op jezidi’s door Islamitische Staat. Veel mannen werden gedood, meisjes werden meegenomen als seksslavinnen. Margaret Rijkelijkhuizen (77) woont in Vijfhuizen, nabij Haarlem, in een tuinhuis. Ze noemt het een „paradijs”, waar ze geniet van de natuur en de rust. In september ging ze voor drie maanden naar een vluchtelingenkamp in Noord-Irak om Engelse les te geven aan jezidi-meisjes, die jarenlang gevangen zaten als seksslavinnen van IS’ers. Thuis in Vijfhuizen brengt Margaret vaak soep rond bij alleenstaanden. Ze zingt klassiek repertoire en volgt een cursus zilversmid. Haar inkomen is 15.000 euro per jaar. „Sinds de val van het IS-kalifaat in 2016 zitten veel van deze meisjes in vluchtelingenkampen rondom de Iraaks-Koerdische stad Duhok, al zijn er ook nog drieduizend meisjes spoorloos. „Na afloop van die documentaire sprak ik met een paar van de jonge vrouwen die erin voorkwamen. Ik vroeg: wat is jullie grootste uitdaging nu? We kunnen niet studeren, zeiden ze. Toen heb ik binnen vijf minuten een plan bedacht. Ik dacht: ik wil ze drie dingen leren, Engels, computer skills en muziek. En dat ga ik zelf doen. Ik heb de achtergrond, de expertise, de tijd, de gezondheid. „Ik wilde echt voor minstens een jaar gaan. Wat ik van de grond wilde tillen, was dat er in alle veertien kampen nabij Duhok vijf keer per week Engelse les zou worden gegeven, voor langere tijd. Toen heb ik samen met een paar andere mensen een particuliere organisatie opgericht, de ngo Yazidi@School. „In september vertrok ik voor drie maanden. Ik woonde in het kamp zelf, in een container. Een gordijn was er niet. Toen hebben ze op mijn verzoek een lap stof voor het raam gespijkerd. „Mijn plan was na de Kerst nog een half jaar te gaan. Maar ik ondervond veel tegenwerking van de plaatselijke stichting die verantwoordelijk is voor alle kampen. Het schoot helemaal niet op. Na een maand hadden ze nog geen lokaal geregeld waarin ik les kon geven. De voorzitter van onze ngo zei eind september al: kom terug. Ik ben toch tot december gebleven, om het maximale te doen wat mogelijk was. „Het viel niet mee, maar ik heb nooit gedacht: waar ben ik aan begonnen? Ik dacht juist: wie ben ik om te durven mekkeren? Deze mensen hebben zoveel meegemaakt! „Uiteindelijk heb ik nog best veel goeds kunnen doen. Vanaf midden november heb ik les kunnen geven in mijn slaapkamer. Ik deed wat ik kon. Ook hebben we via een actie vijfhonderd blokfluiten en zestig mondharmonica’s in het kamp bezorgd. Een collega-docente heeft die in een koffer meegebracht. En zij heeft blokfluitles gegeven. Ik heb kleding, boeken en een printer weggegeven en geld in enveloppen voor de allerarmsten. „Sinds mijn terugkeer ben ik nog steeds druk in de weer voor de jezidi’s, onder meer met inzamelacties voor oude smartphones en tablets en Engelstalige boekjes en spelletjes. Verder ben ik op zoek naar docenten die online Engels kunnen geven en probeer ik een grotere organisatie te overtuigen om Engelse lessen aan te bieden in de kampen. Ik begeleid jonge jezidi-vluchtelingen vanuit een soort moederrol. Ik spoor ze aan en adviseer ze, bijvoorbeeld als ze in Nederland willen studeren. En op dit moment ben ik druk bezig met het promoten van de aankomende Yazidi Genocide Survivors Conference op 26 januari in Amsterdam. „Ik ben gewoon een oudere vrouw die haar hart volgt. Het is echt heerlijk om ouder te zijn. Ik heb veel minder onzekerheden dan toen ik jonger was. Het lijf doet wel wat krakkemikkig. Als ik wakker word, moet het even opwarmen... maar de geest is jong, het hart is jong.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan „Ik sta op met het daglicht”, zegt Margaret. „In de zomer om half zeven, in de winter om negen uur. ’s Winters leef ik als een kluizenaar. Dan is het koud en nat en kun je niet buiten zitten. In de zomer gaan de tuindeuren open. Iedereen is dan welkom. Vaak hebben we uitgebreide lunches hier in de tuin.” Lage maandlasten Margaret leeft van weinig geld. Ze woont in een tuinhuis en rijdt in een 24 jaar oude auto. Ook geeft ze weinig uit aan kleding en voedsel – ze eet voornamelijk groente. „Mijn vaste lasten bedragen 500 euro per maand.” Poezen en een boek In de zomer heeft Margaret het druk met het bijhouden van de tuin. „Ik leef dan tussen de bloemen, bijen en vlinders. Daar word ik blij van. Ik vind het heerlijk om alleen te zijn met mijn poezen en een boek. Ik heb geen behoefte aan een partner. Wat moet ik daarmee?”</p>
<img src='https://images.nrc.nl/Ql2H2DWAX8ZVZLwA6-nhgmXnhiE=/1280x/filters:no_upscale()/s3/static.nrc.nl/images/gn4/stripped/data110416476-01518b.jpg'/>]]></description>
      <guid>https://nrc.nl/nieuws/2024/01/19/het-is-echt-heerlijk-om-ouder-te-zijn-a4187559</guid>
      <pubDate>Fri, 19 Jan 2024 07:02:23 +00:00</pubDate>
    </item>
    <item>
      <title><![CDATA[Al jaren met pensioen, maar zo voelt het niet: ‘Als het leven zo doorgaat: heel graag!’]]></title>
      <description><![CDATA[<p>Marjet: „We zijn allebei al jaren met pensioen, maar zo voelt het niet. Ik ben als roze 50+-ambassadeur actief voor een landelijke organisatie die aandacht vraagt voor LHBTIQ+-ouderen. Toen ik nog werkte als geestelijk verzorger in de thuiszorg en in zorgcentra, kwam ik nooit een openlijke ‘regenboogoudere’ tegen. Dat klopt natuurlijk niet als volgens schattingen één op de vijftien ouderen LHBTIQ+ is. Veel regenboogouderen gaan de kast weer in als ze zorgafhankelijk worden. Dat wilde ik na mijn pensioen aan de orde stellen.” Ineke: „Marjet enthousiasmeert mensen, maar er kwam wel erg veel op haar neer. Toen ben ik ook ambassadeur geworden. Samen met anderen hebben we een symposium georganiseerd. Er zijn nu ontmoetingsmiddagen hier in Oldambt, en Winschoten heeft een regenboogzebrapad gekregen.” Marjet: „Oldambt heeft nu een levendige regenbooggemeenschap voor jong en oud. Ik richt mij vooral op LHBTIQ+-ouderen en heb een liedjes- en verhalenprogramma gemaakt om samen met de Groningse zanger Klaas Spekken en pianist Tony Hoyting de situatie van regenboogouderen bespreekbaar te maken. Hiermee willen we zorginstellingen interesseren om LHBTIQ+-vriendelijkheid te integreren in hun zorgverlening.” Ineke: „Ik ga altijd mee en sta dan achter de informatietafel. We zijn in Zaandam geweest, in Deventer, Haarlem, Alkmaar, Nijmegen, maar meestal blijven we in Groningen en Drenthe. Samen geven we gastlessen aan zorgmedewerkers.” Marjet: „En we leveren een bijdrage aan symposia in het hele land.” Ineke: „Marjet heeft er een dagtaak aan. Ze bereidt veel voor, is heel perfectionistisch. Laatst vroeg ik: wanneer gaan we weer op vakantie, dan zie ik je weer eens, haha. Ze zit wel drie dagen per week achter de pc om contacten te leggen met zorgcentra en gemeenten. Zelf steek ik er één dag per week in.” Marjet: „Maar ik werk niet alleen voor regenboogouderen, hoor. Ik ben ook actief in de Stichting Landschap Oldambt, die zich inzet voor het behoud van het open landschap hier. Dat wordt bedreigd door windmolens en megastallen. Ik heb zelfs mijn lidmaatschap van GroenLinks opgezegd omdat die partij van Groningen een energieprovincie wilde maken. Nu stem ik PvdA, hahaha!” Ineke Konijn (72) en Marjet Bos (72) kennen elkaar sinds 2013 en wonen in het buurtschap Lutje Loug, in de Groningse gemeente Oldambt. Beiden zijn met pensioen en actief als roze 50+-ambassadeur. Ineke heeft twee kinderen uit een eerdere relatie. Samen hebben ze een inkomen uit pensioen en AOW van bijna anderhalf keer modaal. Marjet: „Ik heb sociologie gestudeerd in Groningen en later humanistiek in Utrecht. Ik ben lang beleidsmedewerker geweest op de ministeries van CRM [Cultuur, Recreatie en Maatschappelijk Werk], later VWS [Volksgezondheid, Welzijn en Sport], en Sociale Zaken. Maar het gaf te weinig voldoening. Had je een paar jaar aan beleid gewerkt, viel het kabinet, kwam er een andere bewindspersoon, weg beleid! Daar in Den Haag wilde ik niet mijn pensioen halen. Ik liep gewoon tegen een burn-out aan. Daarna heb ik bijna twintig jaar met plezier als geestelijk verzorger in de ouderenzorg gewerkt.” Ineke: „Ik heb fysiotherapie gedaan en daarin een aantal jaar gewerkt, maar dat was het niet voor mij. Daarom ben ik de opleiding tot ergotherapeut gaan volgen en werkte daarna eerst in een psychiatrische instelling, daarna in het bedrijfsleven en uiteindelijk had ik een eigen praktijk, in Zeist. Toen ik in 2013 Marjet tegenkwam, heb ik die praktijk verhuisd naar Groningen. In de tussentijd behaalde ik mijn meesterteken in edelsmeden.” Marjet: „Ik was erg aan mijn pensioen toe, ook omdat ik mijn draai had gevonden in de LHBTIQ+-wereld. Ik had vanaf mijn achttiende gewerkt, toen begon ik als student-assistent.” Ineke: „Ik wilde eigenlijk pas op mijn zeventigste stoppen, maar ik had geen zin in het elektronisch patiëntendossier. Daarvoor moest je als zelfstandig therapeut een heel nieuw systeem op de computer zetten. Ik ben dus gestopt toen ik bijna 68 was. Regelmatig trek ik me terug in mijn knutselhok in de gastenbadkamer om te edelsmeden. Heerlijk, dan ben ik in een andere wereld. Ik heb onze ringen gemaakt, van goud en oud ijzer.” Marjet: „En ik houd van vogels kijken, vanuit de keuken.” Marjet: „Onze taakverdeling in het huishouden is simpel: eenmaal per twee weken komt de schoonmaker, regelmatig een tuinman, Ineke doet de rest.” Ineke: „Ik kook, doe de boodschappen, naai en strijk en doe de klussen.” Marjet: „Maar ik laat ’s ochtends wel de hond uit, want Ineke slaapt graag uit. Ik loop minder sinds ik ruim een jaar geleden mijn knie heb gebroken. Eigenlijk heb ik een nieuwe nodig.” Ineke: „Maar we willen naar het Guggenheimmuseum in Bilbao met al die prachtige trappen, dus ik stimuleer Marjet wel om te lopen.” Marjet: „We gaan vaak naar Spanje en Portugal met vakantie. We hadden een oude kampeerbus, maar die stond steeds vaker bij de garage. Toen hebben we bijna al ons spaargeld in een nieuwe gestoken.” Ineke: „Om die uit te proberen, hebben we afgelopen zomer een rondje Jutland gedaan. Afgelopen winter waren we ‘energievluchtelingen’: toen zijn we zes weken naar Spanje en Portugal geweest.” Marjet: „Maar daar viel de verwarming van de bus uit en moesten we ’s morgens ijsbloemen van de ruiten krabben.” Ineke: „We geven weinig geld uit aan uit eten gaan. Ik kook graag, ook voor groepen. Laatst nog voor 22 mensen. We maken deel uit van verschillende vriendengroepjes die bij elkaar eten, zoals ‘de stamppotten’…” Marjet: „Voorlopig wonen we hier goed op het Groningse platteland. We hebben goede buren en we blijven nog even bezig met ons vrijwilligerswerk. Als het leven zo doorgaat: heel graag!” Wonen In een vrijstaand huis in Oldambt, met vrij uitzicht over het Groningse platteland. Vervoer Twee auto’s: de kampeerbus en een kleine auto van veertien jaar oud. Ineke: „Ik hou van fietsen, maar hier met die lange, rechte wegen en veel wind is dat niet zo leuk.” Huisdier Hond Joep, een uit Roemenië geadopteerde straathond. Sparen „We hebben een buffer. We zijn geen big spenders.” Beiden dragen naar inkomen bij aan het huishouden. Laatste grote uitgave De kampeerbus. Bedtijd Meestal om 23.30 uur. Marjet is een ochtendmens, Ineke een avondmens, „maar we hebben ons naar elkaar gevoegd”. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/8TOsA6m1z3jO2B2x0-qtD54gW18=/1280x/filters:no_upscale()/s3/static.nrc.nl/images/gn4/stripped/data109993572-642d06.jpg'/>]]></description>
      <guid>https://nrc.nl/nieuws/2024/01/12/al-jaren-met-pensioen-maar-zo-voelt-het-niet-als-het-leven-zo-doorgaat-heel-graag-a4186825</guid>
      <pubDate>Fri, 12 Jan 2024 07:02:24 +00:00</pubDate>
    </item>
    <item>
      <title><![CDATA[ ‘We hebben elkaar altijd iets leuks te vertellen’]]></title>
      <description><![CDATA[<p>Marise: „De dag begint hier als Donna wakker wordt, meestal rond zeven uur. Dan komt ze bij ons in bed liggen en gaat Martijn naar beneden om een flesje voor haar te halen en koffie voor ons. Eenmaal terug in bed hebben we dan een uurtje quality time met z’n drietjes – een vast ritueel ondertussen. Als we het wel eens overslaan, mis ik het echt.” Martijn: „Daarna brengt een van ons Donna naar de opvang, of Marises ouders zijn er. Zij komen om de week op woensdagavond vanuit Zwolle om op te passen.” Marise: „Ze blijven slapen en zijn dan de hele donderdag met Donna. Voordat ze weer terugrijden, eten we ’s avonds met z’n allen, vaak pizza. Ja, heel fijn is dat.” Martijn: „Op de andere dagen kookt Marise na een werkdag meestal iets voor Donna en kook ik daarna nog apart voor ons tweetjes. Ik houd erg van koken, recepten van Ottolenghi bijvoorbeeld, maar al die kruiden en pepers zijn niet zo handig met een kind.” Marise: „Als Donna dan op bed ligt, kunnen wij rustig eten met z’n tweetjes en nemen we de dag door. We hebben heel ander werk, dus we hebben altijd leuke verhalen te vertellen aan elkaar.” Martijn: „Ik werk bij een architectenbureau, maar wilde vroeger altijd psychiater worden. Dat klinkt als totaal iets anders, maar zo zie ik dat toch niet. Ik wilde psychiater worden omdat ik mensen beter wilde maken, maar ik bleek daar zelf te emotioneel voor te zijn. Al die zware verhalen, dat zou ik niet goed los kunnen laten. Dus dacht ik: dan wil ik gebouwen maken waar mensen beter van worden. Die instelling zit helemaal in het dna van het bureau waar ik nu partner ben, dus ik zit daar goed op mijn plek.” Marise: „Ja, jij vindt je werk écht leuk. Dat vind ik altijd mooi om te zien.” Martijn: „De architectuurwereld is vrij competitief. Je moet hard werken, creatief kunnen zijn en dan ook nog vergaderen en mailen tussendoor. In minder dan vijf dagen kan dat eigenlijk niet, al zou ik het ook niet willen.” Marise: „Ik werk nu drie om vier dagen en heb wel geprobeerd Martijn zover te krijgen dat hij ook wat minder ging werken. Vier dagen is voor ouders nu gewoon de norm, toch? Maar het was moeilijk onderhandelen op dit punt. En tegelijkertijd stelde het mij wel in staat om langer met verlof te gaan na de geboorte van Donna. Het is wel rustig dat er een steady basis is.” Martijn: „Het eerste jaar met Donna is best intens geweest.” Marise: „Ik had een lange nasleep van de bevalling door bloedverlies. Ook Donna had een pittige start, waardoor we de eerste week nog in het ziekenhuis moesten blijven. Eenmaal thuis sliep ze lang niet goed door en kwamen we ook nog terecht bij een opvang waar het niet goed geregeld was.” Martijn: „In die periode zelf zit je in een soort bubbel. Je weet niet beter en gaat gewoon door. Pas nu het wat rustiger is en je terug kunt kijken, dringt het door: o, dat was eigenlijk best een heftige tijd.” Marise: „Maar het was tegelijkertijd ook een mooie periode, zo met z’n drietjes. En het helpt dat Donna altijd vrolijk is.” Martijn: „Ja, ze is echt een héél vrolijk kind.” Marise: „Nu Donna bijna anderhalf is, is het leven een stuk rustiger. Ze gaat naar een fijne opvang hier om de hoek, het slapen gaat beter en we kunnen ’s avonds weer eens op date.” Martijn van Gameren (35) is partner bij Paul de Ruiter Architects in Amsterdam. Marise Edelijn (34) werkt als orthopedagoog en IMH-specialist bij het Jeugdteam in de gemeente Zaanstad. Samen verdienen ze drie keer modaal. Ze hebben een dochtertje Donna, van een jaar en vier maanden oud. Met zijn drieën wonen ze sinds vier jaar in de Amsterdamse Plantagebuurt, in een koophuis dat ooit een groentewinkel was. Ze kennen elkaar van de middelbare school in Zwolle en zijn al negentien jaar samen. Martijn: „Wat al die tijd gelukkig goed is gegaan, is dat we als ouders echt een team zijn. We kennen elkaar al megalang. Jij was vijftien en ik zestien toen we verkering kregen.” Marise: „Dus als de ander moe is, of ziek, zie je al aan iemands ogen: volgens mij gaat het even niet.” Martijn: „Daarbij is Marise expert op het gebied van kinderen van nul tot zes. Zij kan soms signalen bij Donna oppikken, waarvan ik denk: wauw! Dat had ik er echt niet uitgehaald.” Marise: „Ik ben orthopedagoog en IMH-specialist, dat staat voor Infant Mental Health. Ik werk bij het Jeugdteam in Zaandam en mijn expertise daar is diagnostiek en behandeling vanuit de ggz. Zelf moeder worden heeft mijn blik op het vak wel veranderd. En zat me soms ook wel in de weg in mijn eigen handelen. Als ik Donna bijvoorbeeld ’s nachts niet stil kreeg, kon ik me wel wanhopig voelen: waarom lukt het me niet? Wat doe ik verkeerd? Maar het scheelt dat Donna zich goed ontwikkelt en een sociaal, gevoelig en gezellig meisje is. Dat maakt me dan weer heel blij.” Martijn: „Je weet er gewoon veel van af, dat is superfijn. Als Donna ’s nachts lag te huilen en ik me bezorgd afvroeg of ze niet te veel prikkels overdag had gehad, kon Marise rustig zeggen: dat is gewoon even een ontlading. Ze moet even herstellen van alle opgestapelde stress en daarna kan ze weer ontspannen. Ik volg wat dat betreft Marise en vertrouw helemaal op haar kennis en kunde. En daar ben ik oké mee. Ja hoor, ik heb niet het gevoel dat ik met 1-0 achtersta of zoiets.” Marise: „Voorlopig blijven we nog wel even hier in Amsterdam wonen. De stad heeft zoveel te bieden! Kroegjes, theaters en speeltuintjes in de buurt en natuurlijk Artis; iedere vrije dag gaan we er wel even naartoe. Al heb ik ook altijd een soort romantische droom gehad om in een boerderij te wonen met veel groen eromheen en de natuur dichtbij. Die droom heb ik nog steeds.” Martijn: „Natuurlijk zou ik als architect ooit nog eens mijn eigen huis willen ontwerpen, maar het lijkt me ook heel ingewikkeld. Voor klanten kan ik beter scherpe afwegingen maken tussen prijs, wensen en vierkante meters dan voor mezelf. Dus op kantoor grap ik wel eens: áls ik nog eens zelf wil gaan bouwen, huur dan acteurs in die precies mijn wensen hebben. En dat het dan als een soort Bananasplit-actie toch een huis voor mezelf blijkt te zijn.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Boodschappen Marise: „Toch wel dagelijks, helaas. Ik zou graag iemand zijn die weekboodschappen doet, maar dat krijgen we niet voor elkaar.” Martijn: ,,Als we er ’s avonds achter komen dat we geen bananen of brood meer hebben, bestel ik het via Gorillaz.” Huishoudelijke hulp Om de week komt iemand hun huis schoonmaken. Vervoer Auto en fiets. Martijn moet voor werk naar projecten in het hele land, daarvoor is de auto handig. Marise gaat met de elektrische fiets naar haar werk in Zaandam. Huisdieren Martijn zou later graag een hond willen, maar Marise is geen fan. Nu komt de teckel van zijn moeder vaak logeren. Laatste grote uitgave Een opklapbed voor in de logeerkamer van 1.200 euro, waardoor ze de ruimte ook kunnen gebruiken om de was te drogen bijvoorbeeld.</p>
<img src='https://images.nrc.nl/zLaGFr_FU2dKMT7Th04yEERjWHg=/1280x/filters:no_upscale()/s3/static.nrc.nl/images/gn4/stripped/data109770316-c4c4ac.jpg'/>]]></description>
      <guid>https://nrc.nl/nieuws/2024/01/05/we-hebben-elkaar-altijd-iets-leuks-te-vertellen-a4186133</guid>
      <pubDate>Fri, 5 Jan 2024 07:02:24 +00:00</pubDate>
    </item>
    <item>
      <title><![CDATA[‘Ik mis het wonen in Amsterdam of Utrecht totaal niet’]]></title>
      <description><![CDATA[<p>Chris: „Ik doe meer in het huishouden dan Loes beseft. Bijvoorbeeld als ik zie dat de ramen vuil zijn, dan ga ik de ramen lappen.” Loes: „We vinden allebei van onszelf dat we iets meer in het huishouden doen dan de ander. Maar ik heb gelijk, haha.” Chris: „Vroeger kwam de werkster elke week, nu komt ze om de week.” Loes: „We hebben de afgelopen tijd veel geïnvesteerd, onder meer in onze eigen woning en in een recreatiewoning die we met vrienden gebouwd hebben. Daarom moeten we even bezuinigen.” Chris: „Ik heb er geen last van dat ze minder vaak komt, want ik kan goed leven met een onopgeruimd huis.” Loes: „Ik pak nu wat vaker de stofzuiger.” Chris: „Koken en afwassen doen we echt afwisselend, net hoe het uitkomt.” Loes: „Sinds een jaar run ik samen met een vriendin een bedrijf, Firma SCHAEP. We maken kunstwerken van vilt, met wol van lokale schapen. Ik vind het heerlijk om te doen. Je moet de wol met water en zeep bewerken, alle lucht eruit persen, totdat je een natte rol hebt. Je kunt er lekker je agressie in kwijt. Het is een mooi proces, je hebt maar ten dele controle over het resultaat. Dus twee kunstwerken worden nooit hetzelfde.” Chris: „Ik vind het wel leuk dat Loes nu ook een bedrijf heeft. Ik heb een architectenbureau in Ouder-Amstel, samen met twee collega’s. Een eigen zaak is toch iets heel anders dan een vaste baan. Je wil kansen ontwikkelen, dus je zet net dat stapje extra. Als Loes een dag vilt gaat maken, is ze niet voor het avondeten thuis. Vroeger was ik de enige die vaak moest overwerken, nu begrijpt ze mij beter.” Chris Collaris (42) en Loes Claessen (40) wonen in Eindhoven met hun kinderen Juul (10) en Roos (7), vlak bij het centrum. Chris is architect, Loes gezondheidszorgpsycholoog in een ziekenhuis en eigenaar van een bedrijf in vilten wandkunst. Ook verhuren ze door Chris ontworpen en zelfgebouwde vakantiewoningen in de natuur. Samen verdienen ze twee keer modaal. Loes: „Het fysieke aspect van vilt maken is een fijn contrast met mijn andere werk. Want ik werk ook drie dagen per week als gezondheidszorgpsycholoog in het ziekenhuis. Ik help bijvoorbeeld mensen die na een operatie kampen met psychische klachten. Dat is intens werk, dus ik vind het leuk om daarnaast ook iets creatiefs met mijn handen te doen.” Chris: „Ik heb momenteel wel wat onrust op mijn werk. Ik ontwerp vooral villa’s voor particulieren, al hebben we ook zakelijke klanten. Het probleem is dat de particulieren nu wegblijven. Vanwege de hoge rente is geld lenen momenteel erg duur. Daardoor is zelf een huis laten bouwen gewoon te duur geworden.” Loes: „Tot vijf jaar geleden woonden we in Utrecht. We wilden groter wonen vanwege de kids. Toen hebben we in Leidsche Rijn, een nieuwbouwwijk in Utrecht, gekeken naar een kavel.” Chris: „Ik had onze woning al ontworpen. Maar uiteindelijk zagen we onszelf toch niet in een vinexwijk wonen, dus toen zijn we naar Eindhoven verhuisd. Hier konden we met ons budget een groter huis krijgen. En we wonen liever in een prettige stad buiten de Randstad dan in een nieuwbouwwijk binnen de Randstad.” Loes: „Hier wonen we in de stad, op tien minuten lopen van het centrum. We hebben een mooie jarenvijftigwoning. De kinderen gaan hier om de hoek naar school. Ze hebben veel vriendjes en vriendinnetjes in de buurt. En we hebben verbinding met de buren, die ook allemaal creatieve dingen doen.” Chris: „Ik heb met veel plezier in Amsterdam gewoond, en later in Utrecht. Maar ik mis het wonen in Amsterdam of Utrecht totaal niet.” Loes: „Utrecht is een soort tweede Amsterdam geworden, vooral sinds de Tour de France er startte in 2015. Veel toeristen, erg druk.” Opstaan en naar school Loes en Chris staan op om kwart over zeven. Dan gaat het gezin douchen en ontbijten. Om twintig over acht gaan ze de deur uit. Dan brengen Chris en Loes de kinderen naar school. Dat is vijf minuten fietsen. Vakantiewoningen Recent hebben Loes en Chris met vrienden een vakantiewoning gebouwd in de bossen nabij Arnhem, in de vorm van een groot vogelhuis, Buitenverblijf Nest. „Het staat op palen tussen de bomen”, zegt Chris. „De woonkamer bevindt zich op acht meter hoogte, de slaapkamer op veertien meter. Ik heb het huis zelf ontworpen, net als onze schrijvershut in de Achterhoek, de Writer’s Block Hut.” Leuke dingen door de week Chris gaat op woensdagavond naar zaalvoetbal. Tot voor kort gingen ze om de donderdagavond met zijn tweeën wat leuks doen: uit eten, naar toneel of naar een concert. „Dan kwam er een oppas”, zegt Chris. „Maar die hebben we tijdelijk wegbezuinigd. Het was wel héél erg leuk. Misschien moeten we er weer mee beginnen.” Chris: „Ook Eindhoven wordt nu alweer duurder, want de techindustrie trekt veel mensen naar de regio. Wij zijn er nog op tijd bij geweest, maar we hebben veel vrienden die ook in het creatieve zitten, meubelontwerpers of vormgevers, en die kunnen al bijna geen huis meer kopen in Eindhoven.” Loes: „Maar het is ook wel leuk dat de stad steeds internationaler wordt.” Chris: „Je kunt er van alles van vinden, maar je kunt ook naar de positieve kant kijken. Chipfabrikant ASML gaat nu ook cultuuraanbod financieren. Dus het kan ook betekenen dat er meer cultuur komt in Eindhoven, dat er straks nog meer te doen is.” Loes: „Ik had altijd de woensdagmiddag met onze kinderen Juul (10) en Roos (7), tot een paar maanden geleden. Nu werk ik op woensdag en heeft Chris de kinderen op woensdagmiddag. Dan zijn ze vrij, dus dan kun je leuke dingen met ze gaan doen.” Chris: „Het bevalt me hartstikke goed. Toen ze nog heel jong waren was het anders. Dan zit je op woensdagmiddag opeens met een baby, midden in je werkweek. Daar word ik niet heel gelukkig van. Maar nu ze wat ouder zijn kunnen we lekker gaan knutselen samen. Dus nu vind ik het juist leuk.” Loes: „Het punt is nu weer dat ik de kinderen mis. Ik vond het altijd een fijne onderbreking van de werkweek. Dus vanaf januari ruilen we weer. We hadden het heel feministisch bedacht. Ik dacht: dan gaat Chris gewoon eens lekker twee dagen de kinderen van school halen en ik nog maar één dag, dat is ook wel een keer goed. Maar ja, dan merk ik dat ik toch meer tijd met de kinderen wil doorbrengen.” Chris: „Misschien is dit juist wel feministisch. Dat je het gewoon precies zo regelt als je het wil hebben.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/1dwYAUnw7TfVQsAXpKVpcTT_xek=/1280x/filters:no_upscale()/s3/static.nrc.nl/images/gn4/stripped/data109595651-01d4ec.jpg'/>]]></description>
      <guid>https://nrc.nl/nieuws/2023/12/29/ik-mis-het-wonen-in-amsterdam-of-utrecht-totaal-niet-a4185599</guid>
      <pubDate>Fri, 29 Dec 2023 07:02:24 +00:00</pubDate>
    </item>
    <item>
      <title><![CDATA[‘Mijn verjaardag kon ik lekker in m’n eentje vieren’]]></title>
      <description><![CDATA[<p>Anne: „Ik ben geboren met het 22q11-deletiesyndroom. Dat betekent dat op het 22ste chromosoom een stukje informatie ontbreekt. Daardoor heb ik last van depressies en angsten, en komen prikkels zoals geluid bij mij versterkt binnen. Ik heb behoefte aan duidelijkheid en structuur en mijn energieniveau wisselt nogal. Op een goede dag ga ik bijvoorbeeld zwemmen, op een slechte dag kan ik niet eens naar de afspraak met de tandarts. Eén activiteit per dag is de limit, maar dat probeer ik wel op te bouwen. „Dat is een van de redenen waarom ik geen betaald werk heb. Ik heb een opleiding gedaan tot secretarieel medewerker niveau 2, maar in banen liep ik meestal al na een paar maanden stuk, doordat de communicatie niet goed verliep. „Ik heb duidelijke instructies nodig en dat begrepen collega’s niet. Misschien heb ik het ook niet goed uitgelegd, want ik wilde niet anders zijn dan anderen.” Anne Houtsma (41) werd geboren met het 22q11-deletiesyndroom. Ze deed opleidingen tot secretarieel medewerker en activiteitenbegeleider. Een dag per week werkt ze als vrijwilliger in de bibliotheek. Ze bewoont een appartement met haar twee katten en heeft een Wajong-uitkering van circa 1.200 euro netto per maand. „Pas op mijn twaalfde werd de diagnose gesteld. Mensen hadden soms wel door dat er iets met mij was, maar wisten niet wat. Het was voor mij een lang en frustrerend proces om tot acceptatie van mijn beperking te komen. „Sinds 2006 krijg ik een Wajong-uitkering, terwijl ik altijd per se mijn eigen geld wilde verdienen. Ik heb van alles geprobeerd, zelfs de sociale werkplaats, maar ook dat ging niet. Ik heb geen verstandelijke beperking, ik kan me heel goed uitdrukken en heb een diploma. Vroegen ze of ik kon tellen… „Sinds twee jaar werk ik één dag per week als vrijwilliger in de bibliotheek. Dat gaat goed. Ik kan er mezelf zijn, het is een veilige plek. Ik zet boeken netjes, doe schoonmaakwerk, ruim de afwasmachine uit – dingen waar de andere medewerkers niet aan toekomen. Daar is veel begrip en waardering voor mij en dat motiveert me om door te gaan. „Ook ga ik eenmaal per week naar de inloop om mensen te ontmoeten. Soms maak ik er een praatje, maar vaak ook ga ik aan een tafel zitten tekenen, want een groep geeft veel prikkels. Al ben ik de laatste tijd wel uit mijn schulp aan het kruipen. Thuis praat ik heel makkelijk, zoals nu met jou, maar hier zijn geen prikkels, bovendien heb ik qua energie een goede dag. Mensen overschatten me dan vaak.” „Ik kom uit een familie met hoogopgeleiden. Voor mijn ouders was het ook een zoektocht naar wat er met mij aan de hand was. Ik ben bij een jeugdpsychiater geweest die me heeft geholpen het beste uit mezelf te halen. Op school werd ik veel gepest. Uiteindelijk ben ik in het speciaal onderwijs beland, op een school voor kinderen met leer- en gedragsproblemen – die ik niet had. „Pas toen ik van die school af kwam, had ik gedragsproblemen, ik was heel recalcitrant geworden. Ik heb ook op een school gezeten voor langdurig zieke kinderen, maar dat was ik ook niet. Als puber was ik heel depressief, ik had totaal geen zin meer in het leven. Toch ben ik die opleiding secretarieel werk gaan doen, omdat ik per se wilde laten zien wat ik wél kon. Later heb ik ook nog een mbo-3-opleiding tot activiteitenbegeleider voor demente ouderen gedaan. Maar ook daar was ik te langzaam voor. Ze vonden mij zelf een cliënt. „Ik ben veel alleen, maar heb online veel contacten doordat ik graag game. Ik speel vaak World of Warcraft, monsters doden, zeg maar… Daar zijn ook wel evenementen van, maar dat zou te veel prikkels geven. „De coronatijd was helemaal niet moeilijk voor mij, ik ben toch veel alleen. Het was een periode om tot rust te komen, ik kon mijn verjaardag lekker in mijn eentje vieren, er werd niets van me verwacht. Je zou kunnen zeggen dat de samenleving voor mij voelt als een trein die heel snel rijdt en die ik niet kan bijhouden.” „Twee keer per jaar word ik gebeld door de uitkeringsinstantie met de vraag of ik al in staat ben tot een reïntegratietraject. En telkens weer vertel ik mijn hele verhaal: dat ik nog steeds dezelfde Anne ben die thuis zit en geen uitkering heeft wegens zweetvoeten. Ik had ook liever een carrière en een gezin gehad en meegedraaid in de samenleving. „Ik kan redelijk rondkomen van mijn uitkering, maar er moet niets misgaan. Afgelopen maand had ik een nieuwe winterjas nodig, maar toen bleef er niet genoeg geld over voor boodschappen. Iets wat voor anderen heel gewoon is, bijvoorbeeld met iemand lunchen, kan niet. „Ik ben al tien jaar niet met vakantie geweest. Soms ga ik een paar dagen met mijn ouders naar Texel, want in mijn eentje vind ik reizen moeilijk en dan lukt het niet altijd. Dat je nog van je ouders afhankelijk bent, voelt heel dubbel op je 41ste. „Ik hou van schrijven. Op Joop, de opiniewebsite van BNNVARA, schrijf ik stukjes over bijvoorbeeld de Wajong en de Harmonisatiewet. Zo kan ik schrijven over dingen die me dwarszitten en kan ik opkomen voor mensen met een beperking. „Ik ben over de toekomst gaan nadenken toen een vriendin van mij, die hetzelfde syndroom heeft, wegens haar lijden onlangs euthanasie heeft laten plegen. Haar overlijden heeft mij gestimuleerd om meer aandacht te vragen voor het 22q11-deletiesyndroom. Zo lever ik toch een bijdrage aan de maatschappij.” Opstaan „Als ik naar de bibliotheek moet: half negen. Andere dagen later, er zit geen ritme in.” Wonen Anne heeft een tweekamerappartement in Driebergen. Boodschappen „Ik let in de supermarkt heel erg op de aanbiedingen.” Hulp Nee. „Huishouden doen vergt veel tijd. Mickey en Max, mijn katten, maken graag rommel.” Laatste grote uitgave Computer (750 euro), samengesteld door een gamevriend. Sparen „Ik ben al blij als ik kan rondkomen.” Bedtijd „Meestal om half elf. ’s Avonds game ik graag en klets ik online met vrienden. Ook kijk ik series op Netflix of schrijf ik stukjes.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/0JAbOmZsz0bhm-DS1SFTOxhK95E=/1280x/filters:no_upscale()/s3/static.nrc.nl/images/gn4/stripped/data109405021-7c1af8.jpg'/>]]></description>
      <guid>https://nrc.nl/nieuws/2023/12/22/mijn-verjaardag-kon-ik-lekker-in-mn-eentje-vieren-a4185174</guid>
      <pubDate>Fri, 22 Dec 2023 07:02:24 +00:00</pubDate>
    </item>
    <item>
      <title><![CDATA[‘Bij ons thuis zijn er weinig momenten met niets’]]></title>
      <description><![CDATA[<p>Wesley: „Ik ben Wesley, 23 jaar, het allerliefste vind ik papa en mama, mijn twee grote broers en mijn perfecte zus. En acteren, dat is helemaal mijn ding! Ik wil heel graag beroemd worden.” Féline: „Zo heet ook zijn Instagram-account: Wesley wordt beroemd.” Hans: „Al kun je tegenwoordig beter zeggen: Wesley is beroemd.” Martine: „Wesley is van kinds af aan al graag aan het entertainen. Of het nou bij het Bloemencorso hier in het dorp is, tijdens Sinterklaas of op de camping in Italië: Wesley steelt altijd de show. Toen hij na school op zijn achttiende een jobcoach kreeg om te kijken wat voor werk hij wilde doen, toen zei hij…” Wesley: „Acteren!” Martine: „Zo kwam hij terecht bij Domino in Leiden, een theatergroep voor mensen met een beperking. Via via heeft hij toen een eerste rolletje in de tv-serie Downtown gekregen, en later nog een klein rolletje in Moedermaffia. Uiteindelijk kwam de film Jippie no more! zomaar op ons pad” Wesley: „Ik heb de hoofdrol, van Jippie, zo heet mijn rol.” Martine: „Het is best een project geweest, maar vanaf het begin af aan voelde het hartstikke goed. Zo waren de opnames in de buurt van Zaltbommel; voor ons best een eind rijden. Toen heeft de productiemaatschappij geregeld we daar in de buurt een huisje konden krijgen.” Hans: „Het was wel even wennen toen ze weg waren, want wij kregen er taken bij die moeders normaal verzorgt: koken, stofzuigen. Maar we hebben ons prima gered.” Martine: „De film was de openingsfilm op het Cinekid-festival. En vertel eens Wesley, wat heb jij toen op vakantie laten maken? Wat wilde je zo graag hebben?” Wesley: „O ja, ik heb een mooi pak laten maken. Donkerblauw, met een wit overhemd en een vlinderdas, gemaakt van stof met pauwenveren erop.” Martine: „Hij was helemaal het mannetje! En de film is hem op het lijf geschreven. Zoals je hem daarin ziet, zo is hij thuis ook.” Hans: „We hoorden van de andere acteurs dat acteren met Wesley iets bijzonders is. Hij is zo naturel; daar word je als acteur in meegetrokken. Iedereen liep met ’m weg.” Martine: „De première in oktober was een drukke dag. Wesley moest oefenen voor het opkomstmoment, hij had een interview voor het Jeugdjournaal. Maar toen we met ons gezin, inclusief aanhang, op een rijtje in de bioscoop zaten en de film begon, ja, dat was gewoon geweldig. Zó leuk!” Féline: „Veel vrienden van mij willen het ook graag zien. Ze vragen er steeds naar.” Martine: „Premières zijn natuurlijk niet normale kost voor ons. Een gewone dag begint hier rond zes uur ’s ochtends.” Jelle: „We gaan vaak voor de file uit op pad. We verhuren stoomketels.” Het gezin Van Klink bestaat uit Hans (55), Martine (56) en hun vier kinderen: Jelle (28), Calvin (26), Wesley (23) en Féline (19). In Roelofarendsveen hebben ze een eigen bedrijf in stoomketelverhuur. Hans en Jelle en Calvin werken in de zaak. Wesley werkt in een brasserie, bij de PLUS en is acteur. Féline volgt een opleiding tot stewardess. Moeder Martine regelt alles thuis en springt af en toe bij in de zaak. Het gezinsinkomen is twee keer modaal. Hans: „Bij stoom denken de meeste mensen aan machines van honderd jaar geleden. Maar in de industrie wordt nog dagelijks veel met stoom gewerkt. Bijvoorbeeld om melk te pasteuriseren, olie vloeibaar te maken of tuinbouwgrond te ontsmetten. Wij verhuren ketels als bedrijven tijdelijk extra capaciteit nodig hebben, of als er een stoomketel kapot is. Mijn vader is er ooit mee begonnen. Nu hebben we elf man personeel, inclusief de oudste twee jongens: Jelle en Calvin.” Jelle: „Nu het koud wordt, begint voor ons de drukke periode van het jaar. Dan werk je wel eens meer dan veertig uur. Vijftig uur ook wel.” Martine: „Ik was er altijd thuis voor de kinderen. Samen met het huishouden en al het rijwerk had ik daar mijn handen vol aan. We wonen vrij buitenaf en alle kinderen hebben fanatiek geschaatst. Dus ik heb héél wat kilometers gemaakt naar de ijsbaan in Den Haag, wedstrijden door heel het land. Wesley kan wel fietsen, maar hij is niet verkeersveilig. Samen met Hans breng ik hem dus ook overal naartoe.” Féline: „Ik doe de opleiding tot stewardess, in Hoofddorp. Maandag is uniformdag en kan ik niet zelf naar de bushalte fietsen, met zo’n rok. Dus dan brengt mama me.” Martine: „Het is soms best wel eens veel.” Féline: „Je gaat ook elke dag naar oma.” Martine: „Nou ja, een paar keer in de week. Gelukkig is het wel anders nu de kinderen groter zijn. Zo’n project als Jippie, dat had tien jaar geleden niet gekund.” Hans: „Er zijn weinig momenten met niets. Maar we zijn het gewend. Zo leven we.” Martine: „Voor Wesley hebben we niet veel extra zorg. Er zijn verschillende gradaties van down en Wesley heeft een vrij lichte variant. Hij kan gelukkig veel dingen zelf: wassen, aankleden. De eerste drie jaar van zijn leven is hij wel veel verkouden geweest, maar daarna heeft hij eigenlijk altijd meegedraaid in het gezin.” Jelle: „Het is niet dat wij ons hebben moeten inhouden of zo. Het is normaal.” Féline: „Wesley maakt heel makkelijk contact met mensen. Hij heeft echt een gunfactor. We maken samen filmpjes voor op TikTok, die worden heel veel bekeken. Sommige meer dan 500.000 keer.” Martine: „Hij is gewoon altijd zichzelf, spontaan. Zoals op de première van Jippie no more!, toen de presentatrice vroeg of iemand nog een woordje wilde zeggen. Nou, Wesley natuurlijk, hè! Hij liep naar beneden, pakte de microfoon en zette het lied in waar hij ook in de film mee eindigt: ‘Alle billetjes dansen, van links, naar rechts.’ En iedereen deed mee. Het is het onverwachte. Soms denk je: oh nee, doe maar niet.” Féline: „Maar ik vind het leuk dat je het tóch hebt gedaan Wesley.” Wonen Het gezin woont in een vrijstaand huis in Roelofarendsveen. Op het erf staan ook een grote loods voor het bedrijf en een bedrijfswoning waarin oudste zoon Jelle woont met zijn vriendin. De andere drie kinderen wonen thuis. Vervoer Een bedrijfsauto en een privé-auto waarmee veel wordt gereden. Martine: „Vroeger was ik er de hele dag druk mee: iedereen halen en brengen. Nu Jelle, Calvin en Féline ook hun rijbewijs hebben, scheelt dat al een stuk.” Huisdieren Vier honden, een hamster, negen kippen en een parkietje. Sport De familie Van Klink is een schaatsgezin. Calvin is op weg van de subtop naar de top. Féline zit in het talententeam van Zuid-Holland. Jelle is gestopt. Wesley schaatst en doet aan hardlopen. Laatste grote uitgave Een grote picknicktafel voor het hele gezin plus aanhang (600 euro). In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/XuT8H85FeYpqSUopXv6F02JX-u4=/1280x/filters:no_upscale()/s3/static.nrc.nl/images/gn4/stripped/data109151033-0fba94.jpg'/>]]></description>
      <guid>https://nrc.nl/nieuws/2023/12/15/bij-ons-thuis-is-er-weinig-momenten-niets-a4184491</guid>
      <pubDate>Fri, 15 Dec 2023 07:02:27 +00:00</pubDate>
    </item>
    <item>
      <title><![CDATA[‘Je moet het leven niet uitstellen tot na je pensioen’]]></title>
      <description><![CDATA[<p>René Bakker: „We wonen in een appartement vlak bij zee in IJmuiden, op de negende verdieping. Vanuit de woonkamer kijk je uit over de duinen, maar vanuit de keuken hebben we zicht op Tata Steel. Een spannende combinatie.” René Seegers: „Het contrast is bizar. Maar we waarderen juist die rauwe rafelrandjes van IJmuiden.” René Bakker: „We zijn beiden gek op sport en lopen veel hard in de duinen.” René Seegers: „In de zomer kun je mooi fietsen, richting Castricum bijvoorbeeld.” René Bakker: „En de rook waait meestal de andere kant op.” René Seegers: „De meeste ellende waait naar Beverwijk.” René Bakker: „Zwart gruis.” René Seegers: „We ruiken ’t evengoed wel hoor, ook als het de andere kant op waait.” René Bakker: „We wisten van tevoren dat het er was – en toch hebben we vier jaar geleden besloten om deze flat te kopen. We wonen hier relatief goedkoop, zodat we veel overhouden om lekker te leven.” René Seegers: „We gaan graag uit eten en houden van theater en musea.” René Bakker: „We gaan ook vaak naar Patronaat, een alternatief poppodium in Haarlem.” René Seegers: „We kennen elkaar oorspronkelijk van een BHV-cursus. Werkten toen allebei voor een grootwinkelbedrijf.” René Bakker: „Een paar jaar later, in 2005, kwamen we elkaar weer tegen bij het COC in Alkmaar, waar we toen allebei woonden.” René Seegers: „Inmiddels werkten we allebei ergens anders.” René Bakker: „Ik bij de V&amp;D.” René Seegers: „En ik bij de Sissy Boy.” René Bakker: „In het begin was het wel even wennen dat de ander ook René heet.” René Seegers: „Het voordeel is wel: als je de naam van je geliefde op je arm tatoeëert en het gaat daarna uit, dan hoef je hem niet weg te halen!” René Bakker: „We noemen elkaar meestal ‘schat’, niet René.” René Seegers: „We hebben bij ons huwelijk wel besloten om niet ook nog eens elkaars achternaam aan te nemen.” René Bakker: „Dan zou ik nu René Bakker-Seegers heten.” René Seegers: „En ik René Seegers-Bakker. Dan was het voor de buitenwereld te ingewikkeld geworden!” René Seegers: „En het is ook handiger als we op reis zijn, want niet in elk land is homoseksualiteit even geaccepteerd. Indonesië bijvoorbeeld, waar we laatst waren, is niet zo homovriendelijk.” René Bakker (45) is oncologieverpleegkundige in het Antoni van Leeuwenhoek Ziekenhuis in Amsterdam. Zijn man René Seegers (51) is buschauffeur bij Connexxion in Haarlem. Ze werken allebei onregelmatig, waardoor spitsuur bij hen altijd op een ander moment is. „Al jaren geniet ik van deze rubriek”, aldus René Bakker. „Daarom dacht ik, misschien moet ik ons ook maar eens opgeven.” Samen verdienen ze ruim twee keer modaal. René Bakker: „Vooral Java niet. Bali is beter, ook omdat dat hindoeïstisch is.” René Seegers: „Laatst waren we in Nepal en hadden we een tweepersoonsbed geboekt. Toen dachten ze bij het hotel eerst dat het een foutje was.” René Bakker: „Homoseksualiteit bestaat in die landen natuurlijk net zo goed, maar het is niet gebruikelijk ervoor uit te komen.” René Bakker: „Ik heb een aantal jaar geleden besloten oncologieverpleegkundige te worden. Daar heb ik geen minuut spijt van gehad. Het werk is deels technisch, maar het draait ook sterk om de psychosociale zorg die je biedt. Daar kun je echt verschil maken. Een gesprek met de arts kan snel gaan. En de vragen komen vaak pas als dat gesprek al voorbij is. De verpleegkundige kan dan hulp bieden als gesprekspartner. Over bijwerkingen en de keuze van het behandelschema. De arts heeft beperkte tijd, maar aan het bed kunnen zulke vragen besproken worden – zoals: ‘Mijn kinderen gaan trouwen, ga ik dat halen?’ Of: ‘Kan ik daar bij zijn met dit behandelschema?’ Impact op eten en seksualiteit, daar moeten mensen mee leren omgaan en daar kan ik ze bij helpen.” René Seegers: „Ik werkte bij Sissy Boy en wilde ook wat anders. Toen ben ik de koksopleiding gaan doen. Paar jaar als kok gewerkt. Maar dat is hard werken en weinig verdienen. Nu ben ik buschauffeur in Haarlem en omstreken en dat bevalt heel goed. Ik geniet ervan het leven om me heen te zien en ik vind het ook stoer om een bus te besturen. Ik heb leuke collega’s. Een jong team, veel vrouwen. Ik zie veel collega’s buiten het werk. En het verdient goed, vind ik, vooral als je bedenkt dat het niet heel ingewikkeld is.” René Bakker: „Het enige nadeel is dat we onregelmatige werktijden hebben.” René Seegers: „Soms zien we elkaar alleen in bed. Dan moet de een om half zes op en de ander slaapt uit. En we zijn vaak op verschillende dagen vrij.” René Bakker: „Maar verder zijn we heel tevreden. We hopen dat sommige mensen die dit lezen inspiratie zullen vinden om in de zorg te werken, of als chauffeur aan de gang te gaan. Want deze beroepen zijn niet populair. Ten onrechte. Zo’n praktisch beroep heeft veel voordelen.” René Seegers: „Het is niet zo abstract. Je ziet wat je doet.” René Bakker: „Mijn werk in het ziekenhuis kan mentaal zwaar zijn, maar na even rennen in de bossen lukt het me vaak alweer mijn hoofd leeg te maken. En ik krijg er uiteindelijk ook energie van. Ik voer veel bijzondere gesprekken. Soms hebben mensen spijt. Dan zeggen ze: ‘Ik was nog zo veel van plan.’ Daarom weet ik: je moet niet wachten met reizen tot na je pensioen.” René Seegers: „Dat doen we dus ook niet. Je moet het leven niet uitstellen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Verdienen René Seegers verdient als buschauffeur met een 32-urige werkweek zo’n 2.450 euro netto per maand. Seegers: „Dus dat is helemaal niet slecht, toch?” Zijn man René Bakker heeft als gespecialiseerd verpleegkundige een nettomaandinkomen van 2.900 euro, inclusief toeslagen voor avond- en nachtdiensten, op basis van 32 uur per week. Laatste grote uitgave René Seegers: „We zijn gek op interieurdingen. Kijken veel op Marktplaats. Moet je wel een beetje geduld hebben, maar dan kun je leuke dingen tegenkomen. Vorig jaar hebben we een eethoek van Charles en Ray Eames gekocht, dat was een grote uitspatting!” Zelf brood bakken René Bakker: „Ik ben dol op brood maar ik ben er ook kieskeurig in. Daarom bakken we nu ons eigen brood in een broodbakmachine. We genieten elke dag van het versgebakken brood.” Bewust leven René en René halen elke week een groentetas bij de molen in Santpoort, de Zandhaas, met biologische seizoensgroenten. René Seegers eet soms nog wel vlees, René Bakker helemaal niet. Bakker: „We willen zo bewust mogelijk leven. We scheiden al het afval en ik koop veel tweedehands kleding.”</p>
<img src='https://images.nrc.nl/GLuSlrtqz5Q1iEzcpzT4gNa4hDQ=/1280x/filters:no_upscale()/s3/static.nrc.nl/images/gn4/stripped/data108921095-9901f8.jpg'/>]]></description>
      <guid>https://nrc.nl/nieuws/2023/12/08/je-moet-het-leven-niet-uitstellen-tot-na-je-pensioen-a4183753</guid>
      <pubDate>Fri, 8 Dec 2023 07:02:27 +00:00</pubDate>
    </item>
    <item>
      <title><![CDATA[‘We kijken nu meer uit naar het kneuterige, naar vastigheid’]]></title>
      <description><![CDATA[<p>Judith: „Toen de kraamhulp enkele dagen na de geboorte van onze dochter in 2022 vertrok, bedacht Thierry dat we iemand nodig hadden om de dag op te starten en de avond voor te bereiden. Zodoende hebben we nu Maria. Zij komt driemaal per week van 8 tot 12 uur, ze kookt dan telkens voor twee avonden. Zij is onze engel.” Thierry: „Om vijf uur in de middag stoppen Judith en ik met al onze werkzaamheden en is alle tijd voor de kinderen. Dat moet echt quality time zijn.” Judith: „Maar zodra ze in bed liggen, gaat de laptop weer open.” Thierry: „Want we zijn allebei ondernemers met een groeiend bedrijf en een volle agenda. Ik heb een artiestenmanagementbureau en ben veel weekenden aan het werk. Ik begeleid een tiental artiesten uit binnen- en buitenland bij hun internationale carrière, onder wie Bakermat, Parallelle en Luuk van Dijk. Ik sluit marketingdeals, beheer muziekrechten, boek shows en organiseer ze ook zelf. Daardoor ben ik veel op reis. Als ik naar de Verenigde Staten of Brazilië moet, ben ik wel zo’n tien dagen van huis. Dan vragen we soms een familielid om te komen logeren en een beetje mee te helpen.” Judith: „Ik heb twee vrouwengezondheidsklinieken, voor onder meer zwangerschapswens, anticonceptie, echo, voedingsadvies, fysiotherapie en coaching. De tweede kliniek is dit jaar geopend, in het Gooi, en dat geeft veel extra werk. Daarbij is het schering en inslag dat de crèche dicht is wegens personeelstekort.” Thierry Klein Bluemink (32) en Judith de Jong (35) wonen met hun kinderen Janneman (3) en Guusje (1) in Amsterdam. Thierry studeerde commerciële economie en heeft een artiestenmanagementbureau. Judith deed hbo verloskunde en is eigenaar van twee vrouwengezondheidsklinieken. Thierry en Judith halen beiden iets meer dan een modaal salaris uit hun bedrijven, de rest wordt geherinvesteerd. Thierry: „Meestal kan ik dan wel een paar uur inspringen, bovendien wonen Judiths ouders om de hoek. Soms neem ik een kind mee naar kantoor.” Judith: „Laatst was de hulp ziek, dat was verschrikkelijk! Koken, werken, het huishouden doen en de kinderen, dat ging gewoon niet met een man in het buitenland. Soms, als Thierry op reis is en ik weet dat er veel bevallingen aan komen, vraag ik mijn nichtje om hier preventief te komen logeren, aangezien ik tijdens mijn diensten ’s nachts vaak wordt gebeld om naar een bevalling te gaan.” Thierry: „Sinds de opening van de nieuwe kliniek is Judith ook veel weekenden aan het werk. De balans tussen werk en privé was de afgelopen maanden daardoor een beetje zoek, we hebben nauwelijks tijd gehad voor sociale contacten.” Judith: „Vroeger gingen we vaak naar feesten. Nu proberen we de dinsdagavond zoveel mogelijk vrij te houden. Dan gaan we uit eten of kletsen we gezellig bij.” Thierry: „En we hebben samen golfles genomen. Je bent de levens van twee kinderen aan het ontwikkelen, maar je moet ook jezelf blijven ontwikkelen.” Judith: „De coach in mijn praktijk zegt altijd: verlies je niet in je ouderrol en blijf ook energie steken in je partner en in jezelf.” Thierry: „We hebben dit jaar niet eens tijd gehad om op vakantie te gaan, omdat de zomer voor mij spitsuur is. Dat ga ik volgend jaar anders doen, we waren dit jaar te veel aan het rennen. Dat komt nog door corona, toen viel mijn hele bedrijf stil. Dat was verschrikkelijk! Heel mijn joie de vivre ging eraan. Achteraf gezien was het wel weer leuk dat ik toen juist veel tijd had voor onze baby. Maar ik ben heel blij dat Judith me door die moeilijke periode heeft geloodst.” Judith: „Ik had het juist heel druk in coronatijd, er werden veel baby’s geboren.” Thierry: „Toen de culturele wereld weer openging, hebben we gezegd: pakken wat je pakken kunt aan opdrachten. Daarom was ik dit jaar keihard aan het werk: om mijn bedrijf weer gezond te maken. Het komt voor dat een artiest van Dubai naar Tokio vliegt en daarna door naar Los Angeles. Dan vlieg ik ook naar LA en ga ik op de terugweg nog even naar New York voor een festival of om agenten of artiesten te spreken. Overigens compenseren we altijd de CO2-uitstoot. In Europa nemen we waar mogelijk de trein, maar dat is vaak te duur voor artiesten. Van Amsterdam naar Londen is per trein vier keer duurder dan per vliegtuig. Niet iedereen verdient 10.000 euro per optreden.” Judith: „We proberen duurzaam te leven. In 2016 hebben we dit huis verbouwd en geïsoleerd, een warmtepomp geplaatst en zonnepanelen op het dak gelegd. We halen groente en fruit op de markt en koken met verspakketten. Dat geeft heel weinig verspilling.” Thierry: „Ik wil elk jaar iets nieuws leren. Gelukkig vind ik alles leuk. Vorig jaar heb ik mijn vaarbewijs gehaald en in coronatijd ben ik gaan wielrennen. Laatst ben ik in twee dagen van Brugge naar Amsterdam gefietst voor een goed doel. Ik houd ervan een beetje uitgedaagd te worden, anders kwijn ik weg.” Judith: „Mijn werk is mijn hobby, maar ik hou ook erg van eten met vrienden. Verder is mijn gezin mijn hobby, ik geniet echt van die kleintjes.” Thierry: „We denken er wel eens over om dit huis te verkopen en buiten de stad te gaan wonen. Om meer ruimte te hebben voor de kinderen. Vroeger had ik grote idealen: wonen in Hongkong, bij wijze van spreken, of een cocktailbar beginnen op een strand. Dat is overgegaan.” Judith: „We kijken nu meer uit naar het kneuterige, naar vastigheid.” Thierry: „Ja, andere dingen zijn belangrijker geworden.” Opstaan Tussen 6 en 7. Om 8 uur komt hulp Maria. Thierry maakt het ontbijt. Tussen 8 en 9 gaan hij en Judith naar hun werk en de kinderen naar de crèche. Wonen Het gezin woont in een verduurzaamde stadswoning zonder tuin in Amsterdam. Sparen Elke maand wordt wel wat opzijgezet, maar met alle hulp en de crèchekosten blijft er niet veel over om te sparen. Vakantie Judith en Thierry gaan vaak naar het eilandje van Thierry’s ouders in de Westeinderplassen. Er ligt een kleine woonboot waar ze kunnen slapen. Laatste grote uitgave Een verfbeurt voor de voorkant van het huis. Huisdier Engelse bulldog Fred is pas overleden. Zijn urn wordt binnenkort op zijn favoriete plek, het eilandje, begraven. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/HhkaXG5wBqzdcGJAO5jksygpZqc=/1280x/filters:no_upscale()/s3/static.nrc.nl/images/gn4/stripped/data108574152-b281ff.jpg'/>]]></description>
      <guid>https://nrc.nl/nieuws/2023/12/01/we-kijken-nu-meer-uit-naar-het-kneuterige-naar-vastigheid-a4182989</guid>
      <pubDate>Fri, 1 Dec 2023 07:02:28 +00:00</pubDate>
    </item>
    <item>
      <title><![CDATA[‘De grote gezinsagenda is mijn bijbel’]]></title>
      <description><![CDATA[<p>Maarten: „Yanne en ik zijn het er altijd over eens geweest: we hebben geen kinderen gekregen om ze elke dag naar de kinderopvang te brengen. Dus toen we acht jaar geleden Lasse kregen, was de vraag: hoe gaan we het regelen? Yanne had nog haar eigen zaak, een naai-atelier in Breda. Het was een financiële afweging om de voorkeur te geven aan mijn vaste contract in plaats van aan haar werk als zzp’er. Maar Yanne wilde het ook zelf.” Yanne: „Toen de oudste werd geboren, kwam een sterk soort moederleeuw-gevoel in me los. Dat was nieuw; eerder was ik helemaal niet zo iemand die verliefd met baby’s – koetsjie koetsjie – op schoot zat. Maar met mijn eigen kinderen voelde ik heel sterk: hier wil ik voor zorgen.” Maarten: „Tussentijds hebben we regelmatig geëvalueerd: is dit nog steeds wat je wilt? Zeker omdat ik zie hoe zwaar het soms is voor Yanne. Maar we komen er telkens op uit dat het voor nu goed is.” Yanne: „Het is ergens natuurlijk megatraditioneel hoe wij het doen. En uiteraard ook een luxe dat het financieel kan. Ik ben wel blij dat ik nog één dag in de week werk bij de naaimachinewinkel. Dat voelt bijna als een vrije dag. En nu de kinderen alle vier naar school gaan, is de situatie ook weer wat veranderd. Ik krijg meer tijd om mijn eigen onderneming op te bouwen. Ik houd er enorm van om tweedehands meubelvondsten te delen en bijvoorbeeld stoeltjes een tweede leven te geven met een nieuwe bekleding. Dit weekend heb ik een Instagram-account aangemaakt voor mijn bedrijf, Atelier 9010. Dat geeft een leuke, nieuwe energie.” Maarten: „De dag begint hier tussen half zeven en zeven uur. Dat is nodig om het allemaal te halen zonder al te veel te stressen.” Yanne: „Ik heb de avond ervoor de ontbijttafel gedekt en heb tegenwoordig alle kinderen zover dat ze hun eigen brood smeren. ’s Ochtends doe ik boven het ritueel met hen, Maarten is dan al beneden en snijdt het fruit voor in de broodtrommels.” Maarten: „Ik ga rond acht uur de deur uit naar mijn werk in Breda. Ik ben in 2007 als zelfstandige bij de gemeente begonnen en uiteindelijk vast in dienst gekomen. Sinds vier jaar in de rol van teamleider. Het is een baan voor vier dagen in de week, maar dat is krap: het is eigenlijk gewoon een fulltime functie.” Yanne: „Als de kinderen naar school zijn, ruim ik de ontbijtchaos op, doe de was en pak ik allerlei losse klusjes op. Zo was het vorige week ‘opvallend naar school’-dag, over verkeersveiligheid. Sta ik weer fluorescerende hesjes en fietslampjes op te duiken.” Maarten: „Je moet met vier kinderen een zekere mate van chaos accepteren. Ik maak de wc’s schoon en stofzuig, dat vind ik belangrijk. Maar ook al dweil je iedere dag de vloer, in no time stampen ze weer met hun zandschoenen door het huis.” Yanne: „Op dinsdag hebben er drie zwemles. Op woensdag hebben Yenthe en Mads gym, Norah gaat vrijdag naar turnen, zaterdag heeft Lasse programmeerles en dan willen ze natuurlijk ook nog bij vriendjes spelen. Gelukkig kan ik goed plannen. De grote gezinsagenda is mijn bijbel.” Maarten: „Wat je niet hebt met vier kinderen, is rust. Vooral het geluidsniveau had ik onderschat. Dat gillen en schreeuwen, hard en hoog, daar klappen mijn oren soms letterlijk van dicht. Voor de gein zet ik af en toe van die bouw-oordoppen op, om de scherpe randjes eraf te halen.” Yanne: „De oudste twee kijken na het eten altijd naar het Jeugdjournaal. Dan brengen we de jongste twee alvast naar boven.” Maarten: „Mads van vier zit nu in een fase dat alleen mama zijn tanden mag poetsen en een boekje voorlezen.” Yanne: „In het weekend zit Maarten wel eens in de keuken en komen de kinderen naar mij aan de andere kant van het huis om te vragen of ze iets mogen drinken. Dan zeg ik: heb je die meneer in de keuken gezien? Dat is je vader, daar kun je ook iets aan vragen.” Maarten: „De kinderen hangen meer aan Yanne, dat is een feit. Dan voel ik me niet afgewezen hoor, nee, het is vooral onpraktisch af en toe.” Yanne: „De dagen zijn soms zo hectisch en druk, dat mijn hoofd tegen de tijd dat we gaan eten gewoon helemaal op is. Dat roep ik ook wel eens tegen die kleine draken: mama is op.” Maarten: „Het is wel stevig ja, vier kinderen. Voor mij is klussen een fijne manier om mijn hoofd leeg te maken. Ja, er is altijd een enorme to-do-lijst, maar dat vind ik juist fijn. Ik kan heel slecht stilzitten.” Yanne: „Ik heb ook altijd duizend-en-een projectjes, naast het gezin en de verbouwing van ons huis. Een ander zou ons leven compleet mesjokke vinden, maar wij denken al snel: volgens mij kan het wel.” Maarten: „Hoe ouder de kinderen worden, hoe leuker ik het vind. De oudste begint al een beetje grapjes te maken. Of de jongste, die geeft met de kleuren van het stoplicht al onze emoties aan; daar werken we thuis mee. Dan zegt hij: papa is rood, hè? Ha, vaak klopt het ook nog.” Yanne: „Alle kinderen hebben iets creatiefs in zich. Dus als ze hier aan tafel zitten te knutselen en schattige gesprekjes hebben, geniet ik daarvan. Of soms kijken we met z’n allen een Disney-film op de grote bank, lekker dicht tegen elkaar aan. Dat is echt gezellig.” Maarten: „Ik heb Yanne leren kennen op naailes, waar ik kwam omdat ik mijn lievelings-T-shirt zelf wilde leren namaken.” Yanne: „En toen werd -ie verliefd op de juf.” Maarten: „Ik grap wel eens: ik kwam voor een T-shirt en eindigde met een gezin met vier kinderen.” Yanne (40) en Maarten (45) de Groot-Fortes wonen in Rijsbergen met hun vier kinderen: Lasse (8), Norah (6), Yenthe (5) en Mads (4). Yanne regelt thuis het huishouden en werkt op vrijdag in een naaimachinewinkel in Breda. Maarten werkt vier dagen in de week als teamleider bij de gemeente Breda. Ze wonen in een halfvrijstaand huis dat ze in etappes aan het verbouwen zijn. Een grote klus, want eerder was het pand een kantoor van een accountantsbedrijf. Hun gezamenlijk inkomen is anderhalf keer modaal. Geen. Maarten: „We zeggen vaak tegen elkaar dat we het wel zouden willen, maar het is blijkbaar niet zo urgent dat we het ook echt regelen.” Een VQ2-naaimachine van het merk Brother (2.500 euro) en een V3LE borduurmachine ook van Brother (2.000 euro). Yanne: „En nu is de spaarrekening leeg.” Yanne kookt, Maarten doet donderdagavond grote boodschappen bij Lidl. Maarten: „Dan is het lekker rustig en hoef ik niemand in de weg te staan met die volle boodschappenkar van ons.” Ze hebben in de kelder een speciale vriezer, alleen voor het brood: per week gaan er zeven broden doorheen. Yanne: „Ik ga vaak pas rond twaalf uur naar bed; ik wil, en moet, ’s avonds altijd nog van alles doen.” Maarten: „Als ik heel moe ben, val ik op de bank in slaap en verkas ik later naar bed. Zo pak ik toch genoeg uurtjes mee.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/MW46ax6e_qTxAWpWfi7Xlg2Z6Qk=/1280x/filters:no_upscale()/s3/static.nrc.nl/images/gn4/stripped/data108369598-78c57f.jpg'/>]]></description>
      <guid>https://nrc.nl/nieuws/2023/11/25/de-grote-gezinsagenda-is-mijn-bijbel-a4182228</guid>
      <pubDate>Sat, 25 Nov 2023 07:02:28 +00:00</pubDate>
    </item>
  </channel>
</rss>
