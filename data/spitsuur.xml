<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Het lijkt wel of iedereen sinds corona altijd  weg wil’]]></title>
      <description><![CDATA[<p>„Tot een jaar of vijf geleden liep het hoogseizoen van maart tot eind juni, maar tegenwoordig heb ik het als toeristengids tot eind november en zelfs in december nog druk. Het lijkt wel of iedereen sinds corona altijd weg wil. Dat vind ik heel fijn, want ik heb superleuk werk. „Ik geef rondleidingen in Nederland, België en Luxemburg. En soms haal ik per touringcar met chauffeur een groep toeristen op in Duitsland en leid ik die twee weken rond in Nederland en België. Dan bezoeken we veel musea en privétuinen, bekijken we architectuur en gaan we bijvoorbeeld naar een jeneverproeverij. Fietstochten van 60 tot 70 kilometer per dag met een groep vind ik het allerleukst. Dat ben ik lekker buiten, ben ik als gids niet afhankelijk van openingstijden en van chauffeurs, en kan ik lekker mijn eigen route uitstippelen. Ik vind het heerlijk om mensen blij te maken. Dat ze na afloop zeggen: wat is Nederland mooi! „Dit is mijn tweede bedrijf. Voorheen was ik hardlooptrainer en -coach, gaf ik yoga- en pilatesles en was ik sportdiëtist. Dat heb ik tweeëndertig jaar gedaan, toen was ik toe aan iets anders. Tijdens de hardlooptrainingen vertelde ik deelnemers altijd al over wat we onderweg zagen. In 2017 heb ik dat omgezet in mijn rondleidingenbedrijf. Isabelle Plomp (59) volgde een opleiding tot hardlooptrainer bij NOC*NSF in Papendal en gaf jarenlang hardlooptrainingen. Ook gaf ze pilates- en yogales en werkte ze als sportdiëtist. Sinds 2017 runt ze Guidedtoursbyisabelle. Ze haalt 1,5 keer modaal uit haar bedrijf. „Ik ben klein begonnen, in Rotterdam en Delft, maar er kwamen steeds meer plekken bij. Ik vind het leuk om Nederland te bekijken door de ogen van buitenlanders. Dat ze gestresst worden van al die fietsen, dat ze zich verbazen dat ze overal naar binnen kunnen kijken en dat ze het hier schoon vinden. Ik leer via hen ook veel over de diversiteit van culturen, dat spreekt mij erg aan. „De coronatijd, toen ik nergens heen kon met toeristen, heb ik gebruikt om eindeloos te studeren op steden, musea en architectuur. Ik studeerde alsof ik weer op school zat. Ik ruilde mijn appartement in Rotterdam met mensen elders, zodat ik me kon verdiepen in andere steden. Wat voor mij ontzettend bijzonder was, is dat ik tijdens het Eurovisie Songfestival in Rotterdam in 2021 diverse beroemde bands heb mogen rondleiden. Veel was toen nog gesloten wegens corona, maar speciaal voor hen is toen een aantal gebouwen opengesteld. Dat is gefilmd en in veel deelnemende landen op televisie uitgezonden. „Januari en februari zijn voor mij de rustigste maanden, die gebruik ik om bij te leren. Ik volg online cursussen over bijvoorbeeld architectuur en kunstgeschiedenis van de Lage Landen. En de pracht en praal van Parijs. Online is voor mij ideaal, dan kan ik studeren op momenten dat het mij uitkomt. Want er kan altijd een opdracht tussendoor komen. In dit vak moet je heel flexibel zijn. „Ik vind het heerlijk om nieuwe dingen te leren. Ik heb een weergaloos geheugen: wat ik lees, onthoud ik. Ook ben ik heel gedisciplineerd en vind ik alles interessant. Maar de rustige maanden gebruik ik ook om naar dansvoorstellingen, concerten, lezingen en theater te gaan en met vrienden af te spreken. „Anderhalf jaar geleden ben ik verhuisd naar een splinternieuwe woonboot in Delft. Eindelijk heb ik een tuin! Sindsdien is tuinieren mijn grote hobby. Met wroeten in de aarde maak ik mijn hoofd leeg. Net als met zwemmen in het Rijn-Schiekanaal, waar de boot ligt. Ik ben helemaal verliefd op mijn nieuwe huis en de omgeving. Voor het eerst in mijn leven voel ik me ergens helemaal thuis. Voorheen wilde ik altijd drie maanden per jaar op reis, nu beperk ik dat tot vier weken omdat ik de boot anders ga missen. Waarom ik hier zo graag wilde wonen? Omdat bewoners van woonboten vrijbuiters zijn, authentieke mensen. Eigenlijk heb ik nog de wens om een jaar in Parijs te werken, maar dan moet mijn boot wel mee. „Ik denk nog niet aan mijn pensioen, ik wil blijven werken, want dan blijf je jong en flexibel. Wel denk ik er soms over om wat minder te gaan werken – een paar dagdelen vrij bijvoorbeeld. Want ik werk vaak tien uur per dag, ook in het weekend. Maar de perfecte balans vinden is gewoon moeilijk voor ondernemers. Ik leer mezelf nu om af en toe ‘nee’ te zeggen. „Vorige maand heb ik een week vrij genomen en ben ik naar Normandië, Versailles en Parijs geweest. Vorig jaar heb ik dat ook gedaan, toen heb ik mezelf een week lang ondergedompeld in Friesland. Ik ben nog lang niet klaar met werken, studeren en reizen. Ik zoek altijd nieuwe uitdagingen en doelen.” „Begin dit jaar ben ik naar Japan en San Francisco geweest. Ik ben een groot fan van de architect Tadao Ando en ben zijn bouwwerken gaan bewonderen. Ik vind het heerlijk om in mijn eentje te reizen, lekker met de trein en slapen in jeugdherbergen. Dan kom je in aanraking met andere reizigers, die je weer op nieuwe ideeën brengen. „Tijdens een vakantie mag ik van mezelf alleen ’s morgens en ’s avonds even kijken of er per mail aanvragen voor rondleidingen zijn binnengekomen. Op mijn verlanglijstje staan nog Argentinië en Uruguay en een ander deel van Japan, Zuid-Korea en Taiwan. Maar sinds die week in Frankrijk, vorige maand, ben ik ook Europa gaan herwaarderen. „Ik fantaseer wel eens over een B&amp;B in Frankrijk, want niks doen is geen optie. Maar voorlopig is anderen mooie dingen laten zien en blij maken mijn constante en ben ik gelukkig dat mijn nieuwe, flitsende carrière top gelukt is.” Hobby’s Tuinieren, koken, roeien en zwemmen. Dat laatste doet ze in het kanaal in Delft waar haar boot ligt, en soms ook tussen rondleidingen door in de Amsterdamse grachten. Sporten Ze doet dagelijks yoga-oefeningen en fitnesst met gewichten. Circa zes keer per week loopt ze 15 tot 20 kilometer tijdens rondleidingen. Laatste grote uitgave De woonboot. „Gekocht van mijn zelfverdiende centen, daar ben ik heel trots op.” Zorg „Voor mijn moeder van 90 jaar, samen met mijn broer.” Sparen Isabelle spaart voor onverwachte uitgaven, reizen, studie, kunst en voor haar pensioen. Bedtijd „Veel te laat, rond middernacht. Maar ik krijg het niet voor elkaar eerder te gaan slapen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/cOxCwRRwlGk1Eq-9vRxvk5rfOfM=/1280x/filters:no_upscale()/s3/static.nrc.nl/images/gn4/stripped/data125491447-c16f13.jpg'/>]]></description>
      <guid>https://nrc.nl/nieuws/2024/12/12/het-lijkt-wel-of-iedereen-sinds-corona-altijd-weg-wil-a4876422</guid>
      <pubDate>Thu, 12 Dec 2024 07:02:35 +0000</pubDate>
    </item>
    <item>
      <title><![CDATA[‘We wilden niets liever dan een gezinnetje stichten’]]></title>
      <description><![CDATA[<p>Lorenzo: „Het idee voor een rechtenstudie begon met een gastles op de middelbare school. Er kwam een topadvocaat langs die vertelde hoe hij ooit op het vmbo was begonnen en uiteindelijk via mbo en hbo zijn universitaire diploma had gehaald. Wauw! Dat maakte indruk. De advocatuur, de status, het geld – dat wilde ik ook. Dus ik besloot zo’n zelfde route af te leggen: havo, hbo, wo. Uiteindelijk haalde ik mijn bachelor rechten en belandde als jurist op een makelaarskantoor. Daar bleek ik eigenlijk een totale misfit voor het vak; ik was helemaal niet gelukkig. Ik snakte naar buitenlucht, naar vrijheid, creativiteit. In plaats daarvan zat ik hele dagen achter mijn beeldscherm dingen op te zoeken.” Chayenne: „Wij kenden elkaar toen nog niet. Ik leerde Lorenzo kennen toen hij net was begonnen met schilderen.” Lorenzo: „Want dat ben ik uiteindelijk gaan doen: schilderen. Via dat makelaarskantoor kwam ik op bouwprojecten waar klusjesmannen, schilders en stukadoors rondliepen. Leuke mannen die altijd prachtige verhalen hadden. De familie van mijn vaderskant werkt ook bijna allemaal met de handen en zelf schilderde ik thuis schilderijen. Dus toen ik een proefweek kon meelopen op de schildersvakschool, heb ik dat gedaan. Oh, ik voelde ik me meteen thuis. Ik zat een stuk lekkerder in mijn vel en voelde me vrij. Uiteindelijk heb ik de stap gemaakt en ben ik de schildersvakopleiding gaan doen. Best een beslissing: je gooit toch een studie weg en zekerheid. Maar ik ben nu zoveel gelukkiger; het is het echt waard geweest.” Chayenne: „Ik studeer bouwkunde aan de Haagse Hogeschool. Ik begon eraan met het idee dat ik architect wilde worden, maar daar was ik al na één maand overheen. Veel te technisch en saai! Gelukkig kun je met bouwkunde meer dan architect worden. Ik ben nu vooral geïnteresseerd in de kant van renovatie en verbouwing. Ik ben bijna afgestudeerd én ik ben ook bijna uitgerekend, in maart. Dus ik hoop dat ik klaar ben met de studie voor de kleine er is.” Lorenzo: „Maar er zit geen druk achter, hoor. Als het niet lukt, dan is dat maar zo.” Chayenne: „Ik wacht nu op bericht wanneer ik kan beginnen met mijn laatste afstudeerproject. In de tussentijd oriënteer ik me op een baan, of ik doe projectjes in huis.” Lorenzo: „Soms kom ik thuis, is opeens de keuken in een heel andere kleur! Of ze heeft het aanrecht met zo’n folie een marmer-look gegeven. Ja, ze is echt creatief hoor.” Chayenne: „We wilden allebei heel graag een kindje. Jaïro is nu bijna acht. We wilden niet dat het leeftijdsverschil te groot zou worden. Jaïro heeft een andere vader. Ik was zestien toen ik hem kreeg en zat op de middelbare school, in Suriname. Niet lang daarna zijn mijn oma, moeder, broertje, ik en Jaïro naar Nederland verhuisd. Dat was vanwege de economie; alles werd steeds duurder en moeilijker in Suriname. In Nederland leken de kansen beter. We kwamen in Rotterdam terecht, waar ik in 4 havo kon instromen. Daarna ben ik meteen begonnen met bouwkunde. Met hulp van mijn familie en opvang is het altijd gelukt school en studie met een kind te combineren.” Lorenzo: „We hebben elkaar drie jaar geleden via Tinder ontmoet.” Chayenne: „Daar hoor je normaal niet zoveel succesverhalen over, maar bij ons dus wel!” Lorenzo: „Ondertussen zijn we helemaal gesetteld hier in Delft, met z’n drietjes. Ik zie Jaïro gewoon als mijn zoon, daar is geen discussie over mogelijk.” Chayenne: „Jij hebt zelf natuurlijk ook goede ervaringen met een stiefvader.” Lorenzo: „Ja, ik was ongeveer zes toen mijn stiefvader in mijn leven kwam. Mijn biologische vader overleed toen ik elf was; toen hadden we al niet veel contact meer. Dus ik zie mijn stiefvader meer als mijn echte vader. Bij Jaïro is er met zijn biologische vader ook niet veel contact. Dus dat geeft mij de gelegenheid die rol op te pakken. En ik wilde al langer niets liever dan een gezinnetje stichten.” Lorenzo: „Op een normale, doordeweekse dag ga ik rond half zes, zes uur uit bed. Ik neem de tijd om rustig te ontbijten. Dan pak ik de auto, rij naar een klus en doe wat ik het allerleukste vind, en dat is schilderen. Ik heb een vast contract bij een schildersbedrijf en sta iedere keer weer op een andere klus. Het liefst doe ik monumentale panden. Van die ramen met kleine vakjes in allemaal verschillende kleuren: dat is voor een schilder gewoon heel mooi werk.” Chayenne: „Jaïro en ik staan rond zeven uur op, dan is Lorenzo vaak al weg. Om kwart over acht lopen we naar school. Als ik colleges heb, ga ik daarnaartoe, en anders ben ik thuis.” Lorenzo: „Ik stop rond half vijf en rij dan naar huis. Thuis heeft Chayenne al gekookt en eten we vroeg.” Chayenne: „Momenteel doe ik wel de meeste taken in huis en betaalt Lorenzo het grootste deel van de vaste lasten. Dat is voor nu prima, maar in de toekomst wil ik meer gelijkwaardig kunnen bijdragen aan het gezin. Dat voelt toch fijner.” Lorenzo: „Er gaat wel wat veranderen als er straks zo’n klein hummeltje bij komt. Ik zit eraan te denken om misschien een extra dag vrij te nemen.” Chayenne: „We staan er allebei vrij relaxed in. Het enige wat je misschien een uitdaging kunt noemen, is dat we niet veel mensen in onze omgeving hebben die kunnen oppassen. Dus als Lorenzo en ik iets met z’n tweeën willen doen, moeten we dat echt plannen.” Lorenzo: „Al hoort dat ook gewoon bij het volwassen leven, toch? En we hebben nog iets anders leuks op de planning binnenkort…” Chayenne: „Hij heeft me in Suriname ten huwelijk gevraagd!” Chayenne Breinburg (24) en Lorenzo Beeloo (30) wonen in Delft. Chayenne heeft een zoon (7) uit een eerdere relatie. Ze verwachten in maart een kindje. Chayenne studeert bouwkunde aan de Haagse Hogeschool. Lorenzo werkt 40 uur per week als schilder. Hun inkomen bestaat uit studiefinanciering, oudertoeslagen en het fulltime salaris van Lorenzo. Samen is dat ruim één keer modaal. Wonen Een huurappartement in Delft. Sport Chayenne heeft vroeger op hoog niveau gebasketbald, in het Surinaamse nationale team. Nu wandelt of skeelert ze. Lorenzo doet aan fitness, boksen en af en toe padel. Vervoer Loronzo heeft een werkbus. Daarnaast hebben ze een privé-auto, voor naar de voetbalclub of naar familie. Koken Momenteel kookt Chayenne het meest. „De ene dag een verspakket van de Appie, dan weer een AVG’tje [aardappels/vlees/groente] of iets Surinaams.” Voor Surinaamse ingrediënten gaat ze eens in de zoveel tijd naar een toko in Den Haag. Laatste grote uitgave Drie weken vakantie naar Suriname afgelopen zomer. Lorenzo was er voor het eerst, heeft daar de familie van Chayenne leren kennen, de cultuur en het land. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/i375pILfZVNPLfmrVMruUAZBaz0=/1280x/filters:no_upscale()/s3/static.nrc.nl/images/gn4/stripped/data125129638-868216.jpg'/>]]></description>
      <guid>https://nrc.nl/nieuws/2024/12/04/we-wilden-niets-liever-dan-een-gezinnetje-stichten-a4875389</guid>
      <pubDate>Wed, 4 Dec 2024 07:02:36 +0000</pubDate>
    </item>
    <item>
      <title><![CDATA[‘Hoe het huishouden bij ons verdeeld is? Níét!’]]></title>
      <description><![CDATA[<p>Michiel: „We hebben elkaar ontmoet op een datingapp.” Karolayne: „Toen hebben we meteen dezelfde dag afgesproken. Dat was op 22 december 2018. Die datum hebben we nu allebei op onze arm getatoeëerd.” Michiel: „In die tijd ging ik elke vrijdagavond zwaar op stap. Het hele weekend was ik er nog brak van en zelfs maandag en dinsdag was ik nog niet echt fit. Daar ben ik mee gestopt toen ik Karolayne leerde kennen. En twee jaar later ben ik helemaal gestopt met alcohol drinken. Dat bevalt ontzettend goed. Ik denk niet dat ik anders mijn bedrijf zo had kunnen opbouwen. Ik heb nooit meer ergens spijt van omdat ik elke beslissing met een heldere geest neem. Vroeger zat ik misschien op 70 procent van mijn potentie, nu op 120 procent. En vind je mij saai geworden?” Karolayne: „Helemaal niet. Je hebt meer energie. Vroeger lagen we het hele weekend op de bank. Nu gaan we vaker wandelen of een weekendje weg.” Michiel: „We wonen in Almere. Dat bevalt ons heel goed.” Karolayne: „Het is hier net een dorpje. We hebben heel goed contact met de buren. Er wonen hier heel verschillende soorten mensen.” Michiel: „Amsterdammers. Mensen uit het Gooi. Expats.” Karolayne: „Indiërs. Surinaamse mensen.” Michiel: „Het zijn natuurlijk allemaal Vinex-wijken. Maar het centrum is best leuk. En je hebt hier strandtenten aan het water. We gaan vaak naar HarborHouse in Almere Duin. Of gewoon naar Amsterdam.” Karolayne: „Ik ben geboren in een dorpje midden in Brazilië. Woon nu ruim zes jaar in Nederland. Het leven is hier beter. In februari is mijn moeder ook overgekomen. Ze woont nu bij ons in de buurt. Ze is blij en helpt ons overal mee.” Michiel: „Zodra ze binnen is begint ze al de vaatwasser in te ruimen.” Karolayne: „Ze kookt vaak voor ons en helpt ons met onze zoon Thor (3) en dochter Ayla (1).” Michiel: „Ik had lange tijd een kunstgalerie in Antwerpen en was zanger in een rockband. Via kunst en muziek raakte ik vertrouwd met social media als promotiemiddel. Sinds 2019 heb ik het marketingbedrijf YouLynq.me, samen met mijn broer. We zijn gespecialiseerd in het inzetten van LinkedIn voor bedrijven, meestal via personal branding van founders en directeuren. Ideaal is als iemand een reputatie kan opbouwen als specialist op een bepaald onderwerp. Wat ik echt leuk vind is bedenken hoe je een post viral kunt laten gaan voor een klant. We zijn begonnen aan de keukentafel en hebben nu 25 werknemers. Mijn moeder werkt ook in ons bedrijf, zij doet de financiën.” Karolayne: „Ik heb ook vier jaar marketing gedaan voor YouLynq.me, maar nu even niet, sinds onze tweede er is.” Michiel: „Hoe het huishouden bij ons verdeeld is? Níét! Ik werk 14 uur per dag en Karo doet bijna alles in huis. Mijn papadag is dinsdagmiddag, maar dat is de afgelopen anderhalf jaar niet gelukt.” Karolayne: „Als er ’s nachts een kind wakker wordt ben ik degene die eruit gaat. En soms doet hij wel wat voor de kinderen, maar dan doet hij het niet hoe ik het wil. Dus dan doe ik het liever zelf.” Michiel: „Maar ik doe wel de tuin.” Karolayne: „Vroeger werkte ik in een winkel. Dan spreek je de hele dag veel mensen. Nu ben ik de hele dag thuis en zie ik alleen de kinderen. Maar misschien als Ayla vijf is kan ik weer wat meer de deur uit.” Michiel: „Ik ben bijna altijd met mijn werk bezig. Soms krijg ik halverwege een film een idee en klap ik de laptop weer open.” Karolayne: „Soms denk ik wel: het is nu weekend, dus nu moet je echt even die telefoon en die laptop wegdoen. En gewoon even chillen, kletsen, leuke dingen doen. Maar ik begrijp ook dat Michiel dat niet altijd kan. Ik vind het wel fijn als hij thuis werkt. Vorige week was hij drie dagen thuis. Dan kan je toch even tussendoor knuffelen of kletsen.” Michiel: „Ik doe weleens twee dagen tranquilo. Dan werk ik evengoed door, maar dan thuis en met minder afspraken. Maar dat komt niet vaak voor. Want ik vind het beter op het werk te zijn, om collega’s positief te kunnen beïnvloeden.” Karolayne: „In Brazilië werken mensen ook heel hard, maar ze kunnen ook heel goed feesten.” Michiel: „Soms in de zomer zet ik de barbecue aan. Als Karolayne dan twee, drie telefoontjes pleegt staat hier binnen no time vijftien man in de tuin. Zo gaat het ook in Brazilië. Ze lopen daar de hele dag de deur plat bij elkaar.” Karolayne: „We zijn al vijf of zes keer op bezoek geweest in mijn oude dorp. En we hebben vier jaar lang projecten gedaan met de lokale supermarkt voor voedselpakketten. We hebben veel gezinnen geholpen. Het is heel emotioneel. Je kunt kinderen heel blij maken met een drankje of een snoepje.” Michiel: „Het is heel dankbaar. Misschien gaan we over tien jaar wel daar wonen. Als we financieel onafhankelijk zijn. Dan verbranden we onze schepen, laten we de hectiek achter ons en gaan we daar kokosnoten plukken.” Karolayne: „Voor mij is het belangrijkste dat Thor, die autistisch is, goede zorg krijgt. Verder maakt het me niet uit waar we wonen.” Michiel: „Wie weet is het daar beter voor hem. Relaxter. En iedereen zorgt daar voor elkaar.” Karolayne: „Als ik in Brazilië ben mis ik Nederland. Misschien zouden we in de winter in Brazilië moeten wonen en in de zomer in Nederland.” Michiel Verstraten (38) heeft samen met zijn broer het marketingbedrijf YouLynq.me, dat gespecialiseerd is in LinkedIn voor bedrijven. Samen met de Braziliaanse Karolayne da Silva (27), voorheen freelancer in online marketing, woont hij in Almere met hun zoon Thor (3) en dochter Ayla (1). Michiel verdient twee keer modaal. Opstaan en naar bed Michiel staat om 6.00 uur op. Hij ontbijt op zijn kantoor op de Amsterdamse Zuidas om 7.00 uur. Karolayne staat op zodra Thor wakker wordt, om 6.30 uur. Om 7 uur wordt Ayla wakker. Dan ontbijt ze met de kinderen en brengt hen (maan-, woens- en vrijdag) naar de opvang. Om 18.00 uur eten de kinderen. Michiel komt thuis om 19.30 uur; hij en Karolayne eten om acht uur. Tegen twaalf uur gaan ze naar bed. Koken Ze koken twee tot drie keer per week. Meestal bestellen ze iets. Thais, Indisch, sushi, pizza, hamburger, spareribs. „Soms gaat het bestellen me vervelen en dan loop ik even naar de Albert Heijn”, zegt Michiel. „Dan haal ik carpaccio en mozzarella of zo. Karo’s moeder kookt ook soms. Maar ik ben niet zo heel dol op dat Braziliaanse eten. Het is toch vaak een pan rijst met kippenpoten.” Laatste grote uitgave „Weekendje naar Maastricht, geboekt via een VIP-service. Dan zeg je wat je wil en zij regelen het. We zaten in een mooi hotel en zijn naar het Michelin-gala geweest, waar de sterren van dat jaar bekendgemaakt worden en je ook lekker te eten krijgt.” Wonen Michiel en Karolayne hebben een twee-onder-een-kapwoning van 177 vierkante meter in een wijk met voornamelijk vrijstaande huizen in Almere Poort. Vervoer Michiel rijdt in een BMW3 uit 2016. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/Xqw1aSl93S7NmkzbHdV2jjP4wl4=/1280x/filters:no_upscale()/s3/static.nrc.nl/images/gn4/stripped/data124897982-69bc06.jpg'/>]]></description>
      <guid>https://nrc.nl/nieuws/2024/11/29/hoe-het-huishouden-bij-ons-verdeeld-is-niet-a4874894</guid>
      <pubDate>Fri, 29 Nov 2024 07:02:36 +0000</pubDate>
    </item>
    <item>
      <title><![CDATA[‘Vroeger kon ik me geen leven buiten Amsterdam voorstellen’]]></title>
      <description><![CDATA[<p>Wim: „Ik ben niet zozeer druk als wel bezig. Er is altijd veel te doen als je een buitenplaats zoals Huis Landfort bewoont. Ik draag zorg voor de collectie, geef rondleidingen en doe heel veel regeldingen voor rondleidingen, zoals lampen aan en uit doen, deuren openen. Verder ben ik continu bezig de collectie in het landhuis te verfijnen. In de oranjerie bijvoorbeeld bevindt zich een collectie van dertig porseleinen papegaaien. Als ik ergens een mooiere tegenkom, gaat er een minder mooie naar het depot.” René: „Als je hier over een paar jaar zou komen, ziet het er weer anders uit. Dan zijn er weer objecten aangekocht, geschonken of in bruikleen gegeven. We zijn soms uren bezig met schuiven, passen en meten van interieurstukken. Als we de grote tafel dekken voor een diner, zijn we daar samen wel een dag mee bezig: tafel vergroten met tafelbladen, met damast, serviezen en zilver dekken, kandelaars en vele bloemen. Onze missie is bezoekers te enthousiasmeren voor deze buitenplaats.” Wim: „René en ik zijn de huurders van Huis Landfort, dat stamt uit 1434. René is ook oprichter en voorzitter van stichting Kastelen, (historische) Buitenplaatsen en Landgoederen [sKBL] en directeur van stichting Erfgoed Landfort, die deze buitenplaats bezit.” René: „Ik heb een heel ander dagritme dan Wim. Ik zit om 8.30 uur achter mijn bureau in het koetshuis. Vanaf die plek geef ik leiding aan de hele operatie binnen en buiten, die wordt uitgevoerd door medewerkers en vrijwilligers. Rond 17.30 uur begint mijn privéleven weer in het landhuis.” Wim: „We leiden niet het leven van doorsnee senioren.” René: „We houden van de harmonie, schoonheid, natuur hier – en die liefde delen wij met circa 7.500 bezoekers per jaar. Daar leven we voor. We organiseren jaarlijks heel wat evenementen: we doen mee met de Open Monumentendagen, houden Open Tuinendagen, organiseren stinzenwandelingen en rondleidingen, lezingen en huisconcerten.” Wim: „We zijn passanten in dit huis. Zonder onze bewoning zou het een levenloos decor zijn. Bezoekers vinden het altijd heel bijzonder hoe wij hier leven.” René: „Toen we hier in 2017 kwamen, is Huis Landfort onder onze leiding ingrijpend gerenoveerd. In 2023 was het klaar. Het huis is nu beter geïsoleerd, het koetshuis is herbouwd en de moestuin is opnieuw aangelegd. Ook het park, ontworpen door architect Johan David Zocher jr., is onder handen genomen.” Wim: „Eerder woonden we in Amsterdam, later in Broek in Waterland. Toen zijn wij Huis te Manpad in Heemstede gaan bewonen.” René: „Ook dat huis hebben we gerestaureerd en verfraaid, en ook daar organiseerden we privéconcerten en lezingen.” Wim: „Maar omdat het daar erg druk werd door vliegtuig-, trein- en autolawaai en er steeds meer bebouwing kwam, zijn we naar de Achterhoek vertrokken. En nu zitten we hier op 50 hectare in the middle of nowhere, op een paar meter van de Duitse grens. Terwijl ik me vroeger geen leven buiten Amsterdam kon voorstellen.” René: „Voor mij was ons vertrek uit Amsterdam juist een bevrijding. Ik kan niet leven zonder natuur. Hier, op het platteland, word ik minder afgeleid door allerlei prikkels.” Wim: „In Broek in Waterland bleek ik het ook leuk te vinden, ik begon van het buitenleven te genieten. En naarmate je ouder wordt, taal je ook minder naar dingen als uitgaan tot diep in de nacht.” René: „Of eindeloos tentoonstellingen en concerten aflopen.” Wim: „We hebben nog wel een appartement in Zutphen, maar daar zijn we niet veel. Dat houden we aan met oog op later.” René: „In maart volgend jaar ga ik met pensioen, maar we blijven hier wel wonen. Het zal wel gek zijn om niet meer elke dag naar het koetshuis te gaan om er te werken. Al blijft hier genoeg te doen en heb ik voldoende energie om nieuwe initiatieven te bedenken. Je inzetten voor het voortbestaan van de Nederlandse buitenplaatsen blijft werk genereren.” Wim: „Ik was regisseur en producent van amusementsprogramma’s bij Endemol, en ben al enkele jaren met pensioen. Maar ook ik ben nooit gestopt met werken. Ik heb een documentaire gemaakt over deze buitenplaats en heb ouderen geïnterviewd over hun leven.” René: „In onze vrije tijd ontvangen we vrienden en gaan we af en toe naar een concert of museum.” Wim: „Ik golf één keer per week, René iets minder vaak. Ik ben totaal talentloos, maar vind het wel erg leuk.” René: „We zijn beroeps-beginners.” Wim: „Elk jaar gaan we met vakantie, dit jaar waren we een paar weken op Sicilië. We blijven meestal in Europa. Toen we nog in Heemstede woonden, was het daar ’s winters in huis zo koud dat we graag naar een warm land gingen. Maar dit huis is sinds de renovatie ook in de winter bewoonbaar.” René: „We vliegen steeds minder. Enerzijds omdat Schiphol hier ver vandaan is, anderzijds omdat we vliegen tegenwoordig wel een dingetje vinden. Bovendien hebben we al veel van de wereld gezien.” Wim: „Ik hoop zo lang mogelijk betrokken te blijven bij Landfort.” René: „Ik denk dat ik de komende tien jaar nog iets ga doen, maar ik weet nog niet wat. Een boek schrijven misschien, of een nieuwe stichting oprichten, er is nog zoveel dat bewaard moet blijven. Maar ooit zullen we uit dit paradijs weggaan.” Wim: „Niets is blijvend. We zien het wel.” René Dessing (68) studeerde kunstgeschiedenis. Hij is voorzitter van stichting Kastelen, (historische) Buitenplaatsen en Landgoederen en directeur stichting Erfgoed Landfort. Samen met zijn partner Wim Dröge (74) bewoont en beheert hij Huis Landfort in het Achterhoekse Megchelen, dat eigendom is van de stichting. René gaat binnenkort met pensioen. Wim, die regie studeerde aan de Toneelschool, was jarenlang regisseur en producent bij Endemol. Hun inkomen ligt op vier keer modaal. Opstaan Wim en René staan om 7.30 uur op, ontbijten samen, waarna René gaat werken vanuit het koetshuis. Wim is met pensioen, maar doet veel als collectiebeheerder en voor de ontvangsten van bezoekers. Vervoer René en Wim doen bijna alles per auto, omdat de buitenplaats vrij afgelegen ligt. Sport Ze golfen. René fietst en badmintont ook en „elke dag lopen we hier vele kilometers, binnen en buiten”. Bedtijd Als ze geen gasten hebben, lezen ze ’s avonds de krant of een boek of kijken naar een film. Ze hebben geen tv. Wim: „Ik kijk via de pc naar NPO Start als ik iets wil zien. Tv maken is iets anders dan ernaar kijken.” René kijkt zelden. Hij gaat om 22.30 uur naar bed, Wim een uur later. „In bed luisteren we vaak naar de uilen en de torenklok.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/0i_grTW2vmtGwiOu6CHjWfeH36E=/1280x/filters:no_upscale()/s3/static.nrc.nl/images/gn4/stripped/data124652059-ef8f8e.jpg'/>]]></description>
      <guid>https://nrc.nl/nieuws/2024/11/21/vroeger-kon-ik-me-geen-leven-buiten-amsterdam-voorstellen-a4873995</guid>
      <pubDate>Thu, 21 Nov 2024 07:02:36 +0000</pubDate>
    </item>
    <item>
      <title><![CDATA[‘Ik ben mijn verkeringen veel dank verschuldigd’]]></title>
      <description><![CDATA[<p>„Ik kom uit Trinidad en Tobago, een eilandengroep in het Caribisch gebied met 1,3 miljoen mensen. Het is een prachtige, maar helaas ook gevaarlijke plek. Het staat in de toptien van meest gevaarlijke landen in de wereld. Het stadje waar ik opgroeide, is een soort criminele hotspot. Maar goed, als dat de norm is, weet je niet beter. Ik ben wel eens overvallen op straat; als je dat niet overkomt, heb je geluk. Het is een wat harder leven, gecombineerd met de warmte en de schoonheid van de Cariben. „Toen ik twintig was, studeerde ik psychologie in de stad St. Augustine en speelde daarnaast semi-professioneel cricket. Ik had het goed naar mijn zin, totdat ik een blessure kreeg aan mijn schouder. Toen kon ik niet meer spelen. Mijn toenmalige vriendin was zich aan het oriënteren op een studie in Europa. Zij vertelde over Groningen, waar je redelijk betaalbaar kon studeren. „Groningen, dat kende ik niet. Sowieso wist ik niet veel over Nederland en had ik de taal nooit gehoord. Maar met wat googlen stuitte ik op een interessante studie: International Physiotherapy, met veel aandacht voor het holistische aspect van het vak. Dan kijk je niet puur naar het fysieke stuk, maar ook naar mentale en sociale aspecten. Met mijn achtergrond in de psychologie én mijn ervaringen met de behandeling van mijn eigen cricketblessure – die vrij slecht waren – besloot ik de stap te wagen en naar Nederland te komen. „Dat was een goede keus. Ik vond de studie zo interessant! Het lichamelijke is natuurlijk nauw verweven met het mentale. Denk aan hoofdpijn: op een slechte dag ervaar je dat als veel erger dan wanneer je in een goed humeur bent. „Het was niet altijd makkelijk. Zo was een stageplek vinden lastig. Een bedrijf moet voor een niet-Europese stagiair een aantal papieren aanvragen, en geen Nederlandse fysiotherapiepraktijk was bereid dat voor mij te doen. Ik ben uitgeweken naar Duitsland, waar mijn toenmalige vriendin contacten had. Ha ha, ja, ik ben mijn verkeringen veel dank verschuldigd in mijn leven! „Fast forward naar november 2020. Ik was afgestudeerd fysiotherapeut, maar het was coronatijd; lastig om ergens aan de slag te gaan. Dus moest ik bedenken wat ik in de tussentijd kon doen om in Nederland te blijven. Zo kwam ik op lesgeven aan mijn eigen opleiding op de Hanze Hogeschool. Dat kon in het vak gedrag en communicatie. Uiteindelijk heb ik ook allerlei andere vakken opgepakt: anatomie, interculturele communicatie, maar ook de begeleiding van stagiairs en het opzetten van een summerschool. Alles om de Hogeschool te laten zien dat ik waarde toevoeg aan het docententeam. „Daarom was de Docent van het Jaar-verkiezing bijzonder voor mij. Mijn studenten hadden me genomineerd. Ik kwam op een shortlist met de laatste zes kandidaten, maar uiteindelijk heeft iemand anders gewonnen. Dat was een teleurstelling. Als oud-topsporter wil ik gewoon winnen. Gelukkig kon ik er later alsnog tevreden op terugkijken. Als jonge, niet-Nederlandse docent met maar drieënhalf jaar ervaring op een nationaal podium staan: op dat moment was ik toch heel trots.” „Op een doordeweekse dag sta ik vroeg op: rond half zeven. Ik hou niet van haasten, dus ik ga rustig ontbijten, kijk wat nieuws en stap onder de douche. Ik woon vlak bij de campus, ik kan lopen naar mijn werk. Om half negen start vaak de eerste les. De rest van de dag verschilt: soms geef ik ’s avonds college, andere keren ben ik vroeg in de middag al klaar. „Qua werk-privé is het nu redelijk goed in balans. Dat was niet altijd zo; ik heb een periode veel overgewerkt. Ik werkte standaard 55 uur per week en voelde me verantwoordelijk om mijn studenten het beste onderwijs te geven. Hoeveel uren van mezelf erin gingen zitten, was daar ondergeschikt aan. Maar na zo’n dag kwam ik thuis en was ik te moe om nog iets te doen. Daarbij kreeg mijn moeder te horen dat ze kanker had. Dan is het heel moeilijk dat ze duizenden kilometers verderop zit. Ik kon niet zomaar een dagje vrij nemen om even een bezoekje te brengen.” „Achteraf gezien was het een periode waarin ik de grenzen heb opgezocht om me te bewijzen op de Hogeschool. Nu ik een vast contract heb, is die bewijsdrang gelukkig minder geworden. Ook gaat het een stuk beter met mijn moeder; ze is drie maanden geleden genezen verklaard. Mijn grootste stress is nu even verdwenen. „Ik heb weer tijd om naast werk andere dingen te doen. Zo zit ik bij een lokale capoeira-groep; dat is een Braziliaanse vechtsportkunst. In de weekenden gaan we vaak bij andere capoeira-groepen in het land langs. Ook doe ik aan boulderen en probeer ik af en toe hard te lopen in het bos. De zondag is voor pubquizzen. We hebben een gemixt team, allemaal internationale of Nederlandse docenten van de hogeschool, en iedere zondag kijken we wie er kan. „Afgelopen februari heb ik mijn vriendin leren kennen, via een datingapp. Ze is Nederlands en werkt als verpleegkundige hier in het UMC Groningen. Zij heeft onregelmatige diensten, maar dat past wel bij mij, want ik hou ook niet zo van plannen en agenda’s. „Wat ik wél op de planning heb, is dat ik in 2025 mijn permanente verblijfsvergunning wil aanvragen; dat kan nu ik vijf jaar in Nederland ben. Wel moet ik mijn inburgeringscursus afmaken. Nederlands verstaan gaat goed, aan spreken werk ik met een coach. Als alles goed gaat, hoop ik in de loop van volgend jaar bericht te krijgen dat ik hier kan blijven. Oh, dat zou een enorme opluchting zijn.” Chris Attai (29) studeerde psychologie aan de West Indies University in Trinidad en Tobago, een eilandengroep in het Caribisch gebied. Op zijn 21ste kwam hij naar Nederland voor de studie internationale fysiotherapie aan de Hanze Hogeschool. Op diezelfde opleiding is hij nu docent in verschillende vakken, onder meer in interculturele communicatie. Hij heeft een fulltime aanstelling en werkt vijf dagen per week. Chris woont in een huurhuis in de stad Groningen. Hij heeft een vriendin, maar ze wonen niet samen. Hij verdient iets minder dan één keer modaal. Opstaan en naar bed Chris staat om 06.30 uur op. Rond 23.00 uur gaat hij naar bed. Sport en hobby’s Hij beoefent capoeira, een Braziliaanse vechtsport met dans, muziek en acrobatiek. Verder gaat Chris vaak boulderen in de klimhal. Ook loopt hij hard. Op zondagen doet hij vaak mee aan een pubquiz in een Gronings café. Boodschappen en koken Eén keer in de week doet hij de grote inkopen bij de supermarkt, de versmarkt, de Aziatische supermarkt en de Surinaamse winkel. Vervoer Chris gebruikt het openbaar vervoer en de fiets. Naar zijn werk kan hij lopen. Zijn rijbewijs uit Trinidad en Tobago is in Nederland niet geldig. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/SQeJ65ME_lElDFOvd_wFbgoid18=/1280x/filters:no_upscale()/s3/static.nrc.nl/wp-content/uploads/2024/11/14223534/data124366110-3656e8.jpg'/>]]></description>
      <guid>https://nrc.nl/nieuws/2024/11/14/ik-ben-mijn-verkeringen-veel-dank-verschuldigd-a4873079</guid>
      <pubDate>Thu, 14 Nov 2024 07:02:37 +0000</pubDate>
    </item>
    <item>
      <title><![CDATA[‘Het is hier een georganiseerde chaos in huis’]]></title>
      <description><![CDATA[<p>Alex: „We kennen elkaar uit het Haagse uitgaansleven.” Belle: „Club Westwood, een begrip onder Haagse kakkers.” Alex: „Ik was negentien toen ik Belle voor het eerst sprak.” Belle: „Ik was toen vijftien. We zijn vier jaar lang bevriend geweest.” Alex: „Ik had toen andere vriendinnetjes.” Belle: „En ik andere vriendjes.” Alex: „Totdat we voor het eerst zoenden, vier jaar later.” Belle: „Toen werden we ‘exclusief’ met elkaar, zoals onze kinderen dat nu noemen. Ja, dat is het voordeel als je tienerkinderen hebt: zo blijf je op de hoogte van de nieuwste termen.” Alex: „We zijn nu 31 jaar samen.” Belle: „We wonen in het Statenkwartier in Den Haag, niet ver van het strand.” Alex: „Tussen de hockeyclub en de voetbalclub. Dat is handig, want onze dochters zitten op hockey, bij HDM, en mijn zoon en ik zijn beiden lid van voetbalclub Quick.” Belle: „Tijdens onze studie hebben we nog wel even buiten Den Haag gewoond. Ik heb in Leiden gestudeerd, fysiotherapie.” Alex: „En ik fiscale bedrijfseconomie in Rotterdam.” Belle: „Maar meteen daarna zijn we weer lekker in Den Haag gaan wonen.” Alex: „Ik ben docent rekenen op een middelbare hotelschool: IHMS, de International Hotel and Management School van ROC Mondriaan. Na mijn studie ben ik nog een tijdje belastingadviseur geweest, maar dit vind ik veel leuker. Ik werk al twintig jaar op het ROC Mondriaan, waarvan tien jaar bij de hotelschool. Daar ben ik ook coach, mentor en begeleider van de studentenraad. Ik voel me uiteindelijk meer coach in bredere zin dan alleen docent. Ik heb ook het hockeyteam van mijn dochter getraind en ben trainer van de damescricketselectie van Quick geweest. Daarmee zijn we een paar keer Nederlands kampioen geworden, wat geweldig was.” Belle: „Ik ben fysiotherapeut in het Haags Medisch Centrum. Ik draai poli met verschillende specialisten zoals neurologen, orthopeden en traumatologen. Iedere dag is anders en vol verrassingen. Ook hou ik me in het ziekenhuis bezig met het coördineren en faciliteren van de zorg bij kindermishandeling. Vroeger had ik daarnaast ook nog een particuliere praktijk hier in de buurt, dus toen had ik vooral mensen uit deze wijk – zeg maar kakkers met een tennisarm. Wat ik leuk vind in het ziekenhuis, is de culturele en economische diversiteit van patiënten. Van vrienden van de chirurgen tot daklozen en alles wat ertussen zit. Verder werk ik als sporttherapeut om sporters te helpen met revalideren en als fysio van het Nederlandse beachvolleybalteam.” Alex: „Sinds een jaar ben ik ook ademcoach voor leerlingen met angstigheid en hyperventilatie. Via de adem kun je ze helpen kalmer te worden. We hebben op het ROC verschillende docenten die coach zijn voor leerlingen met problemen als faalangst, ADHD, dyslexie, dyscalculie. Die lijst wordt steeds langer. Vaak heeft het ook met zelfvertrouwen te maken. Als ademcoach help ik leerlingen zich bewuster te worden van de adem en via oefeningen rustiger te ademen.” Belle: „Ik doe eens per maand een weekenddienst. Daardoor kan ik wat vaker vrije dagen opnemen als ik naar het buitenland moet met het beachvolleybalteam.” Alex: „Ik heb als docent natuurlijk vrij tijdens schoolvakanties. Dan kan ik de kinderen extra aandacht geven die dan ook vakantie hebben. Maar inmiddels zijn ze 16, 18 en 19, dus nu speelt dat minder.” Belle: „Onze oudste dochter Bibi studeert geneeskunde in Amsterdam, maar woont nog thuis, vooral vanwege het kamertekort.” Alex: „Onze jongste dochter Fiep (16) speelt hockey in het hoogste team onder de selectieteams. Dus ze doet niet mee met het NK, maar ook op dit niveau wordt heel leuk hockey gespeeld. Vorig jaar heb ik haar groepje getraind. Dit jaar ben ik er alleen op zaterdag bij als coach. Doordeweeks worden ze door iemand anders getraind. Misschien doe ik het volgend jaar wel weer. Ik kan goed overweg met pubers en vind pubergedrag leuk.” Belle: „Hij is heel populair. Fieps vriendinnen vragen alweer of hij ze volgend jaar weer wil trainen.” Alex: „We zullen zien.” Belle: „Het is hier in huis een georganiseerde chaos. We weten ’s ochtends niet wat we ’s avonds gaan eten en wie er kookt.” Alex: „Het is net hoe het loopt.” Belle: „De kinderen vliegen in en uit. Soms zijn ze aan het sporten of eten ze bij vriendjes en vriendinnetjes. Soms eten ze thuis en nemen ze iemand mee. Het is elke avond anders. Ik kook net iets vaker, denk ik, maar als Alex kookt, is het lekkerder. Hij neemt er meer tijd voor en houdt zich aan de recepten. Ik ben meer van makkelijk snel klaar, maar we koken wel allebei altijd gezond en vers.” Alex: „Ik douche elke ochtend zes minuten koud. Ik begin met een warme douche, maar daarna zet ik hem op koud.” Belle: „Toen hij daar mee begon, weet ik niet wat de buren ervan dachten. Want hij schreeuwde wat af.” Alex: „Vooral in Finland deed ik dat, toen ik net begon, want daar is het water echt ijskoud.” Belle: „Ik hou helemaal niet van koud en nat.” Alex: „We zijn yin en yang. Maar we zijn niet getrouwd. Waarom niet? Nou, mijn vrouw wilde altijd het gevoel hebben dat ze vrij was.” Belle: „Niet vastzitten aan iemand.” Alex: „Daarom is ze nu al 31 jaar met mij. Anders was het niet gelukt. Maar hoe ouder ze wordt, hoe méér ze wil trouwen.” Alex Rambaldo (54) en Belle Gerding (50) wonen in Den Haag met hun drie kinderen Bibi (19), Rens (18) en Fiep (16) en hond Boetz (4). Alex werkt als docent rekenen, mentor en coach op IHMS, de International Hotel and Management School. Belle werkt als fysiotherapeut en aandachtsfuctionaris kindermishandeling in het Haags Medisch Centrum. Daarnaast begeleidt ze topsporters bij revalidaties en is ze fysiotherapeut van de Nederlandse beachvolleybalselectie. Samen verdienen ze 2,5 keer modaal. Opstaan en naar bed Belle staat op om 6.30 uur, Alex tussen 6.30 en 7.00 uur. Om 7.30 gaat Belle de deur uit, Alex iets later. Ze eten tussen 19 en 20 uur. Tussen 22.30 en 23.30 gaan ze naar bed. Wonen Ze wonen in een jarendertigwoning in het Haagse Satenkwartier. „We hebben die in 2011 gekocht”, zegt Alex. „Er zat een douche in de kast. Tot dan toe werd het per kamer verhuurd. Ik heb twaalf wastafels weggesloopt. We hebben het grotendeels zelf verbouwd, met hulp van Belles vader, vrienden en aannemers.” Studeren in de VS Zoon Rens doet veel aan krachttraining en zou het liefst profvoetballer worden. Hij voetbalt vrij hoog op amateurniveau. „Volgend jaar wil hij naar de USA”, zegt Belle. „Hij houdt niet zo van studeren, maar daar wordt het vaak gecombineerd met sporten.” Wintersport in Noorwegen Als het even kan, gaat het gezin elk jaar skiën in Noorwegen. „Je hebt daar meer heuvels en geen ravijnen en afgronden zoals in de Alpen”, zegt Alex. „Het is dus veiliger voor de kinderen. En in de krokusvakantie is het er rustiger.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/w7Ok70uu4WS00IsF8oJMOliaTcg=/1280x/filters:no_upscale()/s3/static.nrc.nl/bvhw/files/2024/11/data124085232-0fedc3.jpg'/>]]></description>
      <guid>https://nrc.nl/nieuws/2024/11/06/het-is-hier-een-georganiseerde-chaos-in-huis-a4872043</guid>
      <pubDate>Wed, 6 Nov 2024 07:02:37 +0000</pubDate>
    </item>
    <item>
      <title><![CDATA[‘Een wandelwinkel in dít pand, op déze plek, in déze mooie stad – dat was één verleiding te veel’]]></title>
      <description><![CDATA[<p>„Toen ik in 2019 een gidsje kocht in De Wandelwinkel in Deventer en de eigenaar mij vertelde dat ze ermee wilde stoppen, wist ik meteen: dat is iets voor mij. Ik heb altijd veel gewandeld, maar ik kreeg een bindweefselaandoening, waardoor lange tochten moeilijker werden. Dus deze kans kwam op het juiste moment. Ik heb nooit een winkel willen hebben, maar in dít bijzondere pand uit 1575, op déze plek in het prachtige Bergkwartier, in déze mooie stad, met dít uitzicht – dat was één verleiding te veel. „In 2006 heb ik voor het eerst een lange wandeltocht gemaakt, drie weken naar Santiago de Compostela, met mijn toenmalige partner. Dat was een goede test, want de relatie heeft geen stand gehouden. Twee jaar later ben ik voor het eerst alleen gaan lopen, weer naar Santiago, via een andere route. Dat vond ik best eng, ik had nog nooit alleen gewandeld, ik verdwaal altijd, ook al staan er wegwijzers. Maar alles ging goed. „Ik werkte destijds als organisatieadviseur bij het automatiseringsbedrijf van Defensie. Daarnaast werkte ik als zelfstandig begeleider van veranderingsprocessen, onder meer bij de politie. Bij elkaar zo’n vier dagen per week. Toen in 2008 de kredietcrisis uitbrak, liep het aantal opdrachten voor mijn trainingsbureau terug. Toen kon ik kiezen: aan acquisitie doen of tijd overhouden voor andere dingen. Dat laatste vond ik wel een aanlokkelijk idee, en toen ben ik eens gaan rekenen. Ik heb uiteindelijk mijn huis in Rotterdam verkocht en heb met een lening van mijn ouders een uitgewoond appartement in Den Haag gekocht om mijn vaste lasten drastisch omlaag te brengen. Het had niet eens een badkamer! Door het gebruik van zoveel mogelijk tweedehands materialen en door zelf materialen in te kopen, kon ik de verbouwingskosten beperkt houden. „Intussen deed ik langduriger klussen bij Defensie en had ik tussendoor langere tijd vrij om meer te kunnen wandelen. In 2011 ben ik van Würzburg naar Rome gelopen, met mijn hond Juta. Mijn huis had ik uitgeleend aan een gescheiden man die in ruil een website voor me maakte. Onderweg maakte ik filmpjes voor Facebook om mijn ouders, die toen net in een verzorgingstehuis waren opgenomen, te kunnen laten meegenieten van mijn reis. Aan de grens tussen Oostenrijk en Italië ben ik gestopt, want ik moest terug naar Nederland om weer geld te verdienen. In 2012 en 2014 heb ik de reis naar Rome vervolgd.” „Na die tocht had ik de smaak van het wandelen te pakken. Ik werd er blijer en lichter van, en ook al wist ik niet waar ik aan het einde van de dag zou slapen en wat ik zou eten, ik had minder stress, ik kon dingen veel beter loslaten dan thuis. Ik kwam onderweg veel mensen tegen die zoiets ook wel wilden en toen heb ik besloten retraites te gaan organiseren voor mensen die niet kunnen of willen wandelen, en voor mensen die een pelgrimstocht hebben gemaakt en die ervaring in hun leven willen integreren. Ik werd bestuurslid en later betaald directeur van de Society for Organizational Learning en organiseerde retraites en workshops bij onder meer een werkgemeenschap in Duitsland en de Broeders van Huijbergen. Dat ging steeds beter lopen. Ik werd er niet rijk van, maar ik had ook niet veel nodig, omdat ik mijn appartement verhuurde. Nadat ik in 2015 vertrokken was bij Defensie, kon ik van de vertrekregeling mijn hypotheek zelfs bijna helemaal aflossen. In 2016 heb ik nog een tocht gemaakt langs de Donau, maar daarna kreeg ik die aandoening en ook mijn hond raakte geblesseerd.” „Ik had de winkel nog niet zo lang toen corona uitbrak. De winkel moest dicht, ik viel buiten alle steunregelingen en ook de retraites hielden op. Dat was dus een lastige tijd. Ik heb de lockdowns gebruikt om een website te bouwen, om het assortiment in de winkel uit te breiden met wandelkleding en om een behandeling te ondergaan voor die bindweefselaandoening. Binnenkort begin ik weer met retraites. „Inmiddels run ik de winkel al ruim vijf jaar. Ik schat dat ik er zo’n dertig uur per week aan besteed. Als ik langere wandelingen maak, dan heb ik een groep mensen die bij toerbeurt op de winkel passen. Verder heb ik een boek geschreven over mijn wandelreis naar Rome. Mijn jaarlijkse inkoopreis – naar Ierland, Duitsland en volgend jaar naar Schotland – beschouw ik als vakantie. Vorig jaar heb ik een schrijfretraite gedaan in Andalusië. Ik verwacht dat ik dit jaar een iets meer dan modaal inkomen verdien. „Ik voel me een soort rentmeester van deze prachtige plek. Ik hoop ook dat ik over vijf jaar hier nog steeds zit. Daarnaast blijf ik retraites organiseren en samenwerking zoeken met anderen op het gebied van bewegen en bezinnen. Over tien tot twintig jaar wil ik de winkel overdoen aan een jonger iemand. Ja, ik prijs mij gelukkig.” Anne-Marie Reimert (58) volgde de heao-studie bestuurskunde in Enschede. Daarna werd ze organisatieadviseur bij een adviesbureau en vervolgens kwam ze als adviseur bedrijfsvoering terecht bij Defensie. Daarnaast was ze zelfstandig procesbegeleider. Sinds 2019 is ze eigenaar van De Wandelwinkel in Deventer en organiseert ze retraites. Ze schreef een boek over haar reis naar Rome: Via Rome naar de Wandelwinkel. Anne-Marie verwacht dit jaar een iets meer dan modaal inkomen te verdienen. Anne-Marie woont boven de winkel in het centrum van Deventer, samen met haar hond Suus. Ze heeft een tweedehands auto die ze vooral gebruikt om spullen voor de winkel te vervoeren en voor inkoopreizen. Anne-Marie wandelt veel en doet aan yin yoga. „Verder loop ik heel veel trappen op en af, want de voorraad van mijn winkel staat op de tweede verdieping.” ’s Avonds kijkt Anne-Marie graag naar een film en leest ze veel. Om uiterlijk 22 uur gaat ze naar bed. „Ik ben een ochtendmens.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/CYs8LBKq5qALaBry8Y7J8Qdf5kw=/1280x/filters:no_upscale()/s3/static.nrc.nl/images/gn4/stripped/data123724279-835cd0.jpg'/>]]></description>
      <guid>https://nrc.nl/nieuws/2024/10/30/een-wandelwinkel-in-dit-pand-op-deze-plek-in-deze-mooie-stad-dat-was-een-verleiding-te-veel-a4871141</guid>
      <pubDate>Wed, 30 Oct 2024 07:02:37 +0000</pubDate>
    </item>
    <item>
      <title><![CDATA[‘Een vaste oppas zou misschien wel een idee zijn’]]></title>
      <description><![CDATA[<p>Floris: „We zitten op het moment in een soort tussenperiode: ons tweede kindje komt er bijna aan. Begin november is Jill uitgerekend. We zijn bezig met wat praktische dingen, maar voor de rest maken we ons niet heel druk.” Jill: „Het cliché dat je met de tweede veel relaxter bent, is waar. Bij de eerste wil je alles goed doen, ben je alles supergoed aan het voorbereiden.” Floris: „Nu willen we vooral ervan genieten dat we nog even met z’n drietjes zijn. Want daarna wordt het wel echt anders.” Jill: „Floris heeft vaderschapsverlof. Iets van drie weken waarschijnlijk. Dat is minder dan andere vaders om ons heen; die pakken er vijf.” Floris: „Het hoort een beetje bij mijn vak dat je veel beschikbaar bent. Hoewel de mentaliteit in de horeca nu al heel anders is dan toen ik begon. Het is steeds belangrijker om rekening te houden met de werk-privébalans. Ons restaurant is ‘maar’ vier dagen per week open, van woensdag tot en met zaterdag. We maken nog genoeg uren hoor, maar zondag en maandag heb je wel echt weekend. Daar tegenover staat dat die vier dagen dat we werken, er niet heel veel ruimte is om zomaar vrij te vragen.” Jill: „Ik weet: als er een verjaardag is in het weekend, is Floris er niet bij. De bruiloft van mijn zusje afgelopen zomer was een uitzondering, maar voor de rest heeft hij al heel wat bruiloften en vrijgezellenfeesten van vrienden moeten missen.” Floris: „Daar heb ik zelf voor gekozen. We hebben ons met het restaurant nou eenmaal bepaalde doelen gesteld. Onze ambitie is een Michelin-ster. Ik zou het mezelf niet vergeven als ik er niet ook alles aan doe om dat te bereiken.” Jill: „Ik heb gewerkt bij biermerk Lowlander en bij Instock, dat zich bezighoudt met voedselverspilling. Toen ik zwanger was van Seb, wilde ik wat anders. Ik heb een lijstje gemaakt van merken en bedrijven die ik tof vond. Daarop stond Joolz; daar hadden we toen zelf net een kinderwagen van gekocht.” Floris: „Op een parcours rondlopen in zo’n babywinkel, weet je wel. Je hebt eigenlijk geen idee wat je daar aan het doen bent.” Jill: „Het is leuk dat ik daar nu in mijn baan over mag nadenken. Want als je dan toch dik duizend euro gaat uitgeven aan een mooie kinderwagen, waarom zou je dan die van ons kiezen? Daar houd ik me vier dagen in de week mee bezig als socialmedia- en contentmanager, van maandag tot en met donderdag. Vrijdag en zaterdag ben ik dan alleen met Seb. Als ik een uitdaging zou moeten noemen qua werk en privé, is dat het. Want als ik die dagen uit eten wil, naar de bios of sporten, moet ik altijd even dubbel nadenken: hoe ga ik dat organiseren? Floris is die dagen vol aan het werk.” Floris: „Van woensdag tot en met zaterdag begin ik rond half tien ’s ochtends. En dan tot sluit. Meestal is dat tussen twaalf uur en half twee ’s nachts.” Jill: „Als ik dus op zaterdag met vriendinnen uit eten wil, moet ik hulptroepen inschakelen. Gelukkig hebben we veel lieve vrienden en familie om ons heen, dus negen van de tien keer lukt het wel. Het is meer dat ik mezelf bezwaard kan voelen. Vraag ik ze wéér om op te passen.” Floris: „Een vaste oppas zou misschien wel een idee zijn. Zeker met straks een tweede erbij.” Jill: „Als ik er iemand voor betaal, voel ik me misschien ook wat minder bezwaard.” Jill: „Meestal gaat het weekschema heel goed, en kost het helemaal geen moeite om het zo te regelen. Maar soms merken we dat we snauwerig zijn en meer ruziën. Ondertussen weten we: dan missen we elkaar gewoon.” Floris: „Het is wel een valkuil dat je alles hebt geregeld qua opvang en werk, en dan denkt: o ja, wanneer gaan we dan ook nog eens samen wat doen?” Jill: „Daarom gaan we soms een weekendje weg met z’n tweetjes. Of we drinken even samen koffie als we Seb naar de opvang hebben gebracht. Dan hebben we tijd voor elkaar en kunnen we uitschakelen van het ouders-zijn.” Floris: „Uit eten gaan is een gezamenlijke hobby van ons. Ik ben als gast denk ik gewoon chill. Maar Jill denkt daar anders over.” Jill: „Nee, dat is niet waar. Ik ken horecamensen die écht niet leuk zijn als gast; zo ben jij niet. Maar ik kan het wel aan jouw gezicht zien als jij iets aan het beoordelen bent.” Floris: „Als ik iets proef wat ik niet lekker of niet goed vind, dan zal ik dat nooit zeggen.” Jill: „Nee, dat klopt.” Floris: „Ik zou dan bang zijn dat mensen denken: o, heb je weer zo’n chef die een beetje uit de hoogte komt doen. Zo wil ik niet overkomen.” Jill: „Thuis is Floris de kok op maandag en dinsdag en doet hij de boodschappen. Maar goed, ik doe het al die andere dagen, dus dat mag ook wel vind ik.” Floris: „Ik kook thuis vaak Italiaans. Melanzane alla parmigiana doet het altijd goed hier. En mosselen in rode curry is ook een hit. Ook bij Seb, ja hoor. De keuken in ons appartement is niet ideaal om te koken, maar een nieuwe keuken is iets voor een volgend huis.” Jill: „Ik ben op Pinterest al moodboards aan het maken.” Floris: „Als we die stap zetten, zullen we uiteindelijk de stad uit moeten. Want we zouden dan meer ruimte willen, een begane grond, een tuin – dat cliché-rijtje. Maar voor nu zitten we nog ideaal. Lekker in Amsterdam, alles dichtbij. Daar willen we nog geen afscheid van nemen.” Jill Paat (32) en Floris van Straalen (33) wonen met zoontje Seb (2) in Amsterdam-Oost. Een dochtertje is op komst. Jill werkt vier dagen in de week als social media- en contentspecialist bij kinderwagenmerk Joolz. Floris is executive chef bij restaurant VanOost. Ze wonen in een appartement. Samen verdienen ze ruim twee keer modaal. Hulp in de huishouding Nee. Floris: „We vinden het fijner het zelf in de hand te houden.” Jill: „Ik heb er een hekel aan, maar als we het zelf doen, is alles tenminste spic en span en weten we waar alles staat.” Boodschappen &amp; koken Jill kookt van woensdag tot en met zaterdag, Floris op maandag en dinsdag. Op zondag bestellen ze vaak iets. Jill maakt voor boodschappen een rondje langs de lokale Turkse supermarkt en de Dappermarkt. Floris koopt meestal alles in één keer bij de Jumbo. Sport Floris doet aan padel met een vast groepje. Jill heeft een ‘Classpass’, waarmee ze bij verschillende sportscholen lessen kan volgen. Pilates en barre zijn haar favoriet. Sparen Voor twee grote reizen ooit: naar Japan en Indonesië. Floris: „En Jill haar fiets is laatst gestolen, met kinderzitje en al. Dus we hadden het erover of we nu toch niet voor een bakfiets moeten gaan sparen.” Jill: „Vreselijk, zo cliché! Maar met twee kinderen straks is het toch wel heel handig.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/M_DQKaK6AEMRLKBaVJiHwwUpRC4=/1280x/filters:no_upscale()/s3/static.nrc.nl/wp-content/uploads/2024/10/27142054/data123343596-3aa8db.jpg'/>]]></description>
      <guid>https://nrc.nl/nieuws/2024/10/23/een-vaste-oppas-zou-misschien-wel-een-idee-zijn-a4870356</guid>
      <pubDate>Wed, 23 Oct 2024 07:02:38 +0000</pubDate>
    </item>
    <item>
      <title><![CDATA[‘Toen we elkaar steeds gingen inhuren, zijn we het maar samen gaan doen’]]></title>
      <description><![CDATA[<p>Jonas: „We hebben elkaar ontmoet in 2001, op een verjaardag van een gemeenschappelijke vriendin. We hadden meteen een heel leuke klik.” Carolien: „In de auto op weg naar huis zei de vriendin met wie ik naar die verjaardag gekomen was tegen mij: dit is hem ! Dit is de man met wie je samen gaat zijn.” Jonas: „En daar had ze gelijk in. Al een jaar later kochten we samen een huis in Amsterdam.” Carolien: „En daar wonen we nog steeds. Ons appartement is heel groot voor Amsterdamse begrippen, 100 vierkante meter. Het ligt in de Amsterdamse Staatsliedenbuurt, vlakbij het Westerpark.” Jonas: „Een heel gemengde buurt. De hele wereld woont hier. Hoog en laag opgeleid, autochtoon en expat.” Carolien: „Dit complex is 25 jaar oud. De appartementen zijn gebouwd in een cirkel rondom een enorme binnentuin van 60 bij 40 meter. Er is een speeltuin, en een trapveld. En we hebben heel veel contact met de buren. Als je jonge kinderen hebt, zie je elkaar bij de zandbak, natuurlijk, maar de balkons hebben ook lage schuttingen. Zo maak je makkelijk een praatje. Het is heel knus.” Jonas: „In de jaren 2008-2009 zijn we allebei kort na elkaar freelancer geworden.” Carolien: „Ik werkte voor die tijd als hoofdredacteur bij de uitgaven van de ANWB. Maar toen kwam er een reorganisatie en heb ik besloten freelance bladenmaker te worden.” Jonas: „Ik werkte bij een online uitgeverij die onder meer nu.nl en startpagina.nl uitgaf. Ik hield me bezig met digitale uitgeefconcepten.” Carolien: „We hadden twee dikke salarissen. Maar toen raakte Jonas zijn baan kwijt, kort nadat ik de mijne opgezegd had.” Jonas: „Toen hebben we besloten radicaal het mes te zetten in ons uitgavenpatroon.” Carolien: „We zijn bijvoorbeeld gaan koken voor de vriezer. Dus een grote pan chili con carne maken waar je drie avonden van kan eten.” Jonas: „Dat is veel goedkoper dan drie keer apart chili con carne bereiden. Ook nu we weer méér verdienen, hebben we hier nog profijt van.” Carolien: „Het eten is vaak lekkerder uit de vriezer, zoals een stoofpot die meer tijd heeft gehad om smaak te ontwikkelen.” Jonas: „We zijn nu allebei consultant, gespecialiseerd in digitalisering.” Carolien: „In het begin werkten we apart.” Jonas: „Maar toen gingen we elkaar steeds inhuren. Dus toen zijn we het maar samen gaan doen. Sindsdien hebben we een gezamenlijk bedrijf, The Big Story. We begeleiden tijdschriften en andere klanten, zoals bedrijven en goede doelen, bij digitalisering. Dat gaat bijvoorbeeld om content-strategie en online marketing, social media of hoe je podcast als vorm kunt inzetten.” Carolien: „Ik heb ook een podcast, Komt een blad bij de dokter, waarin ik met mensen uit de media praat over digitalisering.” Jonas: „De vraag die wij vaak krijgen, is of het niet ingewikkeld is om samen te werken als liefdeskoppel. Dan antwoorden we altijd: een goede relatie houdt in dat je samen beslissingen neemt, over een vakantie of een verbouwing…” Carolien: „… samen een tent opzetten op de camping…” Jonas: „Ja. En dat is ook zo als je samen een bedrijf hebt.” Carolien: „We hebben twee spelregels. De eerste is: als je partner op kantoor over privédingen begint mag je het vetoën! En als de ander thuis over werk begint ook.” Jonas: „Zo’n veto wordt gemiddeld drie, vier keer per maand uitgesproken. En de tweede regel is dat altijd één van ons de baas is over een project. Met die regel voorkom je discussie, want wij denken altijd allebei dat we het beter weten.” Carolien: „We hebben een extern kantoor. Ik ben er wat eerder, want Jonas gaat eerst ergens cappuccino drinken met een croissantje. Ik ga meestal ook iets eerder naar huis.” Jonas: „We fietsen haast nooit samen naar huis.” Carolien: „Als je kinderen hebt, is het heel handig ondernemer te zijn. Je kunt je eigen tijd indelen.” Jonas: „En andersom heb ik van het vaderschap geleerd mijn werk even los te laten. Als je een luier moet verschonen, moet je echt even je werk uit je hoofd zetten. Ik merkte hoe fijn ik dat vond. Tegenwoordig wil ik echt de knop omzetten als ik thuis ben, zodat ik helemaal kan ontspannen.” Carolien: „Mijn hoofd werkt anders. Als ik een idee krijg, wil ik het meteen uitwerken, ook als ik ’s avonds thuis ben.” Jonas: „We komen vaak op ideeën als we samen een paar dagen weg zijn of een avond uit eten. Dan ontstaan vaak de mooiste concepten.” Carolien: „Het nadeel van ondernemen is wel: qua workload is het hollen of stilstaan. Nu in de herfst heb ik het altijd ontzettend druk, bijvoorbeeld, echt té druk. En ik weet nu al dat het in januari weer té rustig is.” Jonas: „In de zomer ligt het ook stil.” Carolien: „Omdat we veel samen zijn, zowel op het werk als thuis, is het fijn dat we allebei een eigen hobby hebben.” Jonas: „Mijn hobby is mijn culinaire podcast Wat Schaft de Podcast. Dat is echt een leuke tegenhanger van mijn werk als digitaal strateeg. Want mijn dagelijkse werk is niet concreet – dit wel.” Carolien: „Dat geldt voor mijn hobby ook. Ik verzamel vazen uit een specifieke periode, de Nederlandse Art Nouveau van 1885 tot 1910. De collectie werd op een gegeven moment te groot, dus toen ben ik begonnen dingen te verkopen. Inmiddels is het uitgegroeid tot een webshop en dat is ook een soort pensioenvoorziening. Want het zou zo maar kunnen dat ik in mijn werk straks voorbijgestreefd word door een 23-jarige whizzkid. Daarom zeg ik: als ik later groot ben, wil ik antiekhandelaar worden.” Carolien Vader (54) en Jonas Nouwen (53) wonen met hun zoon David (18) in Amsterdam. Ze zijn beiden strateeg digitalisering en hebben samen het bedrijf The Big Story. Om werk en privé te scheiden hebben ze een paar regels, die goed werken. Daarnaast hebben ze elk een eigen hobby. Ze verdienen samen vier keer modaal. Ze staan op tussen half 8 en 8. Op een kantoordag beginnen ze om 9 uur met werken. Carolien op kantoor, Jonas eerst in een koffietentje voordat hij naar kantoor gaat. Zij gaat naar bed tussen 22 en 23 uur, hij een uurtje later. Het avondeten staat op tafel tussen zeven uur en half acht. „Die tijd houden we vast aan, want anders vliegen we alle drie een andere kant uit”, aldus Carolien. Zoon David kookt sinds kort elke maandag. „Het huishouden is fifty-fifty verdeeld”, zegt Carolien. „Een traditionele rolverdeling vind ik stom.” Ook komt er elke week een hulp in de huishouding. Jonas’ culinaire podcast Wat schaft de podcast heeft nu 30.000 luisteraars per maand. „Ik maak hem met mijn collega Jeroen, we zitten alweer in het zesde seizoen. Onlangs hadden we een live opname met 120 fans, met als gasten patissier Cees Holtkamp en chef Ron Blauw. Dat was geweldig.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/uy1jWrwd__sLRB3aash7YiVeH0k=/1280x/filters:no_upscale()/s3/static.nrc.nl/images/gn4/stripped/data123139743-e51584.jpg'/>]]></description>
      <guid>https://nrc.nl/nieuws/2024/10/17/toen-we-elkaar-steeds-gingen-inhuren-zijn-we-het-maar-samen-gaan-doen-a4869701</guid>
      <pubDate>Thu, 17 Oct 2024 07:02:38 +0000</pubDate>
    </item>
    <item>
      <title><![CDATA[‘Mijn drang om te ondernemen was gewoon groter dan de wens om te studeren’]]></title>
      <description><![CDATA[<p>„Zo’n vijf jaar geleden ben ik farmacie gaan studeren in mijn geboortestad Groningen, maar daar ben ik na drie maanden mee gestopt. Ik zag mezelf niet in een witte jas in een laboratorium staan. Maar mijn ouders, die in 1998 met mijn broer en zussen uit Afghanistan zijn gevlucht, wilden graag dat ik bleef studeren. Mij sprak het ondernemerschap veel meer aan. Op een marketingconferentie hoorde ik Raymond Cloosterman, de directeur van Rituals, spreken. Eerder had ik de eigenaar van het merk al ontmoet. Een product van Nederlandse bodem dat in twintig jaar uitgroeide tot een wereldmerk, dat inspireerde me enorm. Daarom leek een studie International Business in Amsterdam me wel wat. Maar mijn ouders wilden dat ik arts werd, zoals mijn vader, of tandarts. Dat zou financiële zekerheid geven. In de pauze van die conferentie maakte ik kennis met een gepensioneerde meneer, Jan Riezen, die lang bij Shell had gewerkt en vaker jongeren begeleidde. We hebben een paar keer gesproken over mijn ambities en hij is toen met mijn vader gaan praten, want die zou echt niet zomaar accepteren dat ik zou overstappen naar een andere studie. Daar zat ik mee. Het lukte Jan in één gesprek om mijn vader mee te krijgen.” „Ik ben toen naar Amsterdam verhuisd. Ik kende daar niemand. Maar het was wel de beste keuze van mijn leven, ik móést uit mijn comfortzone. Een oudere ondernemer die ik leerde kennen, Rob Heilbron, introduceerde mij in de Amsterdamse zakenwereld. Opnieuw heb ik mijn studie niet afgemaakt. Mijn drang om te ondernemen was gewoon groter dan de wens om te studeren. Drie jaar geleden heb ik aan de Zuidas een cosmetische kliniek geopend en vorig jaar een tweede zaak in Rotterdam. Ik wist niets van die sector, maar had het idee dat het wel een interessante markt zou kunnen zijn. Mijn zus was net afgestudeerd als arts en had gewerkt bij een cosmetisch specialist. Zij is nu medisch directeur van mijn bedrijf. Voor mijn eerste zaak heb ik geld geleend van mijn vader. Ook dat was niet makkelijk, maar hij deed het toch. Ik ben nu aan het aflossen. Volgend jaar hoop ik een vestiging in Dubai te openen.” „In mijn hoofd ben ik 24 uur per dag met mijn bedrijf bezig, maar ik denk dat ik 70 uur per week écht werk. Ik heb veel bekende Nederlanders als klant, maar die kennen mij niet eens, omdat mijn zus medisch directeur is. Ik hoef dus niet altijd in de zaak te zijn. Ik ben vooral bezig met de strategie. Maar ik veeg ook de stoep voor het pand, ga naar beurzen en naar Dubai om een geschikte locatie te vinden. Door taken uit te besteden, hou ik wat vrije tijd over. Dan sport ik veel en ga ik naar netwerkborrels en ondernemersevents. Ik vind het leuk om te leren van mensen die verder zijn dan ik. Die oudere ondernemers zijn mentoren voor mij.” „Ik reis graag, ik vind het belangrijk om de wereld te zien, het verrijkt je als mens. Onbekende landen trekken me, juist daar doe je heel andere ervaringen op. Ik ben in Oezbekistan geweest bijvoorbeeld, het mooiste land dat ik ken. Op mijn verlanglijstje staan nog onder andere Rusland en Tadzjikistan. Hier in Nederland, en zeker in Amsterdam, leven we in een bubbel. Het is goed om daar eens uit te stappen.” „Afgelopen zomer heb ik een reis door Afghanistan gemaakt, omdat ik mijn roots wilde zien. De aanblik van die enorme armoede, die onvrijheid, maakte me dankbaar dat ik in Nederland mag wonen. Ik heb heftige dingen meegemaakt daar. Zo belandde een auto vóór ons in een ravijn. Twee doden. We hebben de passagiers naar boven gehaald, want hulpdiensten zijn er niet in die regio. Vier dagen zonder internet, dat had ik ook nog nooit meegemaakt. Dorpen waar alleen maar ruilhandel is, zonder telefoonverbindingen. Sta je daar als jongen van de Zuidas. Als mijn ouders niet waren gevlucht, had ik daar ook gezeten. Het zette me aan het denken. Ik heb geld gegeven aan de nabestaanden en de overlevenden van het ongeluk. In de toekomst wil ik graag structureel iets voor het land doen, maar met dit regime is dat niet mogelijk. Het doet me echt pijn wat daar gaande is.” „Ik ben enorm gelukkig met mijn leven. De dag dat ik mijn tweede zaak opende, was de mooiste dag tot nu toe. Bij de eerste zaak was nog niet duidelijk of het iets zou worden, nu wel. Ik wil graag nog meer vestigingen openen en meer ondernemers ontmoeten. Op een dag hoop ik zelf mentor te kunnen zijn van een jonge ondernemer. Door een succesvol zakenman te worden, hoop ik iets terug te geven aan mijn ouders die zoveel hebben opgegeven. Mijn vader was internist in Afghanistan en heeft in Nederland zijn studie helemaal opnieuw moeten doen.” „Onlangs heb ik een appartement gekocht bij het Vondelpark. Op de dag dat ik de sleutels kreeg, was ik precies vier jaar in Amsterdam. Als ik niet was gaan ondernemen, had ik dat nooit kunnen kopen. Dan was ik nu net afgestudeerd. Vaak heb ik het gevoel dat ik droom. Toch heb ik het zelf gedaan en dat geeft voldoening. En mijn vader is heel trots op me.” Safa Doestzada (25) studeerde korte tijd farmacie in Groningen en international business in Amsterdam. Toen besloot hij ondernemer te worden. Hij heeft nu twee cosmetische klinieken onder de naam Aestec, in Amsterdam en Rotterdam. Hij hoopt volgend jaar een derde kliniek te openen, in Dubai. Hij betaalt zichzelf 5.000 euro bruto per maand. Wonen Safa bewoont sinds september een koopappartement in Amsterdam-Zuid. Vervoer Hij heeft een elektrische fiets en een Birò, een heel kleine elektrische auto. „Handig voor in de stad.” Sporten Safa gaat dagelijks naar de sportschool voor krachttraining en om te boksen. Laatste grote uitgave Een appartement van 40 vierkante meter. Sparen „Niet echt.” Bedtijd Rond middernacht. ’s Avonds sport Safa veel en leest hij. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/Cplas9HQlnBp8yKE-MAZMm4Pum8=/1280x/filters:no_upscale()/s3/static.nrc.nl/images/gn4/stripped/data122793394-99b945.jpg'/>]]></description>
      <guid>https://nrc.nl/nieuws/2024/10/10/mijn-drang-om-te-ondernemen-was-gewoon-groter-dan-de-wens-om-te-studeren-a4868890</guid>
      <pubDate>Thu, 10 Oct 2024 07:02:39 +0000</pubDate>
    </item>
  </channel>
</rss>
