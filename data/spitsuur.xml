<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Ons doel is een passief inkomen waar we van kunnen leven, zodat we in principe niet meer hoeven te werken’]]></title>
      <description><![CDATA[<p>Lizette: „We zijn momenteel op reis in Coral Bay in West-Australië. Het is heerlijk hier. Een beetje snorkelen, vissen, de zonsondergang bekijken.” Leon: „We slapen in een tent op het dak van onze gehuurde fourwheeldrive.” Lizette: „We zijn nu 34 en 38 en ons doel is over twee à drie jaar financieel onafhankelijk te zijn.” Leon: „Mensen denken altijd dat je daarvoor heel veel geld moet hebben, maar dat is niet zo. Ons doel is een inkomen van 4.000 netto in de maand. Dat willen we verwerven door verhuur van woningen in Indonesië.” Lizette: „Met financiële vrijheid bedoelen we dus niet dat je zo veel geld hebt dat je kunt gaan rentenieren. Want voordat je zover bent, ben je heel lang bezig. Dan moet je zeker een half miljoen op de bank hebben. Ons doel is een passief inkomen waar we van kunnen leven, zodat we in principe niet meer hoeven te werken en het hele jaar op reis kunnen zijn.” Leon: „Daarom zijn we nu bezig een of meer kleinere villa’s te kopen op Lombok om voor toerisme te verhuren. Ook onderzoeken we andere mogelijkheden om passief inkomen te verwerven, bijvoorbeeld door online producten te verkopen of cursussen in ons vakgebied aan te bieden. Waar een wil is, is een weg, denken we. We zijn leergierig en praten veel met mensen die we online gevonden hebben of die we tijdens onze reizen hebben ontmoet. We ontmoeten veel mensen die voor langere tijd op reis zijn. Dan vragen we natuurlijk: ‘Hoe doen jullie dat?’ Zo hoor je interessante verhalen en daar leer je van.” Lizette: „We zijn zuiniger gaan leven. Eerst zijn we in een Excelbestand onze uitgaven gaan bijhouden. Toen bleek dat we 700 euro per maand uitgaven aan eten. Dat hebben we teruggesnoeid naar 70 euro per week. Ook zijn we van de Randstad naar Friesland verhuisd. We wonen nu in een goedkoop huis met een lage hypotheek in Noordwolde bij Wolvega. Dus we hebben lage lasten.” Leon: „Als stukadoor vind ik het leuk iets moois voor mensen te maken – wanden, plafonds – en te zien dat ze er blij van worden. Vooral met leemstuc, een natuurlijk product, werk ik graag. Tijdens het werk luister ik naar Radio 10 Gold met hits uit de jaren 70 en 80. Die zing ik ook mee. Het is mooi gezond te zijn en te mogen werken.” Lizette: „Ik heb het reisblog The Salty Beachbums en help als SEO-specialist bedrijven met de vindbaarheid van hun website in Google. Dat doe ik volledig online. Ik heb een aantal vaste klanten en kan als ondernemer en digital nomad mijn eigen tijd indelen. Vaak ben ik evengoed nog bezig als we op reis zijn, vooral voor mijn reisblog, maar ook voor mijn andere werk – al probeer ik dat tot één dag per week te beperken. We zijn nu drie maanden op reis in Azië en Australië, begin december zijn we terug. Dan blijven we in principe weer negen maanden in Nederland.” Lizette Schuurman (38) en Leon van Rijn (34) willen voor hun 40ste financieel vrij zijn om fulltime de wereld rond te kunnen reizen. Vrijheid is voor hen heel belangrijk. Daarom zijn ze bewust kinderloos en zijn ze van de Randstad naar Friesland verhuisd voor rust en lage lasten. Ze willen zo min mogelijk verplichtingen. Hij is stukadoor, zij heeft een reisblog en is SEO-specialist. Ze verdienen samen twee keer modaal. Leon: „Ik werk van maandagochtend tot donderdagavond, van 7 uur ’s ochtends tot 7 uur ’s avonds. Dan sta ik te stuken. Op vrijdag doe ik mijn boekhouding en maak ik offertes. In totaal werk ik zo’n 55 uur per week. Daarmee verdien ik 50 tot 70K per jaar.” Lizette: „Mijn werk als online marketeer kost me 25 uur per week, mijn reisblog 8 uur. Mijn blog levert misschien 500 per maand op, mijn andere werk tussen de 2.000 en 3.000 euro netto.” Leon: „Mijn werk zit nog vooral in de Randstad. Doordeweeks, van zondagavond tot donderdag, slaap ik bij mijn ouders in Katwijk. Daar heb ik een zolder voor mezelf met sportapparatuur – maar ik ben bezig mijn zaak ook in Friesland op te bouwen, dus er komt meer werk aan in Friesland.” Lizette: „We zijn bewust kinderloos. Dat hebben we al zo’n 8 jaar geleden besloten. Dat helpt ons ook om ons doel te bereiken en we zijn gehecht aan onze vrijheid. Het was geen moeilijke beslissing. Ik wist al op jonge leeftijd dat ik geen kinderwens had. We zijn gelukkig met ons tweeën en kunnen doen en laten wat we willen.” Leon: „Ik denk er precies zo over. Ik vind het best leuk met mijn neefjes te voetballen, maar als je kinderen hebt, moet je elke week met ze naar het veld. En als ze groter zijn, komen ze in de puberteit. Daar heb ik geen zin in. Nu hebben we geen verplichtingen, we hoeven geen luiers te kopen, geen kids naar school te brengen en kunnen buiten de schoolvakanties op reis. Dat is een stuk goedkoper. Ik heb geen hekel aan kinderen, maar dit is voor ons de beste keuze.” Lizette: „In Nederland doet eigenlijk iedereen een beetje hetzelfde: huisje-boompje-beestje. Alles kabbelt een beetje voort, op een vlakke lijn. Op reis beleef je hoogtepunten, zie je prachtige dingen, en dat maakt het contrast met Nederland soms nog groter. We zijn misschien een beetje thrillseekers – altijd op zoek naar nieuwe prikkels en ervaringen. We zijn nu lekker aan het rondreizen. We zijn dol op Azië en bepalen nooit van tevoren precies waar we allemaal heen gaan. Het is go with the flow. Lekker impulsief. Misschien gaan we de laatste maand wel naar Thailand.” Leon: „Vanaf 60K kun je iets kopen op Lombok. We kijken naar een one bedroom villa met een zwembad, in een park met andere villa’s. Zo’n woning kost al snel een ton. Natuurlijk is het wel spannend iets in een ver buitenland te kopen. Maar er zitten al veel Nederlanders in Indonesië en die kunnen ons dan weer vertellen hoe het werkt.” Lizette: „Zo’n villa verhuur je via een community en dat levert jaarlijks een bepaald rendement op. We hebben nu 50K gespaard, dus de rest betalen we via een betaalplan. Je betaalt de lening terug via de huurinkomsten. De schoonmaakkosten en het onderhoud worden verdeeld over heel het park. Als je het zelf laat bouwen, kun je alles zelf doen, maar wil je dat? Dat is lastig managen. De meeste mensen nemen daarom een managementbedrijf in de arm. Je levert dan wel 15 tot 20 procent in, maar dat vind ik de kopzorgen die je je zo bespaart wel waard.” Leon: „Ons huis in Friesland kunnen we straks ook verhuren, maar dat hoef je niet het hele jaar door te doen. Het is wel lekker als je een homebase hebt. En als ik thuis ben, kan ik bevriende stukadoors helpen met klussen.” Lizette: „Ons doel is dat we de vrijheid hebben om te doen wat we willen. Dat betekent niet dat we niet meer zullen werken, want daar zijn we te ambitieus voor. Maar dan is het geen moetje meer. De druk om geld te verdienen valt weg – en dan ga je andere dingen doen omdat het leuk is – maar we gaan niet stoppen met werken. Ik kan me niet voorstellen wat je anders de hele dag moet gaan doen.” Leon: „Dat was voor een etentje in een restaurant, op Lombok. We hebben daar gegeten met mijn zusje en ik had het voorgeschoten.” „Weekboodschappen”, zegt Leon. „Dan weet je wat je haalt voor de hele week en kom je goedkoper uit. Als je elke dag naar de supermarkt gaat, neem je vaak dingen mee die je niet nodig hebt. Wij willen 70 euro per week uitgeven. Ik ga altijd naar de Jumbo, die zit tegenover ons, op 1 minuut lopen. Daar kun je met een scanner al tijdens het winkelen bijhouden op welk bedrag aan boodschappen je zit. Zo zorgen we dat we rond die 70 euro blijven.” Lizette: „Ik heb net een fotocamera van 2.500 euro gekocht. Dat is een grote uitgave, maar ik denk daar van tevoren goed over na. Dan denk ik: ‘Wil ik het echt, wat levert ’t me op, gebruik ik het vaak?’ Ik koop niet iets wat na twee jaar nog in de kast staat. En ik ben hartstikke blij met mijn nieuwe camera.” Lizette: „We kopen het liefst tweedehands meubilair, en als het even kan lenen we iets in plaats van het te kopen. Bijvoorbeeld als het gras gemaaid moet worden, lenen we een grasmaaier van de buurman – zo proberen we creatief te zijn zodat we niet alles hoeven te kopen.” Leon: „Onze auto, een Opel Astra – hij is altijd stuk. Hij stamt uit 2014 – we kochten hem in 2020.” „We zijn heel clean”, zegt Lizette. „Het is ook heel overzichtelijk: we hebben een minimale inrichting, zonder kids en huisdieren. En we poetsen twee keer per week.” „Ik kook ’t meest”, zegt Lizette. „Ik gooi van alles door elkaar – en ’t smaakt nog lekker ook.” „Ik kan niets bedenken”, aldus Lizette. „Alles is bewust en met intentie.” Lizette: „We sparen voor onze reizen en voor een huis in Indonesië.” „Een huishoudboekje bijhouden”, zegt Lizette. „Veel mensen weten niet eens hoeveel ze uitgeven aan abonnementen, kleding en ga zo maar door. Een huishoudboekje maakt je bewust van wat je uitgeeft en waar je kan besparen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/nHGJrcD4V046RMtsn_Clv3W_ZLI=/1280x/filters:no_upscale()/s3/static.nrc.nl/wp-content/uploads/2025/10/17104701/241025ECO_2019928302_spitsuur.jpg'/>]]></description>
      <guid>https://nrc.nl/nieuws/2025/10/31/ons-doel-is-een-passief-inkomen-waar-we-van-kunnen-leven-zodat-we-in-principe-niet-meer-hoeven-te-werken-a4909882</guid>
      <pubDate>Fri, 31 Oct 2025 07:02:29 +0000</pubDate>
    </item>
    <item>
      <title><![CDATA[‘Wij hebben geen kinderen en die hebben een veel grotere footprint’]]></title>
      <description><![CDATA[<p>Daisuke: „We hebben elkaar leren kennen via een datingapp, eind 2021. Ik woonde toen net drie maanden in Amsterdam, omdat ik een baan had gevonden bij een Japans-Nederlands importbedrijf. Ik was manager, deed de marketing, van alles. Daarvóór was ik steward bij Finnair. Maar daar was geen werk meer tijdens de coronaperiode. Inmiddels ben ik treinsteward bij Eurostar.” Rik: ”Ik had destijds een consultancybureau op het gebied van security en gebiedsontwikkeling. En dan de ‘zachte’ kant van gebiedsontwikkeling. Bijvoorbeeld hoe je als buurt omgaat met geluidsoverlast van bedrijven. Ik had een groot telecombedrijf als klant en dat vroeg me om in vaste dienst te komen. Dat heb ik gedaan.” Daisuke: „We zijn allebei veel op reis. Ik ga vaak naar Brussel, Disneyland en Parijs, meestal in één dag op en neer. Ik werk in de bar van de trein of verzorg maaltijden en drankjes in de premium class. Een paar keer per maand overnacht ik in Frankrijk. Ooit hoop ik weer te gaan vliegen, het liefst bij KLM.” Rik: „Ik ben gemiddeld twee keer per maand op reis, meestal voor drie of vier nachten. Ook privé zijn we enorm reislustige types. We proberen elk jaar Daisukes familie in Japan te bezoeken. Afgelopen jaar zijn we naar Costa Rica geweest en het jaar daarvoor naar Vietnam.” Daisuke: „En we maken regelmatig een stedentrip. Naar Barcelona, Madrid, Londen, Dublin. We proberen wel eens werk en een privéreis te combineren.” Rik: ”Nee, we lijden niet aan vliegschaamte. Als mensen zeggen dat we veel vliegen, dan zeggen we met een lach: ‘Wij hebben geen kinderen en die hebben een veel grotere footprint’.” Daisuke: ”We werken allebei fulltime. Ik werk twee weekenden en heb twee weekenden vrij. Ik vind een fulltime baan prima, ik wil nog zoveel ontdekken. Bovendien is veel werken goed voor mijn Nederlands. Ik heb diverse taalcursussen gevolgd, in totaal zo’n twee jaar.” Rik: „Ik heb gewoon een doordeweekse baan. Ik zie om me heen wel dat sommige vrienden wat minder gaan werken, maar die behoefte heb ik nog niet. Ik geniet van mijn werk. Het ondernemerschap mis ik niet. Ik kan nu ondernemen binnen het bedrijf waar ik werk en waar ik veel verantwoordelijkheid heb. Het scheelt gevoelsmatig misschien wat vrijheid, maar daar staat tegenover dat ik nu meer financiële armslag heb om plannen uit te voeren. En een vaste baan is prettig qua pensioen natuurlijk. Dat ik veel eerder met pensioen ga dan Daisuke, daar denk ik eigenlijk nooit over na. Daisuke zegt altijd dat hij het gevoel heeft dat hij veel ouder is dan ik. Ik ben nog een beetje een kind, haha!” Rik Hoogendoorn (54) studeerde management, economie en business in Boston en aan Nyenrode. Hij werkt nu bij telecombedrijf Liberty Global, waar hij zich bezighoudt met security en riskmanagement. Daisuke Yamamoto (28) heeft de Japanse nationaliteit en studeerde Engelse literatuur in Tokio en Dublin. Hij is steward bij Eurostar. Ze wonen in een appartement in Amsterdam en verdienen samen ongeveer vier keer modaal. Rik: „Onze work-life balance is prima. Het scheelt natuurlijk dat we geen kinderen hebben.” Daisuke: „Onze vrije tijd is goed gevuld. We houden van uit eten gaan, borrelen met vrienden en we tennissen allebei. In het Vondelpark, een heel bijzondere plek. Ja, ik voel me thuis in Nederland, ik vind het leuk en uitdagend om hier een nieuw leven op te bouwen.” Rik: „We hebben nooit overwogen om in Japan te gaan wonen. Maar zeg nooit nooit. Japan is een prachtig land, leuke mensen, heerlijk eten.” Daisuke: „We koken allebei ongeveer twee keer per week, maar ik kook bijna nooit Japans. Al gebruik ik wel veel Japanse smaken. Als we in Japan zijn, neem ik altijd een grote boodschappentas vol kruiden, bouillon en noedels mee.” Rik: ”Hij kookt westers met een Japanse twist. Eten, drinken en reizen zijn onze grootste kostenposten. Niet zozeer de hypotheek, want ik heb dit appartement al achttien jaar geleden gekocht.” Daisuke: ”Ik geef regelmatig geld uit aan sieraden, daar ben ik dol op. Vaak koop ik ze tweedehands.” Rik: ”Als we in Japan zijn, duikt hij in de juwelenkist van zijn moeder en neemt hij weer wat mee. Zij vindt dat prima.” Daisuke: ”Op het strand in Costa Rica heb ik een groene steen gevonden, mijn lievelingskleur. Een zilversmid heeft uit die steen twee kleine stenen gehaald en er twee kettingen van gemaakt.” Rik: „Die dragen we als een soort vriendschapskettingen.” Daisuke: „Elk jaar op 25 september koop ik een sieraad voor mezelf, als herinnering aan het feit dat ik op die datum in Nederland aankwam.” Rik: „Voor de toekomst hebben we nog een lange verlanglijst qua reizen. Latijns-Amerika staat hoog genoteerd, net als Nieuw-Zeeland.” Daisuke: „We overwegen ook wel eens een hond te nemen. We passen regelmatig op de hond van de buren en we vinden het altijd heel gezellig als hij er is. Maar het is natuurlijk niet handig met reizen. Dus misschien is een deelhond een idee.” Rik: ”En we gaan proberen om ons dakterras te veranderen in een extra kamer en badkamer en daarop dan een nieuw dakterras aan te leggen. Dat is handig voor Daisukes ouders, die één keer per jaar naar Nederland komen, en ook voor mijn gastfamilie uit Boston, waar ik lang geleden studeerde.” Daisuke: „Riks bonusvader is helaas onlangs overleden. Hij is ook in Japan geweest en heeft toen op locatie een ets gemaakt van Mount Fuji.” Rik: ”Welbeschouwd zijn we heel gelukkig: met elkaar, met familie en vrienden, met ons huis, met de gezellige buurt, ons werk, we hebben echt niets te klagen.” Rik: „Een vriendin had onze auto geleend en op een verkeerde plek geparkeerd. Toen kreeg ik een boete van 129 euro.” Ze gaan meerdere keren per week naar de supermarkt, soms naar vriendin Eveline, die groente verkoopt op de Zuidermarkt. Rik: „Ik ben dol op aanbiedingen.” Daisuke: „Laatst bracht hij drie pakjes groene thee voor me mee. Ik dacht: ah, wat lief! Bleek het een bonusaanbieding te zijn.” Twee vliegtickets naar Thailand, voor later dit jaar. Meestal nieuw, al zijn Daisukes sieraden vaak tweedehands. Rik: „Dagelijks. Ik vind het lekker om in een opgeruimd huis te wonen. Daisuke: „Als ik heb gekookt, wil Rik altijd meteen de keuken opruimen, terwijl ik even lekker wil relaxen en daarna pas opruimen.” Rik: „Elk jaar gaan we een paar keer naar de Parade, dus we dachten dit jaar: we kopen een passe-partout. Wat denk je? Deze zomer zijn we niet naar de Parade geweest.” Degene die kookt. Rik: „Daar hebben we heel lang over nagedacht, maar we kunnen niets bedenken.” Voor vakanties en ‘de toekomst’. Rik: ,,Aanbiedingen van de supermarkt in de gaten houden. Dat scheelt echt.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/LlUyLRzU-b61DQ3m82YHEm6c87Q=/1280x/filters:no_upscale()/s3/static.nrc.nl/wp-content/uploads/2025/10/21121813/241025ECO_2020358021_spitsuur.jpg'/>]]></description>
      <guid>https://nrc.nl/nieuws/2025/10/24/wij-hebben-geen-kinderen-en-die-hebben-een-veel-grotere-footprint-a4910253</guid>
      <pubDate>Fri, 24 Oct 2025 07:02:29 +0000</pubDate>
    </item>
    <item>
      <title><![CDATA[‘Ik ben nog in de euforische fase dat ik na mijn studietijd opeens gewoon geld verdien!’]]></title>
      <description><![CDATA[<p>Tristan: „Ik ben opgeleid in de filosofie en geschiedenis, maar ik geef nu Nederlands op een middelbare school. Er is namelijk een overschot aan geschiedenisdocenten en een tekort aan docenten Nederlands. Ik ben eind vorig jaar begonnen en geef les van de tweede tot de vijfde klas. Als het me bevalt, start ik volgend jaar met de opleiding om eerstegraads docent te worden.” Emma: „Ik werk sinds drie jaar op een kleine vrije school voor vmbo basis/kader, met leerwegondersteuning. We hebben 65, 70 leerlingen. Dat is wel wat anders dan bij Tristan.” Tristan: „Ja, bij ons zijn het er meer dan 1.200.” Emma: ”Ik heb kunstacademie gedaan en geef op school alle creatieve en ambachtsvakken, zoals hout bewerken en textiele werkvormen. Toneel geef ik ook, en ik heb een mentorklas. Dat ik docent zou worden, was niet bepaald een levenslange droom. Als puber had ik niet veel affiniteit met school. Ik heb veel gespijbeld.” Tristan: „Dan moet je wel even vertellen hoe.” Emma: „Ja, ik was een beetje vreemde spijbelaar. Ik vond als puber school gewoon echt een inperking van mijn vrijheid. Dus vaak ging ik terug naar huis om daar een boek te lezen, of in bad te liggen. Maar nu vind ik het lesgeven toch heel leuk. Vooral door de afwisseling; ik geef zoveel verschillende lessen! En het omgaan met die leerlingen is ook grappig.” Tristan: „Je moet er wel tegen kunnen dat je af en toe uitgescholden wordt.” Emma: „Dat gebeurt gelukkig niet op dagelijkse basis. Maar het komt voor, inderdaad. Daar moet je een beetje de humor van in kunnen zien. Anders wordt het zwaar.” Tristan: „Ik vind de vrijheid en autonomie van het vak fijn. Je hebt natuurlijk een afdelingsleider, maar in het klaslokaal heb je veel ruimte om zelf je lessen vorm te geven. Ik hoop dat ik een leuke docent ben, die misschien een beetje academisch is. Ik vermoed dat ik ook langdradig kan zijn.” De knuffel van Tristan die hij altijd meeneemt bij bezoeken aan musea. Emma: „Dat vermoed ik ook.” Tristan: „Ik vind het gewoon leuk om aan het woord te zijn; dat zal ik maar eerlijk toegeven. Maar dat is uit enthousiasme! Een nadeel van dit werk is dat het veel energie kost. Ik heb ook een tijdje een kantoorbaan gehad. Dan ben je na een werkdag nog best fris. Nu geef ik op woensdag acht lessen achter elkaar. Dan ben ik daarna mentaal echt op.” Emma: „Maar we merken nu al dat we meer ervaring krijgen. We fietsen altijd samen naar het werk in Zeist. Eerst was de terugweg altijd een soort leegloop-halfuurtje waarin we elkaar vertelden wat we allemaal hadden meegemaakt. Nu delen we niet meer elke keer dat we iemand eruit hebben gestuurd.” Tristan: ”Qua werk-privébalans hebben we eigenlijk een luxeleventje. We zijn zeer tevreden. We werken allebei vier dagen en ja, na een werkdag ben je moe, maar dat is prima. Met dit werk hoef je niet de hele tijd te denken: wat is het nut hiervan? Want dat is vrij duidelijk. En je krijgt er leuk voor betaald.” Emma: ”Nu moeten we natuurlijk zeggen hoeveel keer modaal dat is? Daar kijk ik altijd als eerst naar in deze rubriek.” Tristan: ”Hoeveel is één keer modaal? Ah, 3.800 bruto in de maand. Daar zitten we wel wat onder. Maar ik kan er echt niet over klagen. Ik ben nog in de euforische fase dat ik na mijn studietijd opeens gewoon geld verdien! Dat ik bier voor mijn vrienden kan betalen, of een auto kan kopen. Dat hebben we een paar weken terug gedaan. Dat bevalt heel goed. Als ik iets moet noemen waar ik stress van heb, dan is het misschien mijn telefoon.” Emma: „Dat heb ik ook. Ik ben een slechte apper. Ik sta erom bekend dat ik laat of niet reageer.” Tristan: „Ik heb zo mijn periodes. Soms app ik veel, soms staat het me een periode totaal tegen. Maar dan voel ik toch dat ik eigenlijk zou moeten reageren op al die berichtjes. Ik merk datzelfde sentiment bij mijn leerlingen. Het gevoel van: er is geen ontsnappen aan. Als niemand nou een telefoon zou hebben, dát zou lekker zijn. Maar als je de enige bent die niet meedoet aan die race, voel je toch druk om mee te doen met de rest.” Emma: ”We kennen elkaar nog niet zo lang. Acht maanden nu, waarvan we drie maanden samenwonen. Het is allemaal snel gegaan.” Tristan: „Op onze eerste date hebben we heel lang gewandeld. Toen hebben we het op een of andere manier lang over Anja Meulenbelt gehad, de feministische schrijfster.” Emma: „Ik had twee boeken van haar gekregen voor mijn verjaardag en wilde eigenlijk ook wel haar debuut lezen, De schaamte voorbij. Ik dacht: misschien heeft mijn oma dat wel. Dus toen zijn we op onze derde date naar mijn oma in Rotterdam gegaan, die dat boek inderdaad in haar doos met feministische literatuur uit de jaren zeventig had liggen. Dat hebben we daarna aan elkaar voorgelezen. Ja, romantisch hè? Toen zijn we wel voor elkaar gevallen geloof ik.” Tristan: ”In lijn daarmee hebben we de taken thuis wel eerlijk verdeeld.” Emma: ”Ik maak schoon en doe de was, jij kookt altijd en doet de boodschappen.” Tristan: ”Ja, da’s natuurlijk ook weer typisch. Vroeger was de man-vrouwverdeling ongelijk. Nu de man meer doet, pakt hij vaak het koken op: het enige onderdeel van het huishouden waar nog een beetje eer aan te behalen valt. Niemand zegt ooit: goh, wat een prachtig schoongemaakte wc. Terwijl je over het eten iedere dag zegt: mmm, wat heerlijk, dankjewel. Dus ik vind het ergens teleurstellend dat wij ook in die val zijn getrapt. Maar qua mental labour zijn we denk ik wel gelijk.” Emma: ”Ja, misschien doe jij daarin nog wel meer. Jij houdt onze gezamenlijke agenda het beste in de gaten.” Tristan: „Dat is vrij typisch voor de bubbel waar wij in zitten, denk ik. Daar ben ik blij mee. Ik zou niet gezien willen worden als iemand die daar niet mee bezig is.” Emma Agterberg (29) is docent op een kleinschalige vrije school in Zeist voor vmbo basis/kader. Ze geeft daar verschillende creatieve en ambachtsvakken. Tristan Staupe (29) is docent Nederlands op een andere middelbare school in Zeist. Ze wonen sinds driemaanden samen in een huurappartement in de Utrechtse wijk Kanaleneiland. Emma: „De voorgeschoten internetrekening, nog voor mijn oude huisgenoten, 29 euro en 20 cent.”Tristan: „Mijn vader had een iPad nodig en ik had nog een goede liggen. Hij heeft ‘m voor 200 euro overgekocht.” Emma en Tristan deden een poging om boodschappen voor een week te doen. Dat was geen doorslaand succes. Tristan: „Ik wil gewoon kunnen eten waar ik nu zin in heb. En geen spitskool omdat er toevallig nog een spitskool in de koelkast ligt die op moet.” Een groene Volvo 940 uit 1998 voor 4.000 euro. Tristan: „Voor het samenwonen hebben we veel gekocht via Marktplaats. Elke keer dat een kast of stoel weer precíés in die achterbak paste, was een rechtvaardiging van het aankoopbedrag.” Tweedehands. Emma: „Het enige wat we met de verhuizing nieuw hebben gekocht, is ons bed.” Een vakantie naar Zweden of Italië. Tristan: „Ik ben wel van het stapeltjes maken enzo.” Emma: „Ja, en dan maak ik het daarna schoon.” De Anvia-lamp boven de eettafel, 400 euro. Tristan: „Er zou een veertje in moeten zitten waardoor je de lamp op alle hoogtes kunt hangen. Maar dat is kapot. Nu hangt-ie eigenlijk net te laag.” Tristan: „Dat ben ik. Het liefst kook ik iets Italiaans: simpel maar wel lekker.” Emma: „Sigaretten. Ik ben een ‘party roker’ en koop dus af en toe een pakje. Al is dat schuldgevoel meer over mijn gezondheid, dan over het geld.” Tristan: „Bij mij boeken. Of althans: ik voel me niet schuldig dat ik ze koop. Maar ze kunnen je daarna wel beschuldigend aanstaren vanuit de boekenkast. Zo van: lees mij!” Boodschappen doen tijdens het hardlopen. Tristan: „We nemen dan gewoon een rugzak mee. Dat gaat prima.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/qDYvO2me2Nj0bMAsCdvfgQhc4vE=/1280x/filters:no_upscale()/s3/static.nrc.nl/wp-content/uploads/2025/10/13102749/171025VER_2019315222_Spitsuur.jpg'/>]]></description>
      <guid>https://nrc.nl/nieuws/2025/10/17/ik-ben-nog-in-de-euforische-fase-dat-ik-na-mijn-studietijd-opeens-gewoon-geld-verdien-a4909516</guid>
      <pubDate>Fri, 17 Oct 2025 07:02:29 +0000</pubDate>
    </item>
    <item>
      <title><![CDATA[‘75 procent heeft een migratieachtergrond. Ik zeg altijd: ik woon in een hele rijke buurt’]]></title>
      <description><![CDATA[<p>Anne: „Ik ben op mijn negentiende naar Rotterdam verhuisd en niet meer weggegaan. In het dorp waar ik ben opgegroeid in Drenthe woonden maar 150 mensen en er was geen supermarkt, geen buslijn, geen school. Ik geniet er nu nog elke dag van dat ik binnen vijf minuten lopen een supermarkt heb met lekkere broodjes. Dat er elke paar minuten een metro rijdt vlak bij mijn huis. Dat voelt magisch. En ik vind de sfeer in Rotterdam heel leuk. Tijdens de introweek toen ik ging studeren werden we door de hele stad geloodst en sprak ik met een oudere man op een bankje. Hij zei: je bent Rotterdammer als je hier woont en je hier thuis voelt. Dan hoor je erbij. En zo ervaar ik het nu ook. Er zijn geen regels. Je draagt een beetje bij en voelt dat je erbij hoort. Rotterdam is ruig en onaangeharkt. De stad was voor mij een warm bad toen ik uit Drenthe kwam. Nu ga ik niet weg, ook al werk ik in Amsterdam, want Rotterdam is mijn warme bad. „Ik woonde eerst in een huurhuis uit 1880, maar dat werd gesloopt. Toen heb ik een koopappartement gevonden. Het was best bijzonder dat ik in mijn eentje een huis kon kopen. Mijn vader is in 2021 overleden dus ik had een klein stukje erfenis. Ik ben heel blij met mijn huis. Ik doe vrijwilligerswerk hier in de buurt. Dat deed ik al voordat ik in deze buurt kwam wonen: Delfshaven, een multiculturele buurt. 75 procent van de bewoners heeft een migratieachtergrond. Ik zeg altijd: ik woon in een hele rijke buurt. Anne Ardon (31) woont in Rotterdam en werkt als adviseur cybersecurity. Daarnaast helpt ze kinderen uit groep 7 en 8 van de basisschool als vrijwilliger met hun huiswerk, in de multiculturele buurt waar ze woont: Delfshaven. Ze zingt in The Space Choir, een queer-friendly koor in Rotterdam. Anne houdt van reizen en reist het liefst met de trein: je ziet meer van het land, het is comfortabeler en beter voor de planeet. Ze verdient 5.788 euro per maand bruto, en op de kop af 4.000 euro netto. „Ik werk als manager cybersecurity voor een groot adviesbureau. Ik geef advies aan Nederlandse organisaties en multinationals. Ik werk drie dagen per week thuis, één dag bij de klant en één dag per week bij mijn collega’s in Amsterdam. Eerst was ik nog een gup, maar nu coach en begeleid ik steeds vaker nieuwe collega’s. We hebben heel veel expats op kantoor. Ik vind dat je altijd op Engels moet overschakelen als je met een groepje Nederlanders aan de lunchtafel zit en er schuift een expat aan.” „Ik wortel mijn werk in de gedachte dat technologie mensenrechten zou moeten ondersteunen. Dat doe ik vanuit een perspectief van intersectioneel feminisme. In mijn studententijd, tien jaar geleden, ben ik ook actief geweest als feministische stem op Twitter en als oprichter van het feministische platform stellingdames.nl. Sinds ik werk doe ik daar minder mee, maar ik heb in principe nog steeds dezelfde ideeën en dat heeft natuurlijk impact op hoe ik in een workshop zit of hoe ik mensen coach. Als iemand introvert is, bijvoorbeeld omdat diegene jong is of vrouw of een biculturele achtergrond heeft, dan probeer ik diegene te helpen om zich meer uit te spreken binnen het bedrijf en meer voor zichzelf op te komen. „Ik was 21 toen ik begon met stellingdames.nl. Ik weet niet of ik alles nog precies zo vind als toen. Of er sindsdien vooruitgang geboekt is? Ik zie soms dingen waarvan ik denk: oké, we gaan een stukje vooruit. Ik zie dat meiden in de basisschoolleeftijd minder pikken van jongens – ze accepteren minder dat een jongen ze even vertelt hoe het werkt. Dat vind ik heel leuk om te zien. Maar er is zeker geen sprake van een grote revolutie zodat we zouden kunnen zeggen: nu kunnen we wel inpakken. Het recht op abortus staat onder druk, er is nog veel seksueel geweld. Wel is het zo dat feminisme sinds een jaar of tien in de lift zit. Het is nu normaler dan tien jaar geleden om jezelf feminist te noemen. „Sinds 2020 geef ik elke donderdagavond als vrijwilliger huiswerkbegeleiding aan kinderen uit groep 7 en 8. De kinderen hebben verschillende behoeften. Soms kunnen ouders ze niet helpen met hun huiswerk, bijvoorbeeld omdat ze het Nederlands niet goed genoeg beheersen. Het kan ook zijn dat het kind om sociale redenen extra support nodig heeft. Ik vind dit heel erg leuk om te doen. Vrijwilligerswerk met kinderen heeft een heel andere energie dan mijn normale werk. Het is heel real. En vrijwilligerswerk is heel belangrijk voor de samenleving. Ik woon in een buurt in Rotterdam waar mensen de handen uit de mouwen steken om elkaar te helpen en dingen te doen die de overheid zou moeten doen. Maar dat gebeurt niet. Wat wil je, nu we in Nederland al dertig jaar VVD-beleid hebben?” „Een bijzonder object in mijn huis is het schaaltje dat ik kreeg van mijn Palestijnse ex. Ik heb hem ontmoet in de trein, of all places. Hij is in Canada geboren. Zijn ouders waren Palestijnse vluchtelingen. Dan ben je zelf ook vluchteling, geloof ik. We hebben vier jaar een relatie gehad, tot in 2021. Het is een keramieken schaaltje uit Gaza, het voelt als een spiritueel item in mijn huis. Als ik verhuis gaat er heel veel plastic omheen. „Het is heel bijzonder voor mij om te zien hoeveel pro-Palestijnse protesten er tegenwoordig zijn. Als ik in 2019 ging demonstreren voor de Palestijnse zaak waren er misschien dertig mensen. Dit jaar waren er 150.000 mensen in Den Haag, vorige week nog 250.000 in Amsterdam. Het is nu minder een taboe in Nederland om pro-Palestijns te zijn. Tegelijk vind ik het heel verdrietig dat zoveel mensen het veroordelen en dat er nog steeds niks gebeurt. Maar ik voel ook dankbaarheid dat nu zoveel mensen demonstreren. „Dit is misschien wel een hot take, een pittig standpunt, maar mensen zeggen altijd: ik heb geen tijd voor vrijwilligerswerk. Nou, ik werk ook 40 uur en heb er tijd voor kunnen maken. Ik zou het mooi vinden als iedereen zou nadenken hoe ze iets terug kunnen geven. Of dat nu als grensrechter is bij een voetbalclub of in het naaicafé mensen leren een gat in een trui te repareren. Of met kinderen werken, of met ouderen, of papierprikken in de natuur. Wat ik mooi vind om te zien: vier jaar geleden begon ik met kinderen in groep 3 die nog nauwelijks konden schrijven. Nu kunnen ze dat wel en gaan ze naar de middelbare school.” Anne: „Ik ben anti-tikkie. Als ik met vrienden ben wil ik niet zakelijk doen. Ik koop nu een koffie voor jou, de andere keer betaal jij.” „Ik doe weekboodschappen. Ik bedenk in het weekend wat ik die week wil eten. Dan kook ik drie keer. De boodschappen bestel ik meestal. Als ik elke dag naar de supermarkt zou gaan, dan zou ik elke dag afbakpizza halen. Ik zie dit niet als discipline. Het is meewerken met je eigen hoofd! Maar ik hou niet van mealpreppen: dat je elke dag rijst met kip en broccoli eet of zo. Ik heb een arsenaal aan recepten, dingen die ik lekker vind. Ik bereid meestal twee keer een oud recept en één keer een nieuw recept. Tijdens het koken luister ik meestal naar een podcast.” „Mijn laatste vakantie: twee weken naar Italië en Griekenland. Die kostte 2.000 euro.” „Ik koop meestal nieuw, maar koop weinig.” „Eén keer per week. En één keer per maand komt er een schoonmaakster om de oven en de koelkast schoon te maken en dat soort dingen.” „Ik heb nooit een miskoop gedaan.” „Ik heb een halfjaar lang precies bijgehouden waar ik geld aan uitgeef. Dat is vooral eten en andere mensen trakteren – mensen waar ik van hou. Ik voel me daar niet schuldig over – al weet ik dat het ook anders kan. Het is een keuze.” „Ik heb een goed potje. Stel dat ik geen werk meer heb, dan kan ik het wel een jaar uitzingen – minstens. Ik ben nu aan het nadenken wat ik met mijn geld ga doen op een verantwoorde manier. Hypotheek aflossen, doneren? Ik denk: wil je eindeloos sparen en geld in een varken bewaren? Ik weet niet of dat de beste besteding van mijn geld is. Daarom wil ik meer bewust nadenken hoe ik met mijn geld omga. Doneren doe ik nu ook al, maar dan maandelijks.” „Luister een podcast terwijl je je huis schoonmaakt! Mijn favoriete podcasts komen eens per week uit, dus die luister ik terwijl ik schoonmaak. Ik luister The Vergecast van techtijdschrift The Verge, een best wel kritische podcast over technologie, en de Britse podcast You’re Dead to Me, met een historicus en een comedian. Die podcasts duren een uur en in één uur kan ik heel wat van mijn huis maken. Je doet iets leuks terwijl het ook nuttig is. Dus dat is mijn superproductiviteits-tip.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/sGc1bvPtsyZWqYz_og2LiQxO3wE=/1280x/filters:no_upscale()/s3/static.nrc.nl/wp-content/uploads/2025/10/08114335/data138462148-22e80d.jpg'/>]]></description>
      <guid>https://nrc.nl/nieuws/2025/10/10/75-procent-heeft-een-migratieachtergrond-ik-zeg-altijd-ik-woon-in-een-hele-rijke-buurt-a4908814</guid>
      <pubDate>Fri, 10 Oct 2025 07:02:30 +0000</pubDate>
    </item>
    <item>
      <title><![CDATA[Leonie werd verliefd op  Shaeb uit Ethiopië, sinds mei hebben ze een dochter]]></title>
      <description><![CDATA[<p>Leonie: „We hebben elkaar in mei 2022 ontmoet via gemeenschappelijke vrienden. Toen ik Shaeb zag, dacht ik: wow, hij is zo knap! Het was zomer en we waren veel buiten met die vriendengroep. Later merkte ik dat hij ook heel aardig en grappig was.” Shaeb: „Het contact was in het begin vriendschappelijk.” Leonie: „Ik had nog wat met iemand anders. En toen ik weer vrijgezel was, in oktober van dat jaar, zag ik hem in een bar en dacht ik: dit is mijn kans! Toen is het wat geworden. Shaeb woonde nog in een azc hier in Utrecht en ik deelde een huis met een ander meisje. Hij was vaak bij mij, vooral toen hij kort daarna naar een azc in Delft werd overgeplaatst. In augustus vorig jaar ben ik zwanger geworden en zijn we een huis voor ons gezin gaan zoeken.” Shaeb: „Dat Leonie zwanger was, gaf ons de energie om heel actief op zoek te gaan. Tot die tijd kon het ons niet zo heel veel schelen, maar nu kwam er iemand anders aan! We moesten echt iets vinden.” Leonie van Bruggen (33) en Shaeb Ahmed Ismael (26) wonen met hun pasgeboren dochter Nuura in Rijnvliet, een nieuwbouwwijk in Utrecht. Zij werkt bij Villa Vrede, een dagopvang en activiteitencentrum voor ongedocumenteerde mensen in Utrecht. Shaeb is fietsenmaker bij fietsenwinkel Laag Catharijne. Hij heeft een tijdelijke verblijfsvergunning en weet nog niet of hij in Nederland mag blijven. Sinds ze een baby hebben bestellen ze vaak eten omdat ze te moe zijn om te koken. Leonie: „We hebben ons overal ingeschreven waar we maar konden. En toen hebben we gelukkig tijdig deze woning gevonden. Een appartement in een nieuwbouwwijk bij Utrecht. Oktober vorig jaar zijn we hierheen verhuisd.” Shaeb: „En Nuura is geboren op 29 april dit jaar.” Leonie: „Shaeb had meteen een hele lijst mogelijke jongens- en meisjesnamen, ik had nog geen idee. ‘Nuur’ (voor een jongen) en ‘Nuura’ (voor een meisje) was wel een van de favorieten. Toen ik tijdens mijn zwangerschap op reis ging naar Jordanië, ontmoette ik in een Palestijnse wijk een meisje dat ook Nuura heette. Dat was voor mij de bevestiging dat ze zo moest gaan heten.” Shaeb: „De naam betekent licht, helder. Want zij heeft licht gebracht voor ons. Dankzij haar hebben we dit huis gevonden!” Leonie: „Ik heb na mijn master Conflict Studies and Human Rights een paar jaar in Oost-Afrika gewoond en gewerkt, onder meer in Rwanda. Daarna heb ik als vrijwilliger in azc’s gewerkt. Sinds vijf jaar werk ik als coördinator bij Villa Vrede, een dagopvang voor ongedocumenteerde mensen in Utrecht. We bieden onder andere ontbijt, warme lunch, ontspanning, hulp, maar ook dagbesteding – zoals Nederlandse les, computerles, tuinieren, sporten. Ik werk samen met een andere coördinator en 55 vrijwilligers. Wij merken: hoe naarder de politiek wordt, hoe meer steun we uit de samenleving krijgen. Sinds dat belachelijke idee van strafbaarstelling bieden bijvoorbeeld veel mensen zich bij ons aan als vrijwilliger. Zoiets werkt averechts. Utrecht is een fijne, inclusieve stad. Er zijn hier veel mensen die een hand uitsteken naar iemand anders.” Shaeb: „Ik ben fietsenmaker. Dat vak heb ik al geleerd als 9-jarige, in Ethiopië. Ik kreeg een fiets van mijn moeder en als hij stuk ging, bracht ik hem naar een fietsenmaker. Ik keek altijd erg goed naar hoe hij alles repareerde. Ik vond dat echt interessant. Daarna begon ik mijn fiets zelf te repareren. Later ben ik, in Ethiopië, fietsen gaan verhuren. Als die stuk gingen, maakte ik ze ook zelf.” Leonie: „In Nederland zijn we sneller geneigd iets te vervangen, Shaeb heeft geleerd alles zelf te repareren.” Shaeb: „Dat is waar je fietsenmaker voor bent. Ik werk sinds vorig jaar in de Utrechtse fietsenwinkel Laag Catharijne en heb veel lol met mijn collega’s, die uit allerlei landen komen. Welke taal we spreken? Fietstaal.” Leonie: „Shaeb spreekt nog niet heel goed Nederlands in het dagelijks leven, maar kent wel fietstermen – dus op zijn werk gaat Nederlands praten makkelijker.” Shaeb: „Na mijn aankomst in Europa, in 2016, heb ik gewoond in Italië, Frankrijk, Duitsland en toen weer in Frankrijk. Daar moest ik op een gegeven moment op straat slapen, omdat mij geen opvang meer geboden werd. Ik was met mijn neef en de winter kwam eraan. Toen hebben we besloten naar Nederland te gaan. Daar ben ik aangekomen in 2021. Ik weet nog niet of ik mag blijven. Ik heb nu een tijdelijke verblijfsvergunning. Of trouwen het probleem zou oplossen? Ik wil niet trouwen voor papieren, maar voor de liefde.” Leonie: „Trouwen lost het niet op. Vroeger wel, maar nu niet meer. De IND maakt het zó moeilijk voor mensen om documenten te krijgen. Zelfs als je met iemand trouwt, moet je eerst terug naar je land van herkomst om daar de inburgeringstoets te maken. Daarna pas kun je terugreizen met papieren.” Shaeb: „Ik ben opgegroeid in Dire Dawa, de tweede stad van Ethiopië. Op mijn 17de heb ik Ethiopië verlaten. Ik heb gereisd door Soedan, Libië en toen op een houten boot met tweeduizend mensen naar Italië. Ik was niet bang om dood te gaan op zee. Dying is dying. En water is leven, dus het is oké als je sterft op zee. Het is beter dan dat je doodgeschoten wordt. En je sterft samen met veel mensen, dus je bent niet alleen. Ik heb onderweg veel mensen zien sterven die ziek waren geworden, bijvoorbeeld door een tekort aan eten of aan tuberculose. Er waren geen medicijnen. Als je ziek wordt, heb je simpelweg pech. Het heeft me een jaar en drie maanden gekost om van Ethiopië in Italië te komen en ik heb in die tijd veel gezien wat ik me liever niet herinner.” Leonie: „Nederlandse mensen stellen altijd veel vragen. Maar ze beseffen daarbij soms niet dat het voor vluchtelingen vaak heel pijnlijk is om erover te praten.” Shaeb: „Ik voel pijn als ik erover moet praten. Dus dat doe ik liever niet. Ik wil niet praten over het verleden. Ik wil er nu op focussen een cool daddy te zijn. Een daddy cool!” Leonie: „Ons leven is natuurlijk wel veranderd sinds we een baby hebben. Normaal gingen we, als we thuis kwamen na werk, op de bank zitten, nu hebben we er een baan bij. Als Nuura om acht uur in bed ligt, gaan wij pas koken. Dikwijls zijn we daar te moe voor, dan bestellen we wat. We hebben er op zeker ogenblik een sport van gemaakt om te testen wat de beste Indiër in Utrecht is. Soms bestellen we ook pizza of pasta. Nuura is gelukkig een heel makkelijke baby.” Shaeb: „Ze slaapt ’s nachts supergoed en huilt alleen als ze honger heeft of wil slapen.” Leonie: „Mijn hobby’s zijn dansen, klimmen, gitaar spelen en buiten sporten. Shaeb houdt ervan met vrienden af te spreken.” Shaeb: „Ik hou ook van fietsen. Verder zijn mijn vrouw en mijn dochter mijn hobby .” Leonie (vertederd): „Ah…” Shaeb: „En hun mijn moedertaal te leren.” Leonie: „Ik heb een boek afgerekend voor een vriendin op het International Literature Festival, hier in Utrecht.” Elke dag. Een maxi cosi voor op de fiets. „Nieuw”, zegt Shaeb. „Voor mij maakt het niet zoveel uit”, aldus Leonie. „We maken niet schoon”, grapt Shaeb. „Het kan hier heel rommelig worden”, zegt Leonie, „vooral sinds de baby. We gaan eigenlijk pas écht opruimen als er bezoek komt!” Een jasje voor Nuura, te klein gekocht op Vinted. Soms is dat Leonie, soms Shaeb. Leonie: „Aan besteld eten wanneer het eten niet lekker blijkt en je beseft dat je zelf lekkerder kan koken.” Shaeb: „Ik spaar bij de ASN omdat ik mijn gezin moet onderhouden. En misschien wil mijn dochter wel een auto als ze straks ouder is!” Leonie: „Als je een goedkope supermarkt zoekt, ga dan niet naar Lidl maar naar bijvoorbeeld Aldi of Dirk. Want het moederbedrijf Lidl is actief is als investeerder in de Israëlische techindustrie, dus veel van het geld dat in Lidl wordt uitgegeven gaat naar Israël.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/YXR9kw9PKlrb42laoAaP3kKbUPM=/1280x/filters:no_upscale()/s3/static.nrc.nl/wp-content/uploads/2025/09/30135824/data138110103-305fa7.jpg'/>]]></description>
      <guid>https://nrc.nl/nieuws/2025/10/03/leonie-werd-verliefd-op-asielzoeker-shaeb-sinds-mei-hebben-ze-een-dochter-a4907943</guid>
      <pubDate>Fri, 3 Oct 2025 07:02:30 +0000</pubDate>
    </item>
    <item>
      <title><![CDATA[‘Ik heb het idee dat de  oudere generatie niet snapt waar wij mee bezig zijn’]]></title>
      <description><![CDATA[<p>Dianne: „We zijn een hecht, gezellig studentenhuis. De deuren staan altijd open en we lopen makkelijk bij elkaar naar binnen. Als ik thuiskom na een dag werken of studie, doe ik altijd even een rondje om te kijken wie er thuis is, en om te kletsen.” Roel: „We gaan in de zomer een week met elkaar op vakantie en hebben één keer in de maand huisavond. Dan plannen we iets leuks om met z’n zessen te doen. Bowlen, escaperoom of we doen mee met een pubquiz.” Dianne: „Meestal eindigen we in de middenmoot, maar één keer was ik niet mee en werden ze meteen een-na-laatste. De troostprijs staat nu in de gang.” Roel: „We zijn nogal linksig met z’n allen. Soms zeg ik voor de grap iets heel rechts, dan ben ik ‘right wing Roel’. Onze humor is dat we elkaar – op een lieve manier – graag mogen afzeiken. Ik wrijf Sjoerd bijvoorbeeld graag in dat hij al bijna 30 is.” Sjoerd: „En soms pest ik Dianne door te zeggen dat God niet bestaat. Ze is een christen en we zaten in een discussie waarin zij mij ook uitdaagde. Ik hou verder heel veel van Dianne, hoor.” Dianne: „We zijn een soort broers en zussen met elkaar. Beetje uitdagen, elkaar op de kast jagen, dat vinden we leuk. We lachen veel met elkaar.” Roel Zeilstra (25), Dianne Krist (24) en Sjoerd Veenman (28) wonen in een studentenhuis in Nijmegen, samen met nog drie huisgenoten. Roel is afgestudeerd aan de pabo en werkt nu in een buitenschoolse opvang. Dianne is net begonnen aan een master journalistiek aan de VU in Amsterdam en werkt daarnaast in de horeca en als drager bij uitvaarten. Sjoerd heeft toegepaste psychologie gestudeerd. Hij werkt nu als kickboksinstructeur, speelt in twee bandjes en is persoonlijk begeleider in de zorg. Roel en Sjoerd verdienen allebei een half keer modaal, Dianne kan wegens haar master minder werken en verdient nu een kwart modaal. Roel: „We zijn met drie mannen en drie vrouwen. Dat werkt heel goed.” Dianne: „Ik ben bijvoorbeeld een beetje slordig met de afwas bijhouden. Met alleen vrouwen zou ik bang zijn dat ze achter mijn rug zouden smiezen: oh, ze heeft de afwas weer niet gedaan. Roel roept gewoon: Dianne, afwassen, nu!” Sjoerd: „Door samen te wonen krijg je ook een ander perspectief mee. Over veiligheid voor vrouwen op straat bijvoorbeeld. Met alleen maar mannen krijg je toch minder mee wat dat met iemand doet.” Dianne: „Per verdieping hebben we de schoonmaaktaken verdeeld. Iemand doet de keuken, een ander de badkamer en de derde doet het afval.” Sjoerd: „De gang stofzuigen doen we tussendoor. Meestal diegene die een schoon huis het belangrijkste vindt.” Roel: „Dus jij niet.” Sjoerd: „Ik doe het niet zo vaak, nee.” Roel: „In juli ben ik afgestudeerd van de pabo. Tijdens de opleiding heb ik gemerkt dat het ontzettend veel van je vraagt om leerkracht te zijn. Na een stagedag voor de klas kwam ik eigenlijk altijd overprikkeld thuis en kon ik alleen nog maar op de bank liggen. Dan kon ik ook lastig meer met jullie praten.” Sjoerd: „Je had ook wel echt een zware klas volgens mij.” Roel: „Ja, mijn afstudeerstage was in het speciaal onderwijs. Dat was best intens. Na de opleiding dacht ik daarom: is dit echt wat ik wil? Toen heb ik besloten om eerst bij een bso te gaan werken en dat bevalt ontzettend goed. In de ochtenden ben ik met Thijs, ook een huisgenoot, bezig met een start-up. We willen een online leeromgeving maken voor hoogbegaafde kinderen die iets meer uitdaging zoeken. ’s Middags ben ik dan sociaal en lekker actief met de kinderen in de weer. En in de weekenden ben ik veel met mijn vriendin, Mirjam. Voor mij kan het eigenlijk niet beter op dit moment. Mijn omgeving staat helemaal achter mijn keuze, maar mensen daarbuiten reageren soms wat meer afwijzend. Zo van: hu, je bent toch opgeleid om voor de klas te staan, waarom ga je niet gewoon werken?” Dianne: „Ik heb weleens het idee dat een oudere generatie niet helemaal snapt waar wij mee bezig zijn. Ik studeer niet om zoveel mogelijk geld te verdienen voor een huisje-boompje-beestje. Dat is niet mijn doel. Ik wil werk doen waar ik energie van krijg en waar ik de wereld een beetje beter mee maak.” Roel: „Mooi!” Dianne: „Ja, dank.” Roel: „Angela de Jong had laatst in een column gezegd dat de GroenLinks-PvdA stemmende Gen-Z’ers maar eens van de bank moeten komen en aan het werk moeten, in plaats van op TikTok te zitten en weer een reis te maken naar Bali – zoiets. Nou, dan voel ik me niet aangesproken. Ook al zijn wij misschien officieel Gen-Z’ers.” Sjoerd: „Dat zei een vorige generatie toch ook al over de jongeren toen? Dat is gewoon een terugkerend iets. En TikTok – dat heb ik verboden hier in huis. Tenzij je bespioneerd wil worden door de Chinese overheid. Sowieso heb ik geen Facebook, Snapchat en Insta meer op mijn telefoon. Het is zo’n tijdverspilling! Je zit te scrollen en opeens ben je een uur verder en is je brein helemaal uitgeput. Daar moet je gewoon mee kappen.” Roel: „Wij zijn geluksvogels dat we hier mogen wonen. Het is zo goedkoop. Ik betaal 285 euro per maand voor mijn kamer.” Dianne: „Ik 400 euro, de grootste kamer van het huis.” Sjoerd: „De kamers zijn echt goed te doen, ja. Toch is het bij mij momenteel een beetje krap om rond te komen. Dat komt omdat ik aan het sparen ben voor een reis van drie maanden naar Amerika. Ik wil daar zoveel mogelijk muziek maken en mensen leren kennen. Daar heb ik 10.000 euro voor nodig; het liefst meer. Dus om te besparen eet ik nu veel dingen met linzen. Da’s goedkoop en je krijgt toch proteïne binnen.” Dianne: „Voor mij is het nu ook wat krapper. Ik werkte altijd twee, drie keer in de week bij mijn bijbaantjes. Maar nu met mijn master lukt dat echt niet meer. Dus ik heb mijn lening van DUO weer aangezet. Daar maak ik me wel een beetje zorgen over, voor later. Ooit was de rente natuurlijk nul procent, maar nu is die 2,5 procent of zoiets?” Sjoerd: „Ik heb ook een studieschuld en voel me gepiepeld door het kabinet. Ze hadden beloofd dat die hoge rente nooit ging gebeuren. En toen is het toch via een half procent naar die 2,5 procent gegaan. Ik wil ooit wel op mezelf gaan wonen, maar dat wordt lastig waarschijnlijk. Het is logischer dat je eerst samen met een vriend iets gaat zoeken.” Roel: „Ik heb altijd best wel zuinig geleefd en spaargeld opgebouwd, maar dat is bij lange na niet genoeg om iets te kunnen kopen. En voor nu is het hier in huis ook nog veel te leuk. We zitten allemaal in dezelfde fase van afstuderen of net werken.” Sjoerd: „Precies. Het is gewoon zonde van je tijd en geld om iets in je eentje te gaan huren. Hier is het echt veel gezelliger.” Sjoerd: „15 euro voor drankjes tijdens een date. We hebben de rekening gesplit. Progressief, hè?” Dianne en Roel allebei voor koffie met vrienden of studiegenoten: 16 en 12 euro. Elke dag. Dianne: „Soms fietst iemand op de terugweg al langs de Appie en neemt diegene boodschappen mee. Andere keren gaan we samen.” De kosten worden verdeeld via een Wie Betaalt Wat-rekening. Roel een fitness-jaarabonnement voor 227 euro. „Dat is een abonnement waarmee je ook naar het zwembad kan. Dan is het best voordelig.” Dianne een knipbeurt bij een speciale krullenkapper, 80 euro. Sjoerd zanglessen met twee andere bandleden: 70 euro voor vijf keer. Sjoerd: „Zullen we het in koor zeggen? Tweedehands.” Roel: „In principe alles, behalve ondergoed.” Dianne: „Schoenen koop ik meestal ook wel nieuw, want daar doe je lang mee. Maar voor de rest inderdaad alles tweedehands.” Sjoerd: „Een reis naar Amerika voor drie maanden. Daar heb ik wel minimaal 10.000 euro voor nodig.” Dianne: „Ik kan nu niks sparen.” Roel: „Voor een koophuis. Ooit.” Dianne: „Tijs!” Roel: „Inderdaad Tijs, onze huisgenoot. Hij heeft laatst onze overvolle besteklade uitgezocht. Daarna heeft hij negentig lepels en zeventig vorken naar de kringloop gebracht.” De huisgenoten koken om de beurt. Het favoriete huisgerecht is een wrap met humus, daarop een vegetarische kipschnitzel, een beetje sla, komkommer en dan sriracha-saus. Roel: „Vlees. Ik weet dat het slecht is voor de aarde, en de dieren. Maar toch vind ik het voor één keer per week lekker.” Dianne: „Nieuwe kleren. Als ik dan iets gekocht heb, denk ik: eigenlijk had ik dit op Vinted moeten kopen.” Sjoerd: „Koop gedroogde bonen of linzen in zo’n halvekilozak. Die zijn goedkoop, je kunt er lang mee doen en het vult goed.” Roel: „Wacht een week als je een impulsaankoop dreigt te gaan doen. Vorige week zag ik een leuk soort digitaal typemachientje. Dat leek me opeens wel lachen. Maar nu, een week later, denk ik: nee joh, dat heb ik echt niet nodig.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/kD3LJUCwSbiPu2ljmnrJCuVVW0o=/1280x/filters:no_upscale()/s3/static.nrc.nl/wp-content/uploads/2025/09/24125334/data137812969-1dc967.jpg'/>]]></description>
      <guid>https://nrc.nl/nieuws/2025/09/26/ik-heb-het-idee-dat-de-oudere-generatie-niet-snapt-waar-wij-mee-bezig-zijn-a4907298</guid>
      <pubDate>Fri, 26 Sep 2025 07:02:30 +0000</pubDate>
    </item>
    <item>
      <title><![CDATA[‘We zijn geen mensen die eerste viool willen spelen’]]></title>
      <description><![CDATA[<p>Jeanita: „Opstaan doen we tussen 06.30 en 07.30 uur, het wisselt. Wout staat meestal vroeger op dan ik. Dan gaat hij vaak zwemmen in het kanaal hier vlakbij ons huis in Amsterdam-Noord. Dat doet-ie zomer en winter.” Wout: „In de winter draag ik wel een wetsuit, maar tot eind oktober is dat niet nodig. Soms als je erin springt denk ik wel: waar ben je mee bezig? Maar vervolgens wordt ’t steeds lekkerder. En dan moet je er net uit zijn voordat je onderkoeld raakt. Voordat onze jongste dochter Ida (1,5) geboren werd, deed ik het vijf tot zes keer per week, nu nog een tot drie keer. In de winter begin ik met een wetsuit, en daarna zwem ik ook nog even zonder.” Jeanita: „Hij komt altijd bibberend thuis. Dan is hij helemaal aan ’t shaken als hij aan zijn ochtendkoffie zit.” Wout: „Het geeft wel een kick en vaak heb ik het gevoel dat ik de hele dag nog het effect voel, een soort tinteling.” Jeanita Vriens (42) en Wout van Tongeren (43) wonen sinds 2015 in een huis met tuin in Amsterdam-Noord. „We hebben drie kinderen”, zeggen ze. Hun zoontje Leen is in 2017 na een probleemloze zwangerschap stilgeboren. Daarna is in 2018 hun oudste dochter Aafke geboren en in 2024 hun jongste dochter Ida. Jeanita is violist in het Ragazze Quartet, Wout dramaturg bij Nationale Opera en Ballet. Haar grootste hobby is breien/haken. Wout houdt erg van tuinieren en planten opkweken. Daarnaast luisteren ze veel naar luisterboeken. Samen verdienen ze 2,5 keer modaal. Jeanita: „Ik heb Wout ontmoet via een celliste die met mij in het Ragazze Quartet speelde. Zij had een relatie met de beste vriend van Wout. Die dacht dat wij wel een match waren. Dus hij nam Wout mee naar een concert. Daarna kwam Wout nog een keer naar een concert en toen heeft hij me mee uit eten gevraagd.” Wout: „Ik zag Jeanita en dacht: wat een mooie lange vrouw met krullen.” Jeanita: „Ik vond Wout heel gevoelig en begaan met mensen en superslim. Ja, dat vond ik heel aantrekkelijk. Het duurde wel even van mijn kant voordat ik verliefd werd. Hij had een vouwfiets – dat vond ik niet sexy! We gingen een paar keer op date, maar er gebeurde niet echt iets. Dus toen heb ik gezegd dat ik ons meer als vrienden zag. Maar even later, toen we elkaar gedag gingen kussen op de wang, kuste hij met opeens op de mond.” Wout: „Jeanita had gezegd dat als ik méér dan vriendschap wilde, ik dan ook maar initiatief moest nemen. Oké, dacht ik, misschien moet ik dat dan maar doen. Dat zoenen veranderde alles.” Jeanita: „Toen was het aan! We zijn getrouwd in 2015. En in 2017 was ik zwanger van onze zoon Leen. Hij is de 39ste week van mijn zwangerschap stilgeboren. Dat was een donderslag bij heldere hemel. Hij was tot dan toe gezond en bewoog veel. Maar op een avond dacht ik: wat gek, ik voel ’m helemaal niet bewegen. Toen zijn we voor de zekerheid naar het ziekenhuis gegaan.” Wout: „En toen bleek dat hij al geen hartslag meer had.” Jeanita: „Leen is op 13 maart overleden. En op 15 maart moest ik bevallen van een dood kind. Ik was toen geneigd voor een keizersnede te kiezen maar dat doen ze in Nederland alleen als er gevaar is voor moeder of kind. En het herstel na keizersnede schijnt zwaarder te zijn. Achteraf blijkt dat het psychisch heel belangrijk geweest is om door die bevalling heen te gaan. Dat was een onderdeel van ons rouwproces.” Wout: „We waren die dag heel intens samen, met elkaar en met hem. En het was ook echt een mooie dag. Toen hij net geboren was, waren we er heel vol van en heel gelukkig.” Jeanita: „Het was voor het eerst dat we een kind op de wereld zetten. Het was een prachtig voldragen kind, maar hij leefde niet.” Wout: „Door alle pijn en verdriet en onmacht heen voelden we ons heel erg gesteund door vrienden en familie en alle mensen in het ziekenhuis. De verloskundige is een vriendin van ons geworden.” Jeanita: „Na de geboorte heeft hij nog een week bij ons thuis in een wieg gelegen, dezelfde waar ik en mijn moeder ook in gelegen hadden. Toen hebben we hem begraven. Er waren heel veel mensen en ik heb viool gespeeld. Uiteindelijk had ik niet liever gehad dat Leen er helemaal niet was geweest. Ik heb contact met hem gehad in mijn buik. Negen maanden lang heb ik heel veel liefde en contact gevoeld.” Wout: „Ruim anderhalf jaar later is onze dochter Aafke geboren.” Jeanita: „Je bent zo voorbereid en klaar voor het ouderschap – dat kun je niet stopzetten. Maar Aafke, nu 6, is geen vervanging voor Leen. We fantaseren nog steeds hoe zijn leven had kunnen zijn. En ik denk altijd: er had hier een jongetje van 8 aan de tafel moeten zitten met zijn zusjes. Ik denk eraan hoe anders het voor hen was geweest met een grote broer op te groeien. Aafke maakt tekeningen van hem met teksten als ‘Ik mis je, Leen’. Ze vertelt ook altijd zonder drama dat ze een broertje heeft dat dood is.” Wout: „Ze weet wat een grote gebeurtenis het in ons leven is. En we gaan regelmatig naar het graf, dus ze kent die plek. Ik denk dat het net is als met een oorlogsverleden: als het niet wordt uitgesproken, gaat het meer in de weg zitten in een familie.” Jeanita: „Als je er open over bent, kan iedereen zich uiten.” Wout: „Ik ben sinds 2017 dramaturg bij Nationale Opera en Ballet. Ik adviseer de regisseur en als er een nieuwe opera gemaakt wordt, denk ik mee met de schrijver van het libretto en de componist. Een dramaturg is een soort eerste toeschouwer, iemand die het maakproces van nabij volgt, goed luistert en meepraat: wat willen we vertellen? Soms moet je anderen herinneren aan wat ze willen. Of zeg je: volgens mij, als je ’t zo aanpakt, dan komt ’t zus of zo over op het publiek. Je moet met het team meedenken maar ook kritische afstand bewaren. En vooral niet op de stoel van de regisseur willen gaan zitten.” Jeanita: „Ik speel sinds 2007 viool bij het Amsterdamse Ragazze Quartet, een strijkkwartet dat bestaat sinds 2001. We treden regelmatig op, repeteren veel en daarnaast is het veel plannen, overleggen, teksten schrijven. We organiseren ook muziekfestival September Me in Amersfoort, dat volgend weekend plaatsvindt. In het kwartet speel ik een begeleidende rol, een tussenstem. Niet de eerste viool.” Wout: „We hebben allebei een persoonlijkheid om niet helemaal op de voorgrond te willen staan. Misschien is dat de reden dat die vriend ons wilde koppelen.” Jeanita: „We zijn geen mensen die eerste viool willen spelen.” Wout: „Als we tweede viool spelen, komen we meer tot ons recht.” Jeanita: „Aafke zit sinds kort op vioolles, na lang zeuren. Van mij hoefde het niet, ze zat al op ballet en zwemles. Maar ze wilde het echt en ze gaat als een malle! Op Koningsdag heeft ze al 40 euro verdiend met vioolspelen op straat.” Jeanita: „Geld voor een kinderkledingkast die ik verkocht heb aan iemand hier in de buurt.” „We wonen naast een Plus-supermarkt maar ik doe elke zaterdagochtend weekboodschappen bij de Lidl”, zegt Wout. „Dat is zes minuten fietsen, maar de Plus is duurder en ik vind Lidl een heerlijke supermarkt! Ze hebben goeie noten, goed brood en altijd weer andere producten. Nu eens hebben ze een Italiaanse week met burrata of zo, je weet nooit zeker wat er is. En ze hebben een speciale sectie met boormachines, mannenpyjama’s en tuingereedschap. We hebben er ook eens een supboard gekocht, een surfplank om staand op te peddelen.” Een dure schoenenkast voor in de gang, op maat online besteld. Jeanita: „Aafke doet niet mee, helaas, maar ik zie liever één paar schoenen bij de achterdeur dan zes!” Ze kopen behoorlijk veel tweedehands, zoals een grote katoenen De Waard-tent. „Ik doe ook mee aan een kledingruil hier in Noord met zestig tot zeventig vrouwen die zakken kleding bij elkaar bezorgen”, zegt Jeanita. „Je kunt eruit halen en erin doen wat je wil. Er is een speciale zak voor kinderkleding en eentje voor volwassenen.” Aafke krijgt 50 cent per week. Bijna elke dag. „Dat moet ook wel met twee kleine kinderen”, aldus Jeanita. Een brillenplankje in de vorm van een egelsilhouet. Het zag er leuk uit, maar Wouts bril viel er steeds vanaf. Wout, want hij kookt ’t vaakst. Als Jeanita kookt, gebruikt ze Wouts weekboodschappen niet, maar koopt ze bij de Plus waar ze die dag zin in heeft. „Nieuwe kleding”, zegt Jeanita. Ze sparen nergens specifiek voor, maar willen ooit op reis naar Zuid-Afrika, als de kinderen wat ouder zijn. Wout: „Ga naar de Lidl!” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/qqbU4kDcNFm3kcV_y_BTZVGBeHk=/1280x/filters:no_upscale()/s3/static.nrc.nl/wp-content/uploads/2025/09/18151350/data137513956-9ce2ae.jpg'/>]]></description>
      <guid>https://nrc.nl/nieuws/2025/09/19/we-zijn-geen-mensen-die-eerste-viool-willen-spelen-a4906650</guid>
      <pubDate>Fri, 19 Sep 2025 07:02:31 +0000</pubDate>
    </item>
    <item>
      <title><![CDATA[‘Ik heb me altijd een wereldburger gevoeld’]]></title>
      <description><![CDATA[<p>„Tien jaar geleden heb ik in Myanmar mijn Zuid-Koreaanse vrouw Jinyoung ontmoet. In de zomer is zij drie maanden in Nederland, in de winter woon ik bij haar. We hebben ervoor gekozen om in twee landen te wonen, omdat we van beide culturen willen genieten. Ik zou ook niet permanent in Zuid-Korea willen wonen. Het is redelijk geïsoleerd, doordat het alleen aan Noord-Korea grenst. Je steekt niet even een grens over, zoals in Nederland. Andersom wil mijn vrouw niet permanent in Nederland wonen: ze vertaalt films, houdt zich bezig met weeskinderen en is lid van een schrijversorganisatie. Dat wil ze niet opgeven. In coronatijd zijn we getrouwd, omdat we elkaar anders niet mochten bezoeken. „Daarvóór ben ik altijd vrijgezel geweest en ik was ervan overtuigd dat dit ook zo zou blijven. Ik had een geweldig leven, met veel keuzevrijheid. Ik heb ook nooit een kinderwens gehad. Politiek, klimaatverandering, ik vond het niet verantwoord om kinderen in deze wereld te laten opgroeien, zonder te oordelen over anderen. Economisch zijn minder kinderen misschien niet handig, maar voor de planeet is het niet ongunstig. Peter van Bragt (70) volgde een hbo-opleiding klinische chemie en studeerde moleculaire biologie in Utrecht. Hij werkte als onderzoeker in de Verenigde Staten en had diverse internationaal georiënteerde functies in Nederland. Hij woont in een rijtjeshuis Breda en is getrouwd met Jinyoung, die het grootste deel van het jaar in haar geboorteland Zuid-Korea woont. Peters pensioen bedraagt 1,1 keer modaal. „Na mijn studie moleculaire biologie wilde ik in Afrika gaan werken, maar dat is niet gelukt. Toen kreeg ik in 1979 een aanbod uit de VS en heb ik ruim vier jaar in Texas gewerkt als onderzoeker humane genetica. Daar heb ik gezien wat conservatieve en progressieve krachten doen met een samenleving en dat heeft me gevormd tot een mens met een voorkeur voor het progressieve. Daarna heb ik altijd in internationale werkomgevingen gewerkt. Ik ben mijn loopbaan geëindigd als senior beleidsmedewerker internationalisering in het hoger onderwijs. Op mijn 61ste ben ik vrijwillig met vervroegd pensioen gegaan. Daarvoor had ik altijd geld opzijgezet. Het is een van de beste beslissingen in mijn leven geweest.” „Ik kook graag en heb ruim tweehonderd kookboeken in de kast staan.” „Mijn hele leven heb ik veel gereisd, voor mijn werk, maar ook privé. Ik heb me altijd een wereldburger gevoeld. Vroeger dacht ik: ik ga alle landen in de wereld bezoeken, maar dat gaat niet meer lukken. Ik heb onder meer de Sovjet-Unie en Oost-Duitsland gemist. Dat stemt me enigszins droevig, maar ik heb er toch zo’n tachtig bezocht. Overigens ben ik nooit in Parijs geweest en ook Londen heb ik maar één keer vluchtig gezien. Stedentrips bewaar ik voor als ik een rollator heb. „Al vanaf mijn vijftiende ben ik geïnteresseerd in de natuur. Ik heb bijna een jachtinstinct om dingen te ontdekken die ik nog niet heb gezien. Dat is helemaal uit de hand gelopen. Met een rugzak ben ik door Borneo getrokken en door de Egyptische woestijn. Ik heb gezeild van Papoea-Nieuw-Guinea naar de Salomonseilanden en in een Volkswagenbusje ben ik van Texas naar Alaska en terug gereden. En in mijn studententijd ben ik op de fiets naar Porto gereisd. Daar heb ik voor het eerst witte port gedronken. Sindsdien drink ik elke avond om zes uur een glaasje witte port met wat tapas erbij, ter onthaasting.” Peter houdt van koken en vooral van duiken. „Er zijn jaren dat ik wel driehonderd duiken heb gemaakt.” „Op mijn 25ste ben ik begonnen met sportduiken. Duiken is net als reizen naar andere culturen, je komt in een heel andere wereld terecht. Ik heb bijna vijfduizend duiken gemaakt, overal ter wereld, maar vooral in koude gebieden als Scandinavië, Antarctica en Patagonië. Documentaires over duiken in tropische wateren kan ik genoeg zien op tv. Zelfs in Nederland valt nog veel te ontdekken. Van alle biodiversiteit bevindt 80 procent zich onder water. „Er zijn jaren dat ik wel driehonderd duiken heb gemaakt, maar dit jaar blijft het beperkt tot zeventig à tachtig. Dat komt onder andere doordat mijn camper onlangs is gestolen. Ik had naar Oost-Polen gewild en Hongarije, en dat kon dus niet doorgaan. Maar ik ga ook wel eens een paar dagen naar Zeeland, dan besteed ik zeventig tot tachtig uur per week aan duiken en alles wat daarmee samenhangt, zoals mijn website over Nederlandse zeenaaktslakken bijwerken (blauwtipje.nl) en bijdragen leveren aan het biodiversiteitsonderzoek van Naturalis Biodiversity Center in Leiden. Tijdens het duiken maak ik natuurfoto’s, ik heb er honderdduizenden. Die gebruik ik onder andere bij het onderzoek voor Naturalis. Mijn hobby’s heb ik altijd geprobeerd nuttig in te vullen, met lezingen, publicaties en bestuursfuncties. Ik ben dus nooit in een gat gevallen na mijn pensioen – ik had het veel eerder moeten doen. „Naast reizen en duiken hou ik niet zoveel vrije tijd over. Ik lees wel boeken over andere culturen, dat is ook een vorm van reizen. Net als films kijken. Ik leef sober. Ik heb altijd een tweedehands auto gehad, heb een bescheiden huis dat ik deels zelf aan het isoleren ben, ik koop nauwelijks kleding en gooi nooit eten weg. Geld geef ik vooral uit aan duikreizen. „Hoe mijn vrouw en ik ons leven gaan inrichten als we echt oud worden, weten we nog niet. We zien het wel, daarover filosoferen heeft nog niet zoveel zin. Niet weten wat ik morgen ga doen, heb ik altijd beschouwd als een van de mooiste aspecten van mijn leven. Toen ik twaalf jaar geleden een vergevorderde vorm van darmkanker bleek te hebben, dacht ik dat alles anders zou worden. Twee jaar later liep ik mijn eerste marathon, in Barcelona. Later heb ik er nog vier gelopen, onder meer op Spitsbergen. Die ziekte was geen leuke periode, maar er is wel veel uit voortgekomen. Pluk de dag is mijn levenshouding. Ik geniet van het leven.” „Ik ga een paar keer per week naar de supermarkt en naar de Turkse winkel.” „De isolatie van de zolder.” „Zeven jaar geleden heb ik de spouwmuur laten isoleren voor 760 euro, maar de ventilatie werd verkeerd aangelegd, waardoor de vloer in de woonkamer nu vervangen moet worden. Kosten: 14.000 euro.” „Aan vrienden voor een gezamenlijk cadeau voor een jarige vriendin.” Beide. „Maar ik koop bijna niets. Ik doe jaren met kleding en heb niet veel met hebbedingetjes.” „Elke drie tot vier weken ga ik het hele huis door.” „Ik kook graag en heb ruim tweehonderd kookboeken in de kast staan. Als Jinyoung en ik samen zijn, eten we Koreaans, Nederlands of internationaal. Ik zal nooit een pizza bestellen.” „Aan vliegreizen. Maar de drang om te reizen is groter dan het schuldgevoel.” „Dat doe ik niet meer. Ik geef ruim minder uit dan er aan pensioen binnenkomt.” „Gooi zo min mogelijk weg, gebruik spullen tot ze versleten zijn of repareer ze. Wees tevreden met wat je hebt, dat spaart heel veel geld uit in deze maatschappij waar je wordt gepusht om te consumeren. Aan energie verbruik ik gemiddeld maar 35 euro per maand. Het scheelt natuurlijk dat ik in de winter in Zuid-Korea ben en zonnepanelen heb.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/rgqntneTb9_JHgJulNxDLASao6M=/1280x/filters:no_upscale()/s3/static.nrc.nl/wp-content/uploads/2025/09/11103714/data137164532-27830b.jpg'/>]]></description>
      <guid>https://nrc.nl/nieuws/2025/09/12/ik-heb-me-altijd-een-wereldburger-gevoeld-a4905788</guid>
      <pubDate>Fri, 12 Sep 2025 07:02:31 +0000</pubDate>
    </item>
    <item>
      <title><![CDATA[‘Op zondagavond in bed bespreken we: hee, hoe ziet jouw week er eigenlijk uit’]]></title>
      <description><![CDATA[<p>Sanne: „Mijn sambalproject is een uit de hand gelopen coronahobby. Of eigenlijk begon het nog eerder, in 2012, toen ik een tijdje in Mexico heb gewoond. Ik proefde daar de heerlijkste dingen en eenmaal terug in Nederland ging ik naar die smaken op zoek. Uiteindelijk vond ik die bij de Sambalman; een oude Surinamer die in Rotterdam vanuit zijn bakfiets potjes sambal verkocht. Superlekker! Maar tijdens covid kwam hij helaas niet meer buiten. Tegelijkertijd vloog ik hier helemaal tegen de muren omdat ik thuis moest werken. Toen ben ik zelf allerlei salsa’s en sambal gaan maken. Vrienden proefden dat en zeiden: dit is zo lekker, dit moet je gaan verkopen! Dat leek me meteen een leuk project. Met een vriendin heb ik toen een logo in elkaar geknutseld en de naam bedacht: ‘Sanne’s Tering Hete sambal’. Ik hou er wel van om een beetje te schuren.” Koen: „Sanne maakt regelmatig een grote batch sambal hier in de keuken. Die peperlucht is vrij intens. Je moet bijna een duikbril opzetten als je in de keuken moet zijn. Op die dagen probeer ik altijd op kantoor te gaan werken.” Sanne Rooijakkers (35) en Koen de Jong (29) wonen in een huurappartement in Rotterdam. Koen is sales director bij een digital agency. Sanne is accountmanager bij een evenementenplatform. Daarnaast maakt Sanne zelf sambal en andere hete producten onder de naam Sanne’s Tering Hete Sambal. Ze hebben dit jaar een appartement gekocht in een oud schoolgebouw in Rotterdam. Ze hopen er begin volgend jaar in te kunnen. Met z’n tweeën verdienen ze drie keer modaal. Sanne: „Mijn inschrijving bij de Kamer van Koophandel in Utrecht was ook nog een mooie scène. Die vrouw achter de balie was speciaal uit haar lunchpauze teruggekomen omdat ze wel eens wilde zien wie die Sanne nou was van de teringhete sambal. Vervolgens ontstond er discussie: is tering nou een scheldwoord of niet? Mag dat in je bedrijfsnaam? Na wat overleg riep ze in plat Utrechts over die hele afdeling: ‘Annie, tering mag gewoon, hoor!’ Haha, echt goud, die vrouw. Ik werk nu vier dagen bij mijn ‘echte’ baan, een platform in de evenementenbranche. Vrijdag is mijn sambaldag. Ik verkoop de sambal via mijn webshop en op markten of events. Ik krijg veel energie van dit soort zij-projectjes. Ik organiseer ook pitchavonden in Utrecht voor mensen met een goed horeca-idee. En… wat doe ik allemaal nog meer?” Koen: „Je hebt een wijnfestival.” Sanne: „O ja! Kijk, het is maar goed dat Koen erbij zit. ‘Nacht van de wijn’ is dat. Ik heb me vorig jaar ingekocht bij de organisatie en we zijn aan het kijken of we meerdere edities kunnen gaan organiseren.” Koen: „Ik heb meer een rechttoe rechtaan baan.” Sanne: „Jij bent sowieso meer de nuchtere van ons twee. Ik ben het ongeleide projectiel. Koen keeps me grounded.” Koen: „Die peperlucht is vrij intens.” Koen: „Ik werk fulltime bij DEPT, een digital agency. Je zou het ook een reclamebureau kunnen noemen ja, maar digital agency klinkt véél hipper natuurlijk. We zijn een internationaal bureau en bedenken en maken reclame-uitingen voor bedrijven. Hier in Rotterdam zitten we met 250 man op kantoor en ik ben verantwoordelijk voor het salesteam in Nederland en Denemarken.” Sanne: „Het is wel een work hard, play hard-wereldje.” Koen: „Dat klopt denk ik wel. We zijn met veel jonge mensen en als er iets gevierd kan worden, is het snel een party inderdaad. We werken op hoog tempo, met harde deadlines en ik wil nooit middelmatig werk leveren. Daar moet je soms een avondje of een weekenddag voor doorwerken.” Sanne: „Maar de cultuur is ook dat je daarvoor mag compenseren.” Koen: „Jazeker. Dit werk moet je in 40 uur kunnen doen, vind ik. Dus als het de ene week niet lukt, maak je dat de andere week weer goed. Qua werkdruk is het misschien wel bovengemiddeld, maar dit werk is geen burn-outrecept. De sfeer is superpositief. Aan de andere kant zijn er weinig mensen in onze industrie die dit tot hun pensioen doen. Dus ik ga ongetwijfeld ooit de overstap maken naar iets rustigers, maar voorlopig nog niet. Tenzij Sanne van haar sambalimperium een miljoenenbedrijf maakt natuurlijk. Dán ga ik lekker chillen in de tuin van onze villa.” Sanne: „En voor mij eens een lekker cocktailtje shaken.” Sanne: „Wij hebben weinig structuur in de week zitten. Dus als je zegt: vertel eens hoe een woensdag gaat – geen idee!” Koen: „Op zondagavond in bed bespreken we: hee, hoe ziet jouw week er eigenlijk uit? Wordt het druk op het werk? Wat voor avondprogramma heb je?” Sanne: „Werken doen we overal en nergens. Ik heb verder een pubquizteam in Utrecht, jij gaat voetballen.” Een koelkast vol herinneringen. Het huis staat vol met planten waar ze beiden met liefde voor zorgen. Koen: „Verder eet ik één keer in de week met vrienden en dan kijken we slechte televisie. Ex on the beach of lager, zeg maar. Dat is onze simpele avond. Ik moet voor werk ook af en toe naar Denemarken, heb ’s avonds nog vaak borrels of netwerkdingen. Dan gaat het best rap, met de dagen.” Sanne: „Ik ga wel goed op zo’n volle agenda. Tegenwoordig hebben veel van mijn vrienden jonge kinderen. Dus dan is het kindje bepalend voor wanneer en waar we kunnen afspreken. Dat vind ik niet erg hoor. Ik schik me graag en spring de trein wel in. Lekker boekje lezen. Prima.” Koen: „We zijn heel happy in de stad. We wonen hier op een superlocatie in Rotterdam. Je loopt de deur uit en kunt overal heen! Dat blijft gewoon heel erg leuk.” Sanne: „Al gaan we wel verhuizen. We hebben een appartement gekocht in een oud schoolgebouw in de wijk het Oude Noorden. Het gebouw wordt nu gerenoveerd en begin volgend jaar kunnen we er hopelijk in. Het is best een gedoe, zo’n verbouwing. Qua geld, communicatie, beloftes van bedrijven die anders uitpakken… het is wel een projectje, zeg maar. Waar ik naar uitkijk? Naar het bad in onze badkamer! Dat was mijn one and only eis.” Koen: „Ik kijk heel erg uit naar een goede, eigen werkplek. Want nu werk ik hier vanuit ons kamertje dat ook dienst doet als rommelhok, schoenenkast en washok, met de Lowlands-spullen van vorig jaar nog in de hoek. Ik heb wel zin dat het gewoon geregeld is, met de verhuizing.” Sanne: „En daarna gaan we op een dikke vette vakantie!” Campertickets voor Lowlands: 36,50 euro per persoon. Sanne: „We gaan met een hele groep vrienden, tien man. De kosten konden dus gedeeld door tien.” Koen: „We zijn nog niet op het punt in ons leven dat we weekboodschappen kunnen doen. Dan liggen die spullen maar te verpieteren in de koelkast.” Sanne: „Een motor, een Yamaha uit 1987, voor 1.250 euro. Ik heb in coronatijd mijn motorrijbewijs gehaald.” Koen: „De eerste termijnbetaling voor ons nieuwe huis: 43.000 euro.” Sanne koopt het liefste álles tweedehands. „Ik vind dat we wel wat kunnen minderen met z’n allen met spullen kopen.” Koen geeft meestal de voorkeur aan nieuw, al is hij wel van de vintage designmeubels. Sanne: „Ik!” Koen: „Sanne heeft een iets lagere tolerantie voor zooi dan ik.” Sanne kocht 500 sambal-etiketten met een typefout erop: de milliliters klopten niet. „Af en toe plak ik ze er toch op en zeg het er live bij dat het niet klopt.” Dat is Koen. „Ik heb vijf recepten die ik blind kan maken. De Thaise massamancurry is een favorietje.” Sanne: „Eten in een sterrentent. Ik vind het heel vet en ook het geld waard. Maar driehonderd euro op één avond uitgeven… dat vind ik lastig te verantwoorden aan mezelf.” De inrichting en verbouwing van hun nieuwe huis. Sanne: „Als het zou lukken 50.000 euro daarvoor te sparen, zou dat fijn zijn.” Niet beknibbelen op iets in huis wat je levensvreugd geeft. „Of het nou een robotstofzuiger is of een prullenbak met een automatische klep – koop het! Dat scheelt echt stress en gedoe.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/jOvVRVPr6mvezqPheLodlriqeDk=/1280x/filters:no_upscale()/s3/static.nrc.nl/wp-content/uploads/2025/09/05151809/data136837612-97f9f8.jpg'/>]]></description>
      <guid>https://nrc.nl/nieuws/2025/09/05/op-zondagavond-in-bed-bespreken-we-hee-hoe-ziet-jouw-week-er-eigenlijk-uit-a4905190</guid>
      <pubDate>Fri, 5 Sep 2025 07:02:32 +0000</pubDate>
    </item>
    <item>
      <title><![CDATA[‘Steeds verhuizen naar een ander land is intens’]]></title>
      <description><![CDATA[<p>Carolien: „In 1985 ging ik Japankunde studeren in Rotterdam.” Eric: „Ik werkte daar als studentassistent en studeerde economie. Japan was toen enorm in zwang, er werd zelfs gezegd dat de Japanse economie groter zou worden dan de Amerikaanse.” Carolien: „De studie Japankunde ging net dat jaar van start aan de Erasmus Universiteit.” Eric: „Ik had zelf toen al in Japan gewoond, van mijn vijfde tot mijn achtste. Mijn vader werkte bij Shell.” Carolien: „Voordat ik tijdens mijn studie voor een jaar naar Japan zou gaan, ging ik een keer met Eric thee drinken voor Japantips. We hadden toen allebei nog een andere relatie, we werden niet meteen verliefd. De vonk sloeg pas zo’n drie jaar later over.” Eric: „Op een zondagochtend zag ik haar lopen in het Museum Boijmans van Beuningen. Maar ik had haar nummer niet, dus dat zocht ik op in het telefoonboek.” Carolien: „Toen is het wat geworden en dachten we al snel: wat zou het leuk zijn om samen naar Japan te gaan. En dat hebben we gedaan.” Carolien van Tilburg (58) en Eric van Kooij (64) ontmoetten elkaar bij de studie Japankunde in Rotterdam. Eric werkt via Economische Zaken op Nederlandse ambassades in het buitenland. Zo woonden ze eerst zeven jaar in Tokio, toen vijf jaar in Beijing, zes jaar in Parijs en tussendoor in Nederland. Carolien werkte al die jaren onder meer als correspondent, ondernemer en manager. Nu zijn ze ruim zes jaar terug in Tokio. Ze hebben drie kinderen: Miki (28), Sil (22) en Fay (20). Ze verdienen samen 2,5 keer modaal. Eric: „Ik werkte inmiddels voor Economische Zaken en kon gedetacheerd worden op de Nederlandse ambassade in Tokio.” Carolien: „Uiteindelijk hebben we daar toen zeven jaar gewoond.” Eric: „Japan is een land van tempels en hightech. Tradities zoals de theeceremonie en haiku’s leven er nog steeds, maar het heeft ook een hippe, hypermoderne kant. Het is de grootste robotexporteur van de wereld, er rijden hogesnelheidstreinen door het hele land, de metro rijdt om de twee minuten. Tokio is enorm groot, er wonen 35 miljoen mensen in het urbane gebied. Ik kan hier uren door de stad lopen en elke keer andere dingen zien.” Carolien: „Japan is vol paradoxen. De mensen zijn soms heel gesloten, soms prettig gestoord. Wij wonen in het centrum van die gigantische stad maar ons huis is helemaal stil. Japan is leefbaar, er is een menselijke maat en een bepaalde zachtheid. Dat is de reden dat ik terug wilde. We hebben ook een paar jaar in Parijs gewoond, ten tijde van de aanslagen van 2015. Dat was voor ons als gezin aangrijpend. Japan is natuurlijk niet perfect, maar het is een maatschappij waar mensen veilig en met respect dicht op elkaar kunnen leven. Dingen op straat worden niet vernield. Iedereen staat links op de roltrap zodat mensen die haast hebben er rechts langs kunnen. Mensen zijn beleefd en houden rekening met elkaar.” Eric: „Na enige omzwervingen wonen we nu weer zes jaar in Tokio. We wilden onze jongste twee kinderen, toen 14 en 16 jaar, deze Japanervaring meegeven. Zij vinden het nu net zo fantastisch als wij.” Carolien: „We wonen op tien minuten lopen van Shibuya Crossing, het drukste kruispunt van Tokio, en van de wereld, vol neonverlichting.” Eric: „Elke minuut steken daar duizenden mensen over. Er zijn barretjes, restaurants, boetieks. Het is een geweldig leuke en levendige buurt.” Carolien: „En dat het heel veilig is, is een superbonus. We wonen bovendien vijf minuten van een groot park, het -Yoyogipark, met grote, oude bomen. Daar doen we elke avond een digestive walk. Het park is op z’n mooist in het voorjaar, als de kersenbloesems in bloei staan.” Eric: „Op de ambassade ben ik hoofd van de afdeling innovatie en technologie. Wat wij doen, is de samenwerking tussen Japan en Nederland op deze gebieden versterken. We kijken waar Nederland sterk in is en waar Japan sterk in is. We proberen die ecosystemen met elkaar te verbinden. Ik houd me bezig met de nieuwste technologieën. Fotonische chips, bijvoorbeeld. In chips zitten normaal elektronen maar de nieuwe trend is fotonen te gebruiken. Die maken gebruik van licht als informatiedrager. Ze hebben minder energie nodig en dat is in deze tijden van AI en datacentrums een enorm voordeel.” Carolien: „Toen we voor het eerst naar Japan gingen, ben ik correspondent geworden voor allerlei media, waaronder RTL Nieuws en De Telegraaf. Terug in Nederland had ik een mediabureau. Toen we vijf jaar in Beijing woonden, ben ik ondernemer in de retailsector geworden. In Parijs heb ik het Atelier Néerlandais opgezet, een co-working- en presentatieplek voor de creatieve industrie. En sinds we weer in Japan zijn, stimuleer ik Japans-Nederlandse samenwerking op diverse gebieden, variërend van windenergie tot games en design. Eerst deed ik dat op de ambassade, nu doe ik dat freelance.” Eric: „Mijn werkdag op de ambassade begint om 09.00 uur. En dan rond 16.00 à 17.00 uur ’s middags gaat Nederland open, want dan begint daar de werkdag. Dus dan beginnen de calls en die duren vaak tot 19.00, 20.00 uur ’s avonds.” Carolien: „Ik werk thuis, soms op een co-werkplek. En ik zit ’s avonds ook vaak in calls met Nederland. Ik werk minder dan Eric. Begin ’s ochtends iets later. Ik werk eerder veertig uur, Eric vijftig.” Eric: „Maar wat is werken ? Als ik over straat loop, denk ik ook na over mijn werk. Werk en privé lopen door elkaar heen, maar dat is helemaal niet erg, ’t is gewoon leuk. Want ik vind mijn werk leuk. En dat is een enorm voorrecht.” Carolien: „Steeds verhuizen naar een ander land is intens. Het is leuk, maar ook veel geregel om iedereen op gang te helpen en soms een heel gedoe.” Eric: „Als kinderen jong zijn, verhuizen ze makkelijk mee en zijn ze heel flexibel. Als ze ouder worden, wordt het lastiger. Dan moeten ze elke paar jaar weer afscheid nemen van vrienden en vriendinnen, bijvoorbeeld. Maar onze kinderen kijken er nu met een enorm positieve blik op terug. Het was niet altijd makkelijk, maar ze vinden het fijn dat ze deze kansen gehad hebben om steeds weer nieuwe landen en culturen te ontdekken.” Carolien: „We zijn heel trots op onze kinderen. Ze hebben een groot taalgevoel ontwikkeld, spreken onderling Engels en hebben een grote flexibiliteit ten aanzien van verschillende culturen, eetgewoontes en hoe mensen met elkaar omgaan. Dat is superleuk.” Dagelijkse routine Eric en Carolien staan op tussen 06.30 en 07.00 uur. Dan gaan ze 45 minuten bewegen: Carolien doet yoga of pilates, Eric krachttraining. Ze werken van 09.00 of 10.00 uur ’s ochtends tot 19.00 à 20.00 uur ’s avonds. Tussen 22.00 en 23.00 gaan ze naar bed. Wonen Carolien en Eric wonen in een huis met drie verdiepingen en dakterras, best ruim voor Japanse begrippen. „Japanners wonen klein, dus wat je als westerling hebt, is altijd relatief ruim”, zegt Eric. Er staat een honderd jaar oude boom in de mini-tuin. „Dat geeft een groen gevoel”, aldus Carolien. Vakantie Dit najaar gaan ze naar Sydney waar hun zoon Sil op uitwisseling is. Op de terugweg gaan ze langs Singapore waar hun oudste dochter Miki net naartoe verhuisd is. „En we gaan ook even naar Seoul, waar onze jongste dochter Fay zit voor een uitwisseling. ” Seizoenen Japan is in de zomer warm en vochtig. Eric: „Maar de winters zijn fantastisch. Dan is de lucht strakblauw, met een zonnetje en geen wind.” Ze gaan dan regelmatig skiën. „Op de bergen van Hokkaido valt in de winter vier meter sneeuw”, zegt Eric. „En dat is fantastische poedersneeuw.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/f5Yu69RwsHQ8v-auRIrRz3bolIo=/1280x/filters:no_upscale()/s3/static.nrc.nl/images/gn4/stripped/data136599867-e65b89.jpg'/>]]></description>
      <guid>https://nrc.nl/nieuws/2025/08/29/steeds-verhuizen-naar-een-ander-land-is-intens-a4904463</guid>
      <pubDate>Fri, 29 Aug 2025 07:02:32 +0000</pubDate>
    </item>
  </channel>
</rss>
