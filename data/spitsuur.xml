<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘We gaan maar één keer per jaar uit eten’]]></title>
      <description><![CDATA[<p>M elina : „Marc en ik zijn nogal druk met de zorg voor drie kinderen en het zoeken naar een betere balans in ons leven. Ik heb in april een online coachingspraktijk opgezet waarin ik vrouwen help meer grip te krijgen op hun financiën. Ik zie te vaak dat ze in een baan of relatie blijven steken om hun rekeningen te kunnen betalen. Doodzonde, dat kan anders. Daarnaast werk ik op de salarisadministratie van een uitzendorganisatie.” Marc : „Ik heb lang in de horeca gewerkt, vaak als sommelier in een hotel-restaurant. Ik werkte vijf dagen per week, maar qua uren kwam het neer op zeven dagen. De balans was niet goed. Daarom heb ik de horeca vaarwel gezegd en werk ik nu alweer acht jaar in loondienst als keukenontwerper.” Melina : „Het liefst zouden we mijn bedrijf samen uitbreiden. Dan kan Marc de website doen en ik de coachingsgesprekken. Maar dat levert nu nog niet genoeg inkomen op.” Marc : „Melina heeft altijd ideeën, ik ben meer van de uitvoering.” Melina : „Terwijl Marc een klus afmaakt, ben ik al met een volgend idee bezig. Over vier jaar moet ons bedrijf wel op poten staan, want dan willen we op wereldreis met de kinderen. Tijdens die reis wil ik onze onderneming online blijven runnen. Dus we gaan de komende vier jaar veel sparen.” Marc : „Na die reis beginnen we aan een nieuwe levensfase. Weg uit de ratrace, dat is het doel.” Melina : „Alleen al van het idéé dat ik tot mijn 67ste hetzelfde leven moet leiden, raak ik in paniek.” Marc : „En we willen de kinderen ook andere culturen laten zien.” Melina : „Het is goed voor hen te ontdekken wat er nog meer in de wereld is.” Marc van der Veen  (39) maakte van zijn hobby zijn werk en was jarenlang sommelier in de horeca.  Zijn vrouw  Melina  (35) werkte op een makelaarskantoor, waar ze vastgoedbeheer deed en veel financiële taken had. Naast haar werk deed ze een hbo-studie economie. Nu heeft ze een eigen online coachingspraktijk en werkt ze op de salarisadministratie van een uitzendorganisatie. Melina heeft twee zoons,  van 13 en 15, uit een eerdere relatie, met Marc heeft ze een dochter van 8 jaar. Het gezinsinkomen ligt op circa drie keer modaal. Melina : „Ik kreeg mijn eerste kind toen ik 20 was. Ik wilde graag jong moeder worden. Ik had zelf een jonge vader, die een soort maatje voor me was. Ik zag veel praktische voordelen: je hebt meer energie, ik zou jong oma worden en mijn oma zou mijn kinderen nog meemaken. Helaas liep de relatie met mijn partner in 2011 stuk.” Marc : „Ik ging erg op in mijn horecawerk. Ik was een einzelgänger en leefde buiten iedereen om, werkte meestal als anderen vrij waren. Dat maakte dat ik me erg alleen voelde. Ik begon me te realiseren wat belangrijk is in het leven. Toen ik Melina leerde kennen en we samen een kind kregen, kreeg ik ook andere verantwoordelijkheden, moest ik meer thuis zijn. Toen ben ik overgestapt naar een vaste baan. Dat betekende wel minder inkomen.” Melina : „En dat terwijl ik een ton schuld had overgehouden aan de scheiding doordat ons huis door de economische crisis flink in waarde was gedaald. Een van de eerste dingen die ik Marc moest vertellen, was: ik heb twee kinderen en een grote schuld.” Marc : „Ik woonde anti-kraak in Amsterdam en had maar weinig spullen. Ik heb toen een goedkoop huis gekocht waar we met z’n allen konden wonen.” Melina : „Toen zijn we begonnen met het afbetalen van mijn schuld. Zo verhuurden we het huis tijdens onze vakantie en verkocht ik spullen op rommelmarkten en op Marktplaats, zoals mijn trouwjurk.” Marc : „Sinds vorig jaar zijn we klaar met afbetalen. Al met al zijn we er tien jaar mee bezig geweest.” Melina : „Voordat ik Marc leerde kennen, dacht ik dat ik de rest van mijn leven onder die schuld gebukt zou gaan.” Marc : „Ik kan heel goed zuinig leven. Aan een dak en eten heb ik genoeg.” Melina : „Dat heb ik echt moeten leren van Marc. Voordat ik hem kende, moest ik er niet aan dénken tweedehands kleding te kopen.” Marc : „Al onze meubels zijn tweedehands. Wat Nederlanders weggooien, heeft vaak nog waarde.” Melina : „De eerste keer dat we gingen kamperen, moest ik hard huilen. Ik dacht: moet ik in die tent slapen? Achteraf is het een van de mooiste vakanties ooit geweest. We doen niet anders meer.” Marc : „Ik vond Melina behoorlijk over het paard getild.” Melina : „Mijn grootouders, die me deels hebben opgevoed, waren welgesteld en namen mij elk jaar zes weken mee naar Griekenland, waar mijn vader woonde. Ze hadden daar een eigen huis.” Marc : „Melina had al vijftig keer gevlogen voordat ik in een vliegtuig zat.” Melina : „Ik leefde met het idee dat ik op mijn twintigste miljonair zou zijn. Mijn moeder had het niet breed en ik wilde koste wat kost voorkomen dat mij dat ook zou gebeuren. In plaats daarvan kreeg ik dus schulden. Dat was een enorme teleurstelling.” Marc : „Jij bent kleine dingen veel meer gaan waarderen. We gaan bijvoorbeeld maar één keer per jaar uit eten. En door corona zijn we heel creatief geworden in onze vrijetijdsbesteding. We ruilen vaak spelletjes met de buren.”  Melina : „Vorig jaar hebben we een appartement gekocht voor de verhuur. Dat levert ook inkomen op. Voor mij was dat een nieuwe bladzijde, maar we hebben het niet gevierd, omdat mijn vader toen op zijn 56ste overleed aan corona.” Marc : „Die gebeurtenis en het overlijden van de vriend van Melina’s moeder, op zijn 60ste, hebben ons aan het denken gezet. Je kunt dus je hele leven hard werken en dan plotseling overlijden.  Zo zijn we op het idee van een wereldreis gekomen.” Melina : „Ja, we willen het nú meemaken. Samen tijd spenderen is belangrijker dan een nieuwe bank van 4.000 euro of een nieuwe auto.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  Wonen Marc, Melina en de kinderen wonen in een (Zaans groen) rijtjeshuis in Zaandam. Vervoer Ze gebruiken de auto om naar hun werk te gaan. In Zaandam lopen en fietsen ze. Huisdier Een hond, Bella. „Ze heet zo omdat ze heel lelijk is.” Hulp In de jaren dat Melina het financieel zwaar had, heeft haar moeder veel geholpen met schoonmaken en oppassen. Laatste grote uitgave Marc is onlangs twee weken naar Schotland geweest met zijn vader. Sparen Voor een wereldreis naar Azië. Bedtijd Melina gaat om 22.00 uur slapen, Marc om 01.00 uur. „Door mijn werk in de horeca ben ik altijd een nachtmens gebleven. Het is ook een momentje voor mezelf, ’s avonds laat. Ik slaap van een tot zeven, de rest van de dag sta ik ‘aan’.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/11/11/we-gaan-maar-een-keer-per-jaar-uit-eten-a4148040</guid>
      <pubDate>Fri, 11 Nov 2022 00:00:00 +00:00</pubDate>
    </item>
    <item>
      <title><![CDATA[‘Het is allemaal even anders dan anders nu’]]></title>
      <description><![CDATA[<p>Jeffrey:  „Luchtvaart, vliegtuigen: dat heb ik altijd al cool gevonden. Na mijn middelbare school ben ik lucht- en ruimtevaarttechniek gaan studeren in Delft en in mijn vrije tijd haalde ik mijn vliegbrevet. Mijn vlieginstructeur destijds was ook captain bij KLM. Toen we na een oefenvlucht het vliegtuig terug in de hangar duwden, zei hij: waarom kom je niet bij ons vliegen? Je kunt het heel aardig en we hebben mensen nodig. Poeh, dat vond ik nogal een gewaagde stap. Oliver was toen net geboren, de KLM Flight Academy duurt twee jaar, het zit helemaal in Groningen en kost hartstikke veel geld. Daar bestaat een financieringsregeling voor, maar toch.” Josiane:  „Jij voelde dat het niet paste in het plaatje op dat moment in je leven. Ik vond juist dat je ervoor moest gaan. Het is toch zonde om je hele leven op kantoor te zitten als je dit eigenlijk leuker vindt?”  Jeffrey : „Deze keuze had zo’n impact op het gezin, dat ik niet over één nacht ijs wilde gaan.” Josiane : „Uiteindelijk hebben we het gezien als een leuk project van twee jaar. We verhuisden in 2019 van Voorburg naar Assen, dicht bij vliegveld Eelde waar Jef zijn praktijklessen had. Ik werkte toen aan een klus bij ProRail die ik ook prima vanuit het kantoor in Groningen kon uitvoeren. Al snel gingen we door corona richting thuiswerken; dat maakte het nog makkelijker.”  Jeffrey : „Wat betreft het vliegen zag het er toen minder goed uit. Vóór corona studeerde je op vrijdag af en kon je maandag beginnen bij KLM. Door de lockdown ontstond er een wachtlijst waardoor op een gegeven moment de verwachting was dat ik drie tot vijf jaar zou moeten wachten op een baan. Dat was wel even schrikken. Nu is de wachtlijst gelukkig weer geslonken. Ik ben in de zomer afgestudeerd en de verwachting is dat ik rond februari aan de slag kan.”  Josiane : „We moeten tegen die tijd zien hoe we het precies invullen met opvang van de kinderen, want Jef is dan telkens een week weg.”  Jeffrey : „Bij KLM krijg je vier weken van tevoren je rooster, dus je kunt er goed op plannen. Ik ben niet bang dat ik over dertig jaar zonder werk zit omdat vliegen dan is uitgestorven. Hoe moeten we anders naar de andere kant van de wereld? Ja, vliegen heeft impact op het milieu, maar er wordt ook keihard gewerkt aan duurzamere oplossingen.” Josiane : „Hoe mooi is het om dan onderdeel te zijn van de verandering van de sector?” Jeffrey : „Uiteindelijk hebben we bijna drie jaar voor mijn opleiding in Assen gewoond.” Josiane : „Ik had nooit ergens ander gewoond dan in Voorburg en dacht dat ik daar altijd zou blijven. Maar ik bleek prima ergens anders te kunnen wonen! Dat was wel een inzicht.”  Jeffrey : „Assen is ons supergoed bevallen. Er zijn alleen twee dingen die er ontbreken: familie en Schiphol. Daarom gaan we begin december toch terug naar de Randstad.”  Josiane : „Begin december wordt ons nieuwbouwhuis in Waddinxveen opgeleverd. Eindelijk. We moesten lang wachten op de warmtepomp die maar niet geleverd werd. Sinds april zitten we daarom in een chalet op een vakantiepark in Voorburg. Dat duurt ondertussen net een beetje te lang.” Jeffrey : „Het is logistiek een hele toestand. Oliver zit al op school in Waddinxveen, dat is twintig minuten rijden. De jongste, Lauren van twee, gaat daar ook naar de opvang. Dus we moeten ’s ochtends al om half acht in de auto zitten naar Olivers school, anders is er geen parkeerplek. Daarna breng ik Lauren naar de opvang en rijd ik door naar mijn gehuurde werkplek. Ik werk nu nog drie dagen in de week als zelfstandig dataconsultant. Om half twee moet ik alweer weg om de boel op te halen en thuis te brengen.”  Josiane : „Het is allemaal even anders dan anders nu. Zodadelijk wonen we vijf minuten lopen van de school en we staan op de wachtlijst voor meer dagen kinderopvang en naschoolse opvang. We verlangen wel naar wat meer rust.” Jeffrey : „Het fijne is wel: Soos  en ik hebben elkaar als collega’s leren kennen, dus we kunnen heel goed samenwerken. Als ik thuis kom met de boodschappen, pakt zij automatisch het koken op. En als ik een kind onder de douche zwiep, staat zij al klaar met een handdoek. Daar hoeven we nooit expliciet iets over af te spreken.”  Josiane : „We leerden elkaar kennen bij Ordina, een ict-dienstverlener. Daar werk ik nog steeds. Ik doe daar vooral verandermanagement. Waar Jef in de vliegtuigen zit, zit ik in de treinen.”  Jeffrey : „Ze heeft bijvoorbeeld de implementatie van NS Flex gedaan.” Josiane : „Dat was een leuk, tastbaar project inderdaad. Ik heb bedrijfskundige informatica gestudeerd en ben altijd een beetje een computernerd geweest. Maar ik weet ondertussen: je kunt de IT nog zo goed op orde hebben, het zijn uiteindelijk de mensen die moeten veranderen. Daar gaat dan ook mijn meeste aandacht naartoe.”  Jeffrey : „Dat nerdy zit ’m er bijvoorbeeld in dat Soos ging kijken of de domeinnamen nog vrij waren toen we de namen voor onze kinderen bedachten. Dus nu hebben olivernolan.nl en laurenlotus.nl alvast geclaimd.” Josiane : „Ik heb qua werk best veel dromen en wensen. In de toekomst zou ik ooit nog wel eens een eigen koffietentje willen runnen.” Jeffrey : „In de dagen dat ik  thuis ben van het vliegen, kan ik dan de taarten bakken voor bij de koffie.”  Josiane : „Maar ik houd ook enorm van mijn werk! Dus wanneer het gaat gebeuren, weet ik niet. Over een paar jaar hebben we in ieder geval twee schoolgaande kinderen en hopelijk een wat minder intensief leven dan nu. Wellicht dat er dan ruimte komt voor andere dingen.”  Jette Pellemans Josiane Donker (38)  studeerde bedrijfskundige informatica en werkt fulltime als consultant bij een ict-dienstverlener. Ze doet momenteel een project voor ProRail.    Jeffrey van Oostrom (31)  studeerde lucht- en ruimtevaarttechniek in Delft en slaagde recent voor de KLM Flight Academy. In afwachting van een aanstelling als piloot, werkt hij drie dagen in de week als zelfstandig dataconsultant voor een woningcorporatie.  Hun gezamenlijk inkomen is 3,5 keer modaal. Opstaan Om 6.00 uur. Ze ontbijten met Oliver (4) en Lauren (2), spelen nog wat en kleden ze aan. Jeffrey brengt de kinderen naar school en de opvang, Josiane werkt thuis of op kantoor in Utrecht.    Huishoudelijke hulp Momenteel geen. In het nieuwe huis willen ze dat graag wel.  Vervoer Twee auto’s. Josiane reist voor haar werk ook vaak met de trein.  Sporten Momenteel weinig tijd voor, maar ze wandelen graag met de kinderen. Als ze in het nieuwbouwhuis wonen, wil Josiane weer naar de sportschool. Bedtijd  Josiane rond 21.30 uur. Jeffrey werkt nog even of kijkt een serie en gaat rond 23.00 uur naar bed.  In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/11/05/het-is-allemaal-even-anders-dan-anders-nu-a4147336</guid>
      <pubDate>Sat, 5 Nov 2022 00:00:00 +00:00</pubDate>
    </item>
    <item>
      <title><![CDATA[Harry Geerling en Marijn Visser zijn al ‘idioot lang’ bij elkaar, wat is hun geheim?]]></title>
      <description><![CDATA[<p>M arijn:  „We hebben elkaar ontmoet in de Amstel Taveerne, één van de eerste  gay-cafés in Amsterdam, op  de hoek van de Amstel en de Halvemaansteeg. Harry zat daar met zijn supervisor van de Sociale Academie.” Harry:  „Het waren de jaren tachtig, hè. Het moest allemaal anders, vrijer. Dus wij deden supervisie in de kroeg met een pilsje erbij.”  Marijn:  „Ik raakte met Harry aan de praat. Dat was maandagmiddag, maandagavond bleef ik slapen en daarna ben ik nooit meer weggegaan. Het speelde ook mee dat mijn eigen huis haast onbewoonbaar was.” Harry:  „Oh, vreselijk. De sneeuw lag op het dekbed; er hing alleen zwart landbouwzeil voor het raam. Dus toen zei ik: trek hier maar in.” Marijn:  „De crisis kwam pas later. Het was te snel, te veel. Ik was ook jaloers. Dan was ik even weg geweest en zei jij: ik heb toch zo’n leuke Zweed ontmoet!” Harry:  „Een Canadees.”  Marijn:  „O, nou ja. Ik had jaloerse gevoelens in ieder geval, terwijl ik zelf voor die tijd toch ook actief had rondgekeken in Amsterdam, zeg maar. Toen hebben we afgesproken: je doet wat je doet, maar vertel het wel eerlijk.”  Harry:  „De aids-periode zijn we doorgekomen omdat we net daarvoor, in 1983, naar Gouda zijn verhuisd.”  Marijn:  „Dat is onze redding geweest, want het gaylife was nihil. We kregen daar wel briefjes in de bus dat onze manier van leven verboden is door God. Maar goed, die briefjes kreeg de hetero buurvrouw die haar eigen achternaam had gehouden ook.”  Harry:  „Ondertussen zijn we 41 jaar verder. Ik denk dat het geheim is dat we allebei ons eigen leven leiden. Je hebt van die stellen waarvan hun hele leven vervlochten is. Hou toch op. Ik ben blij als Marijn een avond de deur uit is.”   Foto David Galjaard Marijn Vissers (67)  is storyteller en oprichter van ImproBattle, dat improvisatietheatertrainingen geeft aan jongeren en volwassenen.   Foto David Galjaard Harry Geerling (76)  kon op zijn 58ste met vervroegd pensioen. Hij heeft altijd gewerkt als ambtenaar sociale zaken, als laatste bij de gemeente Pijnacker-Nootdorp.  Marijn en Harry wonen in Haarlem.  Hun gezamenlijk inkomen is 1,5 keer modaal. Harry:  „Ik heb altijd bij de sociale dienst van de gemeente gewerkt. Soosjiáále saken, zoals ze dat in Amsterdam noemden. Ik zat daar in een heftige periode, in de jaren tachtig. We hadden zestigduizend uitkeringsklanten. Geen computer, alles zat in kaartenbakken. Er werd gefraudeerd bij het leven. Ik heb daar een hoop mooie verhalen opgedaan.”    Marijn:  „Toen ik nog op de Wallen woonde, raakte ik ook altijd aan de praat met pooiers, hoeren en penoze. Die mensen hebben tenminste wat te vertellen! Het zijn soms intimiderende types, maar ik vond ze als jongetje uit Oss toch vooral verdomd interessant.”  Harry:  „Wij schrikken niet snel van mensen, dat hebben we gemeen.” Marijn:  „Ik heb een opleiding tot psychiatrisch verpleegkundige gevolgd en kwam op een gegeven moment in een instelling te werken met zwaar getraumatiseerde politieke vluchtelingen. De vreselijkste verhalen hoorde ik daar. Voor wat luchtigheid begon ik met improvisatietheater, maar dat was niet genoeg. Ik vond mezelf op een dag terug in een politiecel, omdat ik die nacht in een totale black-out op een brug had gestaan, klaar om er af te springen. Ik bleek secundair getraumatiseerd te zijn door al die verhalen die ik binnen had gelaten.” Harry:  „Ik dacht dat hij die nacht bij vrienden was blijven slapen. Ik schrok me dood.” Marijn:  „Harry, familie en vrienden hebben daarna intensief voor me gezorgd. Van de psychiater waarbij ik in therapie belandde, moest ik terug naar mijn jeugd. Maar nee, daar zat het niet – dat wist ik als verpleegkundige zelf heel goed. Dus toen heb ik mijn eigen therapietje gecreëerd met improvisatietoneel.” Harry: „Het was een geluk dat we net een groot bedrag hadden geërfd, dus toen kon Marijn een beetje freewheelen.” Marijn: „In de theatersport vond ik de positieve energie die ik zocht. Ik ging al snel cursussen geven, maar het viel me op dat daar alleen intellectuele, witte mensen op afkwamen. Toen werd nog maar weer eens duidelijk dat ik de zelfkant van de maatschappij véél interessanter vind dan de gemiddelde mens. Daarom ben ik uiteindelijk mijn eigen stichting begonnen, ImproBattle, waarmee we improvisatietheatertrainingen geven aan jongens en meiden met een rugzakje.”  Harry:  „Door het hele land hè?”  Marijn:  „Inderdaad. Improvisatietheater is luisteren naar elkaar, verder bouwen op wat een ander zegt, niet alleen jezelf centraal stellen. Het is geen therapie, maar het zet soms net wat luikjes open die anders dicht waren gebleven. Ik ben ondertussen met pensioen, dus de dagelijkse leiding heb ik niet meer, maar stilzitten kan ik ook niet. Zo treed ik volgend weekend op met mijn show  Brabanders in Amsterdam  en ben iedere woensdag en vrijdag in Mezrab te vinden. Dat is een Amsterdams cultureel centrum waar mensen van over de hele wereld bij elkaar komen om hun verhalen te vertellen. Ik host vaak de avond, maar vertel ook mijn eigen verhalen. Dat is mijn uitlaatklep.” Harry:  „Ik ben wel een beetje een huismus. Totdat ik het zat ben en eruit wil. In 2018 heb ik een nieuw record geboekt: toen ben ik veertien keer weg geweest. Naar Antwerpen, Berlijn, Ibiza, de kerstmarkt in Düsseldorf. Heerlijk! We wonen goedkoop, hebben geen auto en geen kinderen, dus ik neem het er gewoon maar van.” Marijn:  „Thuis is voor mij de plek om op te laden, bijvoorbeeld door Netflix-series te kijken. Daar kan ik mijn hoofd mee leegmaken.”  Harry:  „Soms zitten we wel eens te mopperen op elkaar. Dan vraag ik me wel eens af: hoe houden we het in godsnaam vol met elkaar? 41 jaar al. Idioot lang.” Marijn:  „Maar als ik de buren spreek, zeggen ze me: oh, Harry was weer zo enthousiast aan het vertellen over wat voor projecten je allemaal doet. Dat zegt hij nooit direct tegen mij hè? Dat hoor ik dan weer via een omweg.”  Harry:  „Maar ik meen het wel hoor.” Jette Pellemans Opstaan In de winter rond 10.00 uur voor Harry, Marijn iets eerder.  Boodschappen  Doet Harry, het meeste bij de DekaMarkt om de hoek.  Huishoudelijke hulp Geen, ze verdelen de taken fifty-fifty. Marijn: „Ik kan niet tegen de stapeltjes boeken en papieren die Harry maakt, die oude ambtenaar. Als ze te hoog worden, ruim ik ze op.”  Bedtijd Harry rond 02.00 uur. Hij leest nog wat in bed. Marijn gaat ook rond 02.00 uur slapen, tenzij hij in Mezrab optreedt; dan kan het zomaar 04.00 uur worden.  Laatste grote uitgave Een okergele artnouveau-bank van 6.000 euro. Harry: „Het duurste meubelstuk dat we ooit hebben gekocht! Maar ik dacht: we kunnen het betalen, wat kan ons het schelen? Hij is prachtig.”  In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/28/wij-schrikken-niet-snel-van-mensen-a4146616</guid>
      <pubDate>Fri, 28 Oct 2022 00:00:00 +00:00</pubDate>
    </item>
    <item>
      <title><![CDATA[‘Het was best heftig om een vrouw met een stok te hebben’]]></title>
      <description><![CDATA[<p>T jarda : „Ik heb psychologie gestudeerd en was van plan een eigen praktijk te beginnen. Maar tegen het einde van mijn studie werd mijn zicht zo slecht dat de trucs om de slechtziendheid te verbergen waar ik al sinds mijn zesde jaar mee kamp, niet meer werkten. Tot die tijd onthield ik veel, zodat ik het niet ter plekke hoefde te lezen,  en bagatelliseerde ik mijn aandoening. Toen ben ik gaan revalideren. Niet om beter te leren zien, maar om met mijn beperking om te gaan: hoe doe je het huishouden, hoe ga je om met een stok? Je leert blind typen, omgaan met pratende elektronica, dat soort dingen. Ik zat negen maanden intern, dat was heftig.” Frans : „Tjarda en ik kennen elkaar sinds ons veertiende, dus ik heb het hele proces meegemaakt en ben erin meegegroeid. Al was het op een gegeven moment best heftig om een vrouw met een stok te hebben. Bot gezegd had ik voor een makkelijker leven kunnen kiezen.” Tjarda : „Mijn eerste baan was woordvoerder bij het revalidatiecentrum in Apeldoorn. We woonden destijds in Amsterdam, maar ik sliep soms bij mijn schoonouders die in Hoevelaken wonen. Het was een baan van 18 uur per week, toch was ik gesloopt. Maar ik had er mega veel voor over om werk te hebben. Ik had ervoor kunnen kiezen om bij  het conservenbedrijf van mijn vader te gaan werken, maar dan was ik altijd ‘de dochter van’ gebleven, dat wilde ik niet.” Frans : „Ik heb logistiek en economie gestudeerd, heb bij verschillende bedrijven gewerkt als inkoper en ben nu bij Domino’s Pizza Benelux verantwoordelijk voor de inkoop en logistiek binnen. Ik maak makkelijk vijftig uur per week of meer. En gemiddeld één keer per maand ben ik op zakenreis naar het buitenland.” Tjarda : „Ik werk 32 uur als programmamanager bij het Bartiméus Fonds, dat zich inzet voor mensen met een visuele beperking. Van alle Nederlanders met een visuele beperking heeft slechts 29 procent een betaalde baan. Dat heeft te maken met vooroordelen en met software die niet geschikt is voor slechtzienden. Dat percentage wil ik omhoog krijgen. Ik sprak veel voor groepen en  een coach heeft me geholpen om een eigen bedrijf als spreker en adviseur over inclusie op te zetten. Verder ben ik raadslid voor de VVD in Zeist. Een jaar geleden ben ik op Instagram en TikTok gegaan, waar ik vertel over leven met een visuele beperking. Ik heb inmiddels 145.000 volgers, vooral jonge mensen die onzeker zijn over iets, die zich herkennen in mij en mijn zelfspot waarderen.”   Foto’s David Galjaard Tjarda Struik  (36) en  Frans Plantenga  (36) wonen met hun kinderen van drie en vijf jaar in Den Dolder. Frans studeerde logistiek en economie en is verantwoordelijk voor de inkoop en logistiek bij Domino’s -Pizza Benelux. Tjarda studeerde sociale psychologie en is programma manager bij het Bartiméus Fonds in Zeist. Ook is zij raadslid en werkt ze als spreker en adviseur over inclusie.  Het gezamenlijk gezinsinkomen ligt op vier keer modaal. Tjarda : „Ik snap zelf niet zo goed dat het me lukt om drie banen te hebben, maar het zal wel goed gaan doordat ik veel energie uit mijn werk haal en thuis alles heel efficiënt is geregeld. Vanaf het moment dat we een kind kregen, hebben we een au pair in huis, want bijvoorbeeld boodschappen doen duurt bij mij tien keer zo lang en kost me veel energie. Ik ben productiever als ik werk dan wanneer ik kook.” Frans : „We willen thuis vooral met onze kinderen van drie en vijf jaar bezig kunnen zijn.” Tjarda : „De au pair zorgt voor de kinderen, brengt hen naar school, haalt ze op en kookt. Tijdens het avondeten spreken we Engels met elkaar vanwege de au pair die mee-eet. Verder hebben we een schoonmaakster.” Frans : „Het is een stukje inbreuk op je privacy, maar het scheelt stress.” Tjarda : „Om te ontspannen gaan Frans en ik regelmatig hardlopen. Of ik loop met een vriendin. Ik doe ook pilates. Ik moet goed op mijn houding letten doordat ik de neiging heb veel voorover te buigen om dingen beter te zien. Dat is dus slecht voor mijn rug.” Frans : „In het weekend wandelen we veel met de kinderen en de hond.”  Tjarda : „De laatste twee jaar zijn we aan het consuminderen. Ik merkte dat nieuwe spullen maar kortstondige blijdschap geven. Ook in bredere zin zijn we bewuster gaan leven. We eten nu bijvoorbeeld vegetarisch.” Frans : „Ik had nooit zoveel behoefte aan nieuwe spullen.” Tjarda : „Spullen zijn ballast, het afgelopen jaar ben ik daar veel over gaan lezen. Ik verkoop nu veel op tweedehandssites en vooral voor de kinderen kopen we vaak tweedehandskleding, ze groeien er zó snel uit. En ik vind het goed om een kind te leren dat het mooi is dat een ander weer blij wordt van jouw spullen.” Frans : „Vlees, kleding, het is allemaal zó vervuilend.. En we sparen nu dus meer.” Tjarda : „Mijn grote toekomstdroom is burgemeester worden. Het lijkt me het gaafste beroep dat er is. Alles wat ik nu in mijn verschillende banen doe, komt samen in het burgemeesterschap: processen begeleiden, heftige beslissingen nemen, toespraken houden. Ik volg een oriëntatieprogramma bij het ministerie van Binnenlandse Zaken, waarbij je training krijgt, presentaties volgt en meeloopt met een burgemeester. Ik hoop dat het over twee jaar zo ver is. Ik heb er natuurlijk wel een goed gesprek met Frans over gehad, want het betekent nogal wat voor het gezin.” Frans : „Ik vind het een goed idee, alleen niet te ver buiten de Randstad in verband met mijn werk. Want ik wil ook verder met mijn loopbaan. Al heb ik niet zo’n helder doel als Tjarda. Daar zoek ik nog naar.” Wonen Het gezin woont in een twee- onder-een-kaphuis in Den Dolder. Vervoer Frans heeft een elektrische lease-auto, Tjarda rijdt met iemand mee of gebruikt het ov. Vakanties Afgelopen zomer hebben Frans en Tjarda een appartement gehuurd  in Zwitserland. Tjarda’s familie heeft een huis op Ameland, waar ze geregeld heengaan. Ook gaan ze wel eens naar een luxe boerderijcamping. Samen zijn ze naar Libanon geweest, waar Tjarda’s zus werkt.   Huisdier Een dwergpoedel. Tjarda heeft enige tijd een blindengeleidehond gehad, maar dat ging niet in combinatie met een kind, omdat de hond gevoelig was voor stress. Laatste grote uitgave Een schilderbeurt voor het huis.  Sparen Frans: „Voor vrijheid, hoewel we allebei nog lang willen werken.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/21/het-was-best-heftig-om-een-vrouw-met-een-stok-te-hebben-a4145955</guid>
      <pubDate>Fri, 21 Oct 2022 00:00:00 +00:00</pubDate>
    </item>
    <item>
      <title><![CDATA[Marja en Wilfred namen ontslag en startten een onderneming. ‘Het leven bestaat niet alleen maar uit werk’]]></title>
      <description><![CDATA[<p>Wilfred : „Vanuit Leeuwarden zijn we in 1999  naar Oudega verhuisd. We wilden wat ruimer wonen met onze zonen op het platteland.”  Marja : „Het huis zag er niet uit. Het is een  taxigarage geweest, verscholen achter een dikke rij coniferen,  plus negen verwaarloosde garageboxen in de achtertuin. Daar zagen wij juist wel mogelijkheden in.” Wilfred : „We hebben het jarenlang als opslag gebruikt en voor de jongens – nu zijn ze 28, 25 en 22 – was het een fantastische speelplek. Totdat we in 2009 de boel gingen verbouwen. Marja had toen naast haar parttime loondienstbaan al een praktijk aan huis en ikzelf had ook de ambitie om ooit voor mezelf te beginnen. Uiteindelijk hebben we allebei ontslag genomen en zijn we ‘de garage voor persoonlijk onderhoud’ begonnen.” Marja : „Dat vonden we een leuke kwinkslag naar de geschiedenis van dit pand. Ooit kregen taxi’s hier een apk, nu krijgen mensen een apk of kunnen ze hun accu opladen. Wilfred helpt ze als fysiotherapeut, ik als coach met een specialisatie in omgaan met stress, rouw en verlies, bijvoorbeeld bij hersenletsel.”  Wilfred : „Tussen het fysieke en het mentale zit veel meer samenhang dan mensen vaak denken. Ik heb altijd al een holistische benadering gehad waarbij ik niet alleen kijk naar die kapotte schouder, maar ook naar wat er nog meer speelt in iemands leven.”   Foto’s David Galjaard Wilfred Faber  (61) is fysiotherapeut en gespecialiseerd in  dry needling , een behandeling waarbij spieren ontspannen door ze aan te prikken met een dunne naald.  Marja Steegenga  (59) is (loopbaan)coach en trainer, gespecialiseerd in omgaan met stress, rouw en verlies Ze  wonen in Oudega, vlak bij Drachten. Ze hebben drie volwassen zoons Jesse (28), Yoran (25) en Stijn (22). Ze bieden onderdak aan twee statushouders uit Turkije. Marja : „We werken onder één dak, maar hebben twee gescheiden bedrijven. Al gebeurt het regelmatig dat mensen naar ons beiden gaan. Ik zie veel mensen met burn-outklachten: die hebben bijna altijd ook hoofdpijn, nek- of schouderklachten.” Wilfred : „En ik verwijs regelmatig mensen door naar mijn vrouw, als ze daar voor open staan natuurlijk. Bovendien is het makkelijk dat je hier maar een deurtje verder hoeft te zijn.”   Wilfred : „We worden ’s ochtends wakker rond zeven uur, daar hoeven we geen wekker voor te zetten. Ik lees het eerste katern van  de Volkskrant , drink twee snelle kopjes koffie en loop dan naar mijn kantoor. Om half negen heb ik mijn eerste cliënt. Geen files, geen reistijd: heerlijk.”  Marja : „Ik plan in principe geen cliënten vóór half tien, dus ik kan de tijd nemen ’s ochtends. Ik wandel met de hond, ga hardlopen of doe yoga, werk wat in huis. Toen de kinderen nog thuis woonden, was het natuurlijk wel wat meer spitsuur.” Wilfred : „Als ik nou één ding heb geleerd in het leven, is het dat het een stuk makkelijker wordt met een oppas aan huis. Bij ons kwam Trienke om half acht binnen en zwaaiden de kinderen ons destijds uit naar het werk.” Marja : „We houden ons veel bezig met stress en de klachten die daaruit voortkomen. Dan zou het niet kloppen als wij hier zelf de hele dag als een dolle zouden rondrennen.  Practice what you preach . ‘Even stilstaan is vaak een hele vooruitgang’ is dan ook de slogan van mijn bedrijf. Zelf ga ik bijvoorbeeld regelmatig in mijn eentje naar Ameland, Wilfred kijkt graag naar de vogeltjes in de tuin. En we hebben onze MAF-momentjes.” Wilfred : „Ik heb iedere middag een letterlijk mafmomentje. Tussen de middag slaap ik zo’n acht minuutjes op de bank. Daar kan ik ’s morgens al zin in hebben!”  Marja : „MAF staat voor Mindfulness, Act en Focus: drie methodieken waaromheen ik een training heb ontwikkeld. Een MAF-momentje is een kort pauzemoment waarin je even let op je ademhaling of bijvoorbeeld je koffie bewust proeft.” Wilfred : „Het helpt ook dat we elkaar aardig goed kennen, sinds de middelbare school al. We zijn elkaars thermometer: de één ziet het als de ander overloopt.” Marja : „In ons werk draait het vooral om veerkracht. Af en toe stress is niet erg, maar als het te vaak achter elkaar voorkomt en je neemt geen hersteltijd, raakt het uit balans.”  Wilfred : „Het leven bestaat niet alleen maar uit werk. Een invulling ernaast is dat Ömer en Kemal sinds een half jaar bij ons wonen: twee statushouders uit Turkije van 34 en 28. Ze zijn politiek vluchteling en zijn in eigen land hun leven niet zeker. Je krijgt van dichtbij mee hoe ingewikkeld de bureaucratie is voor hen.” Marja : „Ze hebben in vier azc’s gezeten en vele omzwervingen gemaakt. Dat ze Oudega nu hun ‘thuis’ noemen, vind ik een groot compliment. In het begin was het wennen. Je hoort opeens een andere taal in huis, er zijn andere geuren en gewoontes. We hebben de luxe dat we hun een eigen kamer, douche en toilet konden bieden, omdat onze jongens uit huis zijn. Verder gebruiken ze de keuken in de praktijk.” Wilfred : Het heeft denk ik wel geholpen dat we niet op elkaars lip zitten. Op die manier heb ik gemerkt dat je redelijk makkelijk toch veel kunt betekenen.”  Marja : „Een mooi moment vond ik het dorpsfeest hier, begin september. Kemal vroeg: kom je mee naar de feesttent? Daar waren zijn collega’s van de horecagelegenheid waar hij nu werkt. Hij stelde ze vol trots aan me voor en zij waren enthousiast over hem. Als je het nou hebt over zingeving, dan is dat wel een voorbeeld daarvan.”    Jette Pellemans Woning:  Een vrijstaand huis met daarachter een voormalige garage, die verbouwd is tot praktijk aan huis. In de garage is een gastenverblijf voor als hun zoons komen logeren en voor cliënten die voor een ‘apk-weekend’ komen.  Laatste grote uitgave:  De robotgrasmaaier. Wilfred: „Op de foto zit ik nog op de zitmaaier, maar die is 25 jaar oud. Die staat op instorten.”  Huisdieren: Labrador Serra (10). Verder hebben ze vissen in de vijver en hadden ze altijd kippen. Die zijn helaas laatst door een steenmarter opgegeten.  Vervoer: Een elektrische auto, een auto op gas en een oud kampeerbusje. Marja: „Er is hier geen openbaar vervoer, daarom is het handig om allebei een auto te hebben. Maar ik wil eigenlijk terug naar één auto.”  Naar bed:  Rond elf uur. Als Marja naar de repetitie van de big band gaat waar ze lid van is, wel eens later. „Van een keer minder slaap raken we niet meteen overstuur.”  In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl   		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/14/in-het-fysieke-en-mentale-zit-veel-meer-samenhang-dan-mensen-denken-a4145214</guid>
      <pubDate>Fri, 14 Oct 2022 00:00:00 +00:00</pubDate>
    </item>
    <item>
      <title><![CDATA[‘Muziek is ook een vorm van healing ’]]></title>
      <description><![CDATA[<p>Jolien : „Ik ben een paar weken geleden verhuisd naar mijn geboorteplaats, Tubbergen. Ik denk dat het hier makkelijker is om mijn praktijk in reikibehandelingen verder op te zetten. De mensen kennen mij hier. Soms twijfel ik wel of het goed is hier weer terug te zijn. Dat komt ook omdat ik nooit echt een vaste fijne plek heb gehad. Ik voelde me lang heel eenzaam. Nu heb ik er geen last meer van. Ik vind het fijn alleen te wonen en heb een paar goede vrienden om me heen. „Ik ben in totaal elf keer verhuisd. Hiervoor woonde ik in een koophuis in Almelo. Dat heb ik pas verkocht. Ik wil me focussen op mijn toekomst, en heb door die verkoop kapitaal om mijn bedrijf verder opzetten. Mijn ouders zijn gescheiden toen ik tien jaar was. Ik kom uit een moeilijk gezin. Er was mishandeling, zowel geestelijk als lichamelijk. Ik vind het nog steeds lastig om te zeggen. Ik wil mijn ouders niet de schuld geven, zij hebben ook dingen meegemaakt. Trauma’s worden vaak doorgegeven van ouders op kind. „Ik ben heel gevoelig en neem vaak het gevoel van anderen over. En omdat ik graag mensen wil helpen, ga ik over mijn grenzen heen. Dat heb ik in het verleden veel gedaan en dat is ingewikkeld. Ik heb door het verhuizen veel scholen gehad. Veel leraren zagen wel dat ik gevoelig was, maar hebben, denk ik, niet echt naar mij als persoon gekeken. „Ik was dertien jaar toen ik mijn eerste folderwijk nam. Ik werd op school gepest omdat ik anders was, en merkkleding was daar belangrijk. Van het geld kocht ik kleding. Vanaf mijn veertiende mocht ik bij de supermarkt werken. Dat deed ik voor schooltijd, vanaf 6 uur ’s ochtends. Op school vond ik het niet fijn, thuis ook niet. Dus na school ging ik ook vaak werken. Dan kon ik mijn focus daarop leggen. Een soort bezigheidstherapie. „Ik heb mijn middelbareschooldiploma niet gehaald. Ik werkte in de afwas in een hotel. De mensen waren heel aardig en daar kon ik altijd lekker mee-eten. Dus ik dacht: ik ga de horeca in. Vanaf mijn vijftiende ben ik mbo-niveau 2 gaan doen. Ik werkte vier dagen, en ging een dag naar school. Ik moest toen al veel voor mezelf zorgen. Op deze manier had ik toch geld zodat ik naar de kapper kon, en kon eten.” Jolien Hoek  (30) woont in een huurappartement in Tubbergen. Ze is pas verhuisd. Ze werkt sinds haar vijftiende in de horeca, heeft veel banen gehad en rondde uiteindelijk mbo-niveau 4 af. Ze leeft nu nog van een WW-uitkering, volgende maand begint ze weer fulltime in de horeca in een hotel, waar ze ook op zzp-basis reikibehandelingen mag geven. Ook geeft ze behandelingen aan huis. „Ik ben altijd fulltime aan het werk geweest in de horeca. Weinig rust, weinig pauze. Ook vakanties waren lastig en onregelmatig, er zat geen structuur in. Toen ik in de coronatijd thuis kwam te zitten, voelde ik pas wie ik echt was. Gelukkig wel, eigenlijk. Dat is heel apart geweest voor mij. „Het leukste wat ik nu doe, zijn toch wel de reikibehandelingen die ik geef. Ik vind het contact met mensen leuk. Mensen helpen. Ik geef  healings . Die beginnen bij 45 minuten, maar het kan ook twee uur duren. Ik leg mijn handen op diverse plekken van het lichaam, of net erboven. Die handen worden heel warm en ik voel dingen tintelen. Zo haal ik pijn, angst en stress of onderliggende trauma’s weg bij mensen. „Ik zit in de WW, omdat ik niet door de proeftijd kwam bij een bakkerij. Ik wilde eerst niet in die regeling, maar het geeft me rust en tijd om te kijken hoe ik mijn reikipraktijk aan huis kan opstarten. En vanaf volgende maand mag ik fulltime bij een hotel gaan werken, waar ik ook als zzp’er mijn reikibehandelingen kan doen. Ik heb in mijn huis ook een kamer die ik wil gebruiken voor de behandelingen. Die moet ik nog helemaal aanpakken om het naar mijn zin te krijgen. Ik heb het gevoel dat ik maar één kans heb om hier echt wat goeds neer te zetten. Ik wil daar echt in investeren. „Ik werk sinds drie maanden bij een restaurant in het dorp, om mijn WW aan te vullen. Anders kom ik niet rond. Ik sta op tijd op, meestal rond 7 uur, half 8. Dat gaat makkelijk. Meestal geef ik mezelf een behandeling of ga ik mediteren. Dan ga ik douchen en naar beneden. Ik drink veel water, en sapjes die ik zelf maak. Met gember of grapefruit, citroen en bleekselderij. Mijn lichaam vraagt wel wat ik nodig heb. Dat vind ik fijn. Ik weet dat ik me er beter door voel.” „In de ochtenden wandel ik veel. Ik ben overdag, als ik niet moet werken, bezig contact te leggen met ondernemers of andere mensen over flyers en zo, vooral dingen die met mijn onderneming te maken hebben. En nu ik hier woon, ontmoet ik weer mensen die ik van vroeger ken, oude buren bijvoorbeeld. En ik schrijf graag muziekteksten en zing. „Ik ga in de weekenden bijna nooit meer uit. Ik wil niet in de verleiding komen om te drinken, of te gebruiken. Bijna iedereen doet het, veel drinken. Eigenlijk moeten ze het maar helemaal verbieden. In mijn gezin werd vroeger veel gedronken. Ook door mij. En dat is te confronterend. „In de avond luister ik vaak muziek, sport ik of ga ik naar de sauna. Soms ga ik uit eten met een goede vriend. Series kijken vind ik dan weer niet zo leuk. Ik heb pas een dj-set geleend van een vriend, volgende maand heb ik mijn eerste dj-les. Ik denk dat daar ook mooie dingen van kunnen komen. Muziek is ook een vorm van  healing .” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  _Huisdier Een kat: Misty (15) _Sporten Jolien sport veel. Het liefst gaat ze vier of vijf keer in de week naar de sportschool om te fitnessen. Jolien: „Ik heb heel veel energie en moet die kwijt.” _Bijzondere uitgave Jolien trakteerde zichzelf onlangs op een healing, door iemand die in Ibiza woont, terwijl ze zelf thuis was. Iemand op afstand een reikibehandeling geven doet ze zelf ook weleens. „Dan spreek ik een tijd af met iemand, bellen we eerst even en dan gaat deze persoon thuis liggen. Dan bellen we na een half uurtje weer even.” _Vakantie Net na haar verhuizing was Jolien twee weken in Italië met een vriend. Ook houdt ze van Ibiza, omdat daar veel mensen zijn die bezig zijn met haar twee passies: muziek en healing. „Ik wil heel graag terug, en zou er denk ik ook wel willen wonen.” _Bedtijd Als ze niet in de avond moet werken, wat in de horeca nog weleens voorkomt, gaat Jolien het liefst rond 22.30 uur naar bed. Anders doet ze dat direct na haar werk. Jolien: „Ik kan gelukkig altijd meteen slapen.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/07/muziek-is-ook-een-vorm-van-healing-a4144506</guid>
      <pubDate>Fri, 7 Oct 2022 00:00:00 +00:00</pubDate>
    </item>
    <item>
      <title><![CDATA[‘We houden geld over nu we leven als studenten’]]></title>
      <description><![CDATA[<p>Babette : „Ik weet nog precies hoe het begon. Het was zondagmiddag 12 januari 2014. Rick en ik zaten op de bank en hij vertelde over zijn onderzoek waaruit bleek dat de productie van een nieuwe auto net zoveel energie kost als vijf jaar lang autorijden. Hij vertelde ook dat veel natuurschade, zoals erosie, droogte en overstromingen, samenhangt met ontbossing voor onder andere veevoer en palmolie. Doordat ik op dat moment besefte dat mijn voedselkeuze kan leiden tot ontbossing, ben ik in die problematiek gedoken en ik ben er nooit meer mee opgehouden. Ik was designer, nu ben ik fulltime bezig met duurzaamheid en onderzoek ik hoe we een veilige toekomst kunnen creëren.” Rick : „Dat moment heeft ons leven veranderd. Gelukkig woonden we al in een klein, goed geïsoleerd huis, maar nu hebben we ook de ketel op 60 graden afgesteld, staat de thermostaat lager en kopen we steeds minder spullen, want dat zijn de grootste vervuilers.” Babette : „We hebben onze auto verkocht en vliegen niet meer. Laatst kreeg ik een uitnodiging om het ontwerpteam van Google toe te spreken in Californië. Heel eervol, maar toch heb ik het afgeslagen.” Rick : „Ik vond het wel moeilijk om de auto te verkopen, anderzijds was het een opluchting: nooit meer bang zijn voor een deuk of wat er uit de apk komt. Nu doen we zoveel mogelijk met de fiets, het openbaar vervoer of de elektrische deelauto.” Rick Porcelijn  (50) is oprichter van retailontwerpbureau 16 Mammals in Amsterdam. Hij helpt ondernemers in de detailhandel succesvolle en duurzame winkels te creëren.  Babette Porcelijn  (49) studeerde net als haar man Rick industrieel ontwerpen aan de TU Delft. Zij had een studio in communicatie en design, maar richtte in 2016 de  organisatie Think Big Act Now op, met als doel de maatschappij te verduurzamen. Ze geeft regelmatig lezingen en trainingen en schreef diverse boeken .  Rick en Babette en hun zoon (14) en dochter (17) wonen in Amsterdam. Het gezamenlijk gezinsinkomen varieert, maar ligt doorgaans rond de 1,5 keer modaal. Babette : „De grote stappen, zoals geen vlees eten, minder spullen kopen en niet vliegen, kosten me geen moeite. Veel lastiger vind ik dingen als kleding: dan moet je eindeloze afwegingen maken tussen  materiaal, nieuw of tweedehands en de vraag of er kinderarbeid en uitbuiting bij komen kijken. Dan koop ik maar niks. Soms ga ik wel ver: dan gebruik ik bijvoorbeeld een totaal versleten T-shirt met gaten nog een poos als pyjama.” Babette : „Een van mijn belangrijkste inspiratiebronnen is mijn vader. Hij heeft ternauwernood een concentratiekamp overleefd en zich de rest van zijn leven ingezet voor verbinding, dialoog en een veilige wereld. Na zijn overlijden wilde ik dat stokje overnemen en dat doe ik nu met mijn streven naar een duurzame wereld. Een wereld met crashende ecosystemen, milieuvervuiling en natuurverlies is gevoeliger voor conflicten en oorlogen.” Rick : „We hebben allebei industrieel ontwerpen gestudeerd in Delft. Ik heb een eigen studio voor duurzame inrichting en verbouwing van winkelketens. Daarnaast reken ik graag de ecologische impact door van bijvoorbeeld wit- en bruingoed, om te zien waar de verspilling zit. Het is geen hobby en ook geen werk, meer een bevlogenheid. Bovendien komt de kennis die ik hiermee opdoe vaak van pas in mijn werk. Ik denk ook graag na over vraagstukken. Zo heb ik laatst een gecombineerde tunnelbrug over het IJ bedacht. En verder leer ik Frans, superleuk!” Babette : „Daar begon je ook mee om onze zoon te enthousiasmeren voor zijn huiswerk. Maar die vindt Frans nog steeds niet leuk, haha.” Rick : „Toen ik fanatiek aan het trainen was voor de marathon, heb ik het ultieme trainingsschema uitgedacht. Dat is ook een soort ontwerpproces. Ik word gewoon heel enthousiast als ik dingen kan ontdekken.” Babette : „Eigenlijk is hij een soort uitvinder.” Rick : „Nee, dan lijkt het of ik oeverloos gekke ideeën verzin, terwijl ik het liefst bezig ben met toepasbare oplossingen.” Babette : „Toen ik Rick net kende, lag hij eens wakker van het Palestijns-Israëlische conflict. Hij heeft toen bedacht dat er een kunstmatig eiland moet komen voor de kust van Israël waar mensen kunnen wonen.” Rick : „Ja, een soort Flevopolder. Er wordt nu gevochten om een klein stuk land. Door dat stuk grond groter te maken, ontstaat ruimte.” Rick : „We houden geld over nu we leven als studenten, zonder auto en vliegvakanties. Dat geeft Babette de financiële ruimte om boeken te schrijven over duurzaamheid.” Babette : „En we hebben al bijna de hele hypotheek afgelost. Ook hebben we allebei een transparante beugel à 4.000 euro per stuk. Anderen geven dat geld in een half jaar uit aan wegenbelasting en benzine.” Rick : „Ook onze reizen zien er anders uit nu we niet meer vliegen. Laatst zijn we voor een lezing van Babette met de trein naar Madrid geweest.” Babette : „Als onze zoon 18 is, nemen Rick en ik een jaar vrij en gaan we een grote reis maken, op de fiets. En als we overzee willen, proberen we mee te liften op een containerschip. Maar voorlopig blijven we in Europa. Ik kan heus wel eens verlangen naar een mooie reis naar een ver land, maar dat slaat dood als ik bedenk wat ik daarmee allemaal aanricht aan vervuiling.” Rick : „Mijn ouders zijn tachtigers en maken jaarlijks lange fiets- of wandeltochten. Ze beleven onderweg mooie avonturen, misschien wel meer dan tijdens een all-invliegreis naar Thailand.” Babette : „Onze kinderen mogen zelf bedenken hoe ze willen leven, we laten hen vrij. Al heb ik laatst wel een stokje gestoken voor het plan van mijn dochter om per vliegtuig naar Italië te gaan. Toen heeft ze de trein genomen. Ik maak me verder niet druk over wat anderen doen en laten. Ik ben geen missionaris. Maar als mensen goed willen doen en niet weten waarmee te beginnen, kan ik wel laten zien waarmee je het meeste verschil kunt maken.”  _Wonen In een rijtjeshuis in Amsterdam. _Vervoer Wandelen, fiets, ]ov of elektrische deelauto. _Vakanties Het gezin Porcelijn houdt vakantie in Europa en reist per trein of fiets.  Of ze kamperen ergens in Nederland. _Sport Twee of drie keer per week gaan Rick en Babette naar de klimhal en de sportschool.  _Sparen Ze sparen voor de studie van de kinderen en voor de aflossing van de hypotheek, en daarmee voor hun pensioen. _Laatste grote uitgave Collegegeld voor hun dochter, een vakantie in de Alpen en voor Babette en Rick allebei een transparante beugel.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/30/we-houden-geld-over-nu-we-leven-als-studenten-a4143767</guid>
      <pubDate>Fri, 30 Sep 2022 00:00:00 +00:00</pubDate>
    </item>
    <item>
      <title><![CDATA[‘Ondanks alles gun ik iedereen een scheiding’]]></title>
      <description><![CDATA[<p>Roos: „Ik sta op rond half zeven, dan ga ik eerst zelf wandelen, vaak met een mooie podcast, of ik mediteer terwijl ik loop.  „De jongste staat om zeven uur op en de oudste heeft het al zwaar als hij om half acht op moet, haha, maar dat doet hij keurig. Iedereen pakt zijn eigen broodje in de keuken, soms maak ik gezonde bananenpannenkoekjes. Rond kwart over acht fietsen ze weg naar school. Dit jaar hoef ik voor het eerst niet meer te halen of te brengen, heerlijk. Mijn oudste gaat naar 5-vwo en mijn jongste naar de brugklas. Hij was net uit al zijn schoenen en kleren gegroeid en toen kwam er vanuit school ook nog de vraag of ik een Macbook kon aanschaffen! Het leven is wel duurder geworden. Ik merk het aan de boodschappen, maar gelukkig heb ik een heel energiezuinig huis met label A en een warmtepomp, plus nog een jaar een vast contract. Ik zit er deze winter dus wel warmpjes bij. Roos Boer  (46) is scheidings- en relatiedeskundige en houdt als zelfstandig coach praktijk in Naarden. Ook leidt ze andere coaches op. Ze studeerde fysiotherapie en was twintig jaar in loondienst als fysiotherapeut voor ze vier jaar geleden fulltime als zelfstandig ondernemer begon.  Ze woont in Blaricum  met zoons Tom (16) en Ben (12) uit haar eerdere huwelijk. Ze verdient ongeveer anderhalf keer modaal en vult dat met alimentatie aan tot twee keer modaal.  „Ik woon in een rijtjeshuis in Blaricum, nieuwbouw, dat heb ik na mijn scheiding in 2015 gekocht. Ik heb een tuin voor en een tuin achter met een heerlijke loungeset, daar ben ik heel gelukkig mee. „Voor mijn scheiding woonden we in Huizen, daar woont mijn ex-partner nog steeds. Het plekje kan ik nog weleens missen, direct aan het water. We wonen vijf minuten bij elkaar vandaan. De school van de jongens zit er precies tussenin.  „Toen ik ging scheiden, was ik 38 en had ik twee kleine kinderen, van vier en acht. Het was de hel op aarde. De boel stond zo verschrikkelijk in de fik dat ik zelf heb mogen ervaren hoe onmogelijk het bijna voor ouders is om tot zinnige oplossingen te komen. Hulp daarbij heb ik toen enorm gemist. Wij gingen wel naar een mediator, want als twee hoogopgeleiden gingen we er natuurlijk geen vechtscheiding van maken. Advocaten, dat wilden we niet. Hij ging me goed achterlaten en ik wilde niet het onderste uit de kan halen, was de afspraak. Alleen hadden we een iets andere visie op wat beide dingen betekenen. Dus ook wij raakten in de problemen.  „Veel mensen denken dat de problemen bij scheidingen vooral over geld gaan, maar het gaat over de emoties erachter. Je niet gehoord of gezien voelen, plus de ballast die je van vroeger hebt meegekregen. Heb je geleerd met heftige emoties om te gaan? Voor velen is een scheiding het eerste grote lastige ding dat je meemaakt in je volwassen leven.  „Uiteindelijk heb ik me in mijn eentje laten coachen. Want ik dacht: dit kan ik dus niet. Het liep uit de hand, ik herkende mezelf niet meer en ik herkende hem al helemaal niet meer. Ik heb veel dingen geleerd over een conflict hanteren en een opleiding tot scheidingscoach gedaan bij Succesvol Scheiden Nederland. Later ben ik me daarin verder gaan ontwikkelen door verschillende masterclasses te doen..  „Gemiddeld doe ik twee tot drie gesprekken met cliënten per dag, soms met één van beiden, soms met allebei. Een gesprek duurt zo’n twee uur. Er komen hier wel wat scheldwoorden ter tafel. De meest gemaakte fout is dat mensen vergeten te rouwen. Die oude partner kunnen ze vaak missen als kiespijn, het was zijn of haar schuld. Maar als je niet door die pijn heen gaat, krijg je het later om de oren.  „Achterlaten van het gezin vinden mensen vaak het moeilijkst. Dat had ik zelf ook. Je voelt je schuldig tegenover je kinderen omdat je hun iets ontneemt: het ideaalbeeld van het complete gezin. Sociale druk helpt daarbij niet. „Toch gun ik iedereen een scheiding. Het is het zwaarste wat ik heb mogen doen, maar ook het mooiste. Ik heb veel meer geleerd te leven vanuit gevoel en verwachtingen los te laten. „Als je het mij vraagt, zou ik het liefst mensen op school al willen leren hoe je met emoties omgaat. We vallen er op school al over dat iemand het uitmaakt per sms. Ik vind de vraag veel interessanter waarom een kind dat doet. Ik geloof niet dat zo’n kind denkt ‘wat een goed idee’. Diegene vindt het waarschijnlijk lastig om een ander teleur te stellen of schaamt zich. We leren op de middelbare school al nooit om een ongemakkelijk gesprek te voeren, daarom ga je dingen vermijden of omzeilen als je ouder bent.  „Hiervoor werkte ik twintig jaar in loondienst. Met drie dagen per week ondernemen naast mijn werk als fysiotherapeut ben ik begonnen; ik ben opgevoed met de gedachte dat je weloverwogen risico’s moet nemen. Ik had een bedrag in mijn hoofd dat ik nodig had om een half jaar te overleven zonder één cliënt. Dat heb ik op een champagnefles gezet en die in de koelkast gelegd. Toen ik het bij elkaar had verdiend, dat is nu vier jaar geleden, ben ik fulltime gaan ondernemen en mocht de fles open. Ik kan nu meer dan fulltime werken, maar ik neem twee middagen per week vrij. Dan ben ik thuis als de jongens uit school komen.  „Ik kook iedere avond. De jongens ruimen netjes de keuken op en helpen mee. Vaak doe ik boodschappen op de terugweg van werk. Dat is wel een van de dingen die ik heftig vind als alleenstaande ouder: als ik er niet aan denk, doet niemand het. Elk cadeautje, elke ouderavond, de tandarts, ik heb 24/7 dienst. Mijn ex-man werkt als piloot en zijn schema is heel onregelmatig, dus ik heb de kinderen 80 procent van de tijd.   „In de avonden wordt er getennist en gehonkbald. We kijken een beetje tv. De jongens zitten ook wel graag te chillen op hun kamer of doen een spelletje. Mijn oudste hoef ik niet meer te helpen met huiswerk, mijn jongste laat ik eerst liefdevol tegen de lamp lopen. Hij moet toch leren dat hij het zelf moet doen.  „Rond elf uur ga ik slapen. Ik heb een heel dierbare vriendin, Marloes, die bel ik meestal om de dag door te nemen. Ik heb haar zes jaar geleden ontmoet tijdens mijn opleiding. Zij heeft mij mijn scheiding door geholpen, en andersom. Zij heeft zelfs een paar weken bij mij gewoond om het huis draaiende te houden toen ik zes maanden in een ziekenhuisbed in de woonkamer lag na een rugoperatie. Toen heb ik overigens gewoon doorgewerkt, via Teams vanaf een laptop. „Mijn vriendschappen zijn me ontzettend dierbaar. Ik zie mijn vriendinnen veel in het weekend en soms blijf ik nog even borrelen of eten als ik mijn jongste ophaal van het spelen bij een vriendje.” In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  _ Opstaan Rond half  zeven.  _ Laatste grote uitgave Zomervakantie in de buurt van Barcelona. „Samen met vrienden hebben we een huis gehuurd, met vijf kinderen en drie volwassenen.” _ Hulp in de huishouding „Ja, zonder ben ik nergens. Dat is de luxe die ik mezelf wel gun.” _ Woning Nieuwbouw rijtjeshuis in Blaricum – zevenenhalf jaar geleden gekocht – dat „ontzettend energiezuinig is met een warmtepomp”.   _ Huisdieren Twee katten, Micky en Goose.  _ Auto Een elektrische Hyundai  _ Naar bed Elf uur.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/23/ondanks-alles-gun-ik-iedereen-een-scheiding-a4142976</guid>
      <pubDate>Fri, 23 Sep 2022 00:00:00 +00:00</pubDate>
    </item>
    <item>
      <title><![CDATA[‘Nu vind ik  een lat-relatie heerlijk’]]></title>
      <description><![CDATA[<p>Rob: „Via een vriend kreeg ik op mijn zestiende een zaterdagbaantje bij een schoenmaker. Ik maakte het magazijn schoon, liet de grote Deense dog van de baas uit, waste de reclameauto. Mijn baas had honderd huiden gekocht waar zolen uit gestanst moesten worden. Ik was daar heel precies in. Dat zag-ie en hij bood me een baan aan. „Mijn vader vond het prima, als ik diploma’s haalde in het schoenmakersvak. Ik doe het nu 45 jaar en vind het nog steeds leuk. Geen schoen is hetzelfde. Alleen het ondernemen is niet leuk meer. „Door corona zitten mijn inkomsten op 60 procent van wat ze waren. Mensen werken meer thuis, schoenen slijten minder snel. Als het goed is, ga ik over zes jaar met pensioen. Voor echt pensioen opbouwen heb ik geen mogelijkheid gehad. Helemaal niet met wat er de afgelopen tien jaar gebeurd is. Rob Blom  (61) is schoenmaker. Hij woont in een appartement boven zijn zaak in Leeuwarden. Hij heeft een lat-relatie.  Uit zijn eerste huwelijk heeft hij drie inmiddels volwassen kinderen. Verder heeft hij een kleindochter en is een kleinzoon op komst. Hij verdient een half keer modaal.   Foto David Galjaard „In 2008 kwam de crisis, dat hakte er flink in. Ik had twee man personeel en heb die binnen twee jaar moeten ontslaan. En in 2015 overleed mijn vrouw heel plotseling. Ze had baarmoederhalskanker. Ik ben zo’n drie jaar lang compleet van de wereld geweest. „Ze was mijn tweede vrouw. Met mijn ex heb ik nog goed contact, en ik heb met haar drie kinderen. Twee jaar na die scheiding heb ik een vriend van mij gebeld, die in Zuid-Oost Spanje woonde. Ik zei: ik wil weer beginnen met leven. Hij zei: kom maar langs.  „We gingen op stap en kwamen in café terecht waar hij me voorstelde aan Sole. Ze was meteen de vrouw van mijn leven. De eerste seconde. Ze had nooit Engels geleerd. Die vriend van me zei: ik weet niet hoe jullie het voor elkaar hebben gekregen, maar jullie hebben de hele avond gekletst. In mei was dat. In oktober heb ik haar opgehaald en is ze hier komen wonen. We waren dertien jaar samen.” „Toen ze overleed, was mijn werk eigenlijk niks meer. Ik was aanwezig, maar dat was het ook. Er kwam bijna niks uit mijn handen. Een hele goede vriendin heeft toen de winkel gerund. En een collega van mij uit Sneek kwam twee keer in de week stapels schoenen afmaken die ik niet klaarkreeg. „Als je zelfstandig ondernemer bent, moet je al je problemen zelf oplossen. Niemand anders die het voor je doet. Maar toen kon ik niet anders.  „Voor het eerst in mijn leven heb ik in die tijd ook mijn arbeidsongeschiktheidsverzekering aangesproken. Na drie maanden kreeg ik een telefoontje van een jonge vent: ‘We vinden dat u wel weer aan het werk kunt’. Ik zei: ‘Heeft u ooit weleens een levenspartner verloren?’  „Hij kon een psychiatrisch rapport laten opstellen. Mijn voorstelling van een psychiater was een man op geitenwollensokken in Birkenstocks. Toen ik daar kwam, had hij in tien minuten door wat er aan de hand was – ik heb mijn beeld bij moeten stellen. Hij verwees me door en ik kreeg EMDR-therapie. Zonder die hulp had ik hier niet zo gezeten als ik nu zit. „Ik sta op tussen acht en half negen. Mijn zaak zit onder mijn huis, de trap af en ik ben er. Ik ben meestal rond half tien beneden, en van tien tot half zes open. Er zijn dagen dat ik daardoor niet buiten kom. Dat heb ik mezelf wel aangeleerd. Ook al hoef ik nergens naartoe, ik trek na het eten mijn jas aan en ga een rondje lopen. „’s Avonds ben ik zeker twee à drie keer in de week in de biljartzaal. Da’s ook gekomen in die slechte periode. Als ik een slechte avond aan voelde komen, was het: oké, nu schoenen aan, keu pakken. Dat hielp zó goed. Dan had ik afleiding, een ander gesprek dan wat in mijn hoofd zat, en kon ik erna rustig naar bed. „Een tijd ging ik bijna iedere avond biljarten. Alleen zijn vond ik maar niks. Nu kan ik heel makkelijk een avond rustig thuis zitten. Ik schilder op nummer. Ik heb veel geduld voor dat soort dingen. Het gaat me totaal niet om het resultaat. Het is gewoon tijdverdrijf. Dan kan ik hier rustig zitten op de bank, zonder dat ik het gevoel heb dat ik weg moet. Ondertussen zit ik voetbal te kijken.” „Ik ben nu vijf jaar samen met mijn nieuwe vriendin Anneke. In eerste instantie wilde ik niks liever dan huisje-boompje-beestje. Dat miste ik. Alleen, daar was zij nog niet helemaal aan toe. Maar ik vind een lat-relatie nu heerlijk. Daar is de psychiater belangrijk in geweest. „Zaterdag na het werk ga ik naar mijn vriendin. Ons weekend is zondag en maandag. Maandag na het eten ga ik weer bij haar weg.  „Toen ik alleen was, lag ik soms tot twaalf uur in bed. Dan kwam ik eruit en ging de tv aan met voetbal. Nu eten we op zondagochtend een yoghurtje en gaan we naar de sportschool. Ik vind laat opstaan niks meer. Het is zonde van mijn dag. We hebben net alle twee een elektrische fiets gekocht. We fietsen hele stukken. En we gaan regelmatig naar Utrecht en Amsterdam omdat haar kinderen daar wonen. „Mijn kinderen wonen ook in Leeuwarden. Ik heb een hele goede band met ze, maar ze komen niet wekelijks bij mij over de vloer. Soms stappen ze even binnen in de winkel als ze in de stad zijn. Eens in de zoveel tijd ga ik bij ze eten. Mijn zoon komt vaak even langs als hij in de stad is, met mijn kleindochter. Dan huppelt dat kleine dingetje hier in de kamer rond. ‘Opaaa’ roept ze dan. Dat is… ja. Daar doe je het allemaal voor.”  Sport  		Rob voetbalde vroeger veel en graag, ook tenniste hij. Hij heeft een kapotte knie waardoor het allemaal lastig gaat. Op maandagen biljart hij nu in de voetbalkantine, op andere dagen doet hij dit bij de biljartclub op vijf minuten lopen van zijn huis. Koken  		Voor anderen koken vindt Rob nog wel leuk, voor zichzelf minder. Zijn vriendin Anneke geeft hem op maandag vaak wat mee voor in de vriezer. Rob: „Zij houdt niet zo van aardappels. Als ik zelf kook, is het vaak aardappels, vlees, groente.” Vakantie  		Met zijn vrouw Sole ging Rob altijd naar haar familie in Spanje. Nu komt hij er nog steeds, ook omdat Sole er is begraven. Dan verblijft hij in haar appartement. Rob: „Ik wil ook heel graag een keer naar Scandinavië toe, op een cruise door fjorden bijvoorbeeld. Mijn vriendin houdt er niet van. Al begint ze wel wat te draaien.” Naar bed  		Rob dwingt zichzelf rond middernacht naar bed te gaan. Hij is een nachtmens, en eerder ging hij ook nog weleens rond twee of drie uur in de nacht.  In Spitsuur vertellen stellen en singles hoe zij werk en privé combineren. Meedoen? Mail naar  werk@nrc.nl  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/16/nu-vind-ik-een-lat-relatie-heerlijk-a4142171</guid>
      <pubDate>Fri, 16 Sep 2022 00:00:00 +00:00</pubDate>
    </item>
    <item>
      <title><![CDATA[‘Ik geniet van mijn leven als jongere oudere’]]></title>
      <description><![CDATA[<p>Tecla Boonstra: „Ik ben geboren en getogen Amsterdammer. Mijn wieg stond in Bos en Lommer, in de Kolenkitbuurt. Toen ik 6 was, zijn mijn ouders verhuisd naar Amsterdam-Noord. Daar heb ik ook mijn opleiding tot verpleegkundige gedaan. In 1996 kocht ik dit huis in Gaasperdam, met mijn toenmalige echtgenoot. We wilden de stad niet uit, maar in de Jordaan werd het te krap voor een gezin. Dit waren premiekoopwoningen, bedoeld voor mensen met een kleinere beurs. Wij betaalden er in 1996 272.500 gulden voor. Nu worden ze voor 350.000 euro verkocht. Ik vind het heerlijk wonen hier. Onze kinderen konden hier voor de deur op straat spelen, in de zomer gingen we veel naar de Gaasperplas. Je kan hier nog steeds gratis parkeren, het is vlak bij het oude AMC waar ik nu ook nog werk. Ik ben in twintig minuten met de metro in het centrum en in de zomer pak ik de e-bike. Ik ga heel vaak naar het theater, eten met vrienden of pak de auto die ik deel met een vriendin naar vrienden in Landsmeer. ’s Avonds fiets ik wel om, dan ga ik liever niet alleen door de Bijlmer, want er is hier nog wel eens een schietpartij, al is het al een stuk veiliger dan vroeger.  Mij krijg je met geen stok Amsterdam uit. Ik geniet heel erg van het stadse leven. Mijn vrienden wonen hier, mijn familie. Maar ik zit hier wel heel erg aan de rand. Op de fiets maak ik tochtjes naar Baambrugge of Vinkenveen. Je bent heel snel overal.   Mijn zoon is timmerman en woont om de hoek. Hij is de handige man in huis en komt ook regelmatig langs om even gezond te eten, want hij is nogal een ‘besteller’. Ik ben meer een Hello Fresh-koker. Iedere zaterdag wordt een doos bezorgd met drie maaltijden voor twee personen. Ik kook vast vooruit voor de dagen dat ik werk, dan hoef ik het na een lange fietstocht alleen nog maar op te warmen. Tussen vijf en half zes ben ik weer thuis. Ik eet, lees de  NRC  en kijk dan series op Netflix of ga naar het theater met een vriendin. Ik heb nu ook Picl.nl ontdekt, dan kan je thuis een bioscoopfilm kijken en geld storten bij een filmhuis naar keuze. Tecla Boonstra  (61) werkt al veertig jaar in de zorg en is sinds kort met deeltijdpensioen. Ze werkt nog drie dagen per week als endoscopieverpleegkundige in fusieziekenhuis Amsterdam UMC, de ene week op locatie AMC en de andere week in het VUmc. „Als ik naar het AMC ga, sta ik om half zeven op. Ik heb ’s ochtends echt wel een uur nodig met koffie en de krant. Als ik naar het VUmc moet, sta ik op om zes uur, dan moet ik op de De Boelelaan nog door alle rode stoplichten fietsen om op tijd te komen. We drinken een kop koffie en beginnen om acht uur. Ik smeer mijn boterhammetje de avond ervoor. Elke dag in de kantine eten is leuk, maar kost ook hartstikke veel geld.   Mijn moeder was ook verpleegkundige en mijn vader machinist bij de NS. Ik wist al vroeg dat ik de zorg inging, net als mijn broer, die was verpleegkundige in het AMC. In 1989 werkte ik op de onvruchtbaarheidspoli van het AMC en toen zag ik: zwanger worden gaat niet vanzelf. Maar ik werd wel makkelijk zwanger! De eerste kreeg ik op mijn dertigste en vijftien  maanden later kwam de tweede al. Dat voelde wel eens als een tweeling. Toen de kinderen klein waren, ben ik bij een thuiszorgorganisatie gaan werken zodat ik overdag thuis kon zijn. Dan ging ik als wijkverpleegkundige ’s avonds de galerijflats van de Bijlmer in. Ik weet nog heel goed dat mijn eerste patiënt een schotwond had in zijn been! Toen de kinderen 8 en 9 waren, miste ik het ziekenhuis te erg en ben ik weer bij het AMC gaan werken, eerst op de afdeling cardiologie en later op de afdeling maag-, darm-, en leverziekten.  Soms zie ik twaalf patiënten op een dag en soms ben je de hele middag bezig om bij één patiënt een grote poliep uit de dikke darm te verwijderen. Ik doe nu geen spoeddiensten meer, dan zie je alles voorbijkomen: bloedingen in de slokdarm van mensen die te veel drinken, psychiatrische patiënten die scherpe voorwerpen slikken en kinderen die speelgoed inslikken, schoonmaakmiddel of een platte batterij. Berg het alsjeblieft op! In december 2020 kreeg ik Covid, nog voordat er vaccins waren. Meerdere collega’s waren ziek. Twee weken heb ik onder een dekentje op de bank liggen creperen. Na een week werd ik gebeld door de assistente van mijn huisarts om te checken of ik niet afknapte. Daar werd ik heel emotioneel van. Stel je voor, het had zomaar ineens anders kunnen aflopen. Daarna heb ik besloten met deeltijdpensioen te gaan. Waarom zou ik wachten tot ik 67 ben? Nu ben ik nog gezond. Uiteindelijk ga ik zo’n 300 euro per maand inleveren als ik 67 ben, maar ja, voor hetzelfde geld val ik ineens dood neer als ik 70 ben, net als mijn vader. Ik geniet echt van mijn leven als jongere oudere. Mijn vaste lasten zijn laag: de hypotheek is nog maar 80 euro in de maand, het huis heb ik deels afbetaald en ik heb een goed pensioen van het ABP. Er komt 2.500 euro netto per maand binnen. Nu werk ik drie dagen per week. Er is een rust gekomen in mijn leven! Ik krijg weer energie voor andere dingen. Ik vond het ook wel een goede voorbereiding op mijn echte pensioen. De overgang van fulltime naar helemaal niks lijkt me te groot.   Als er geen corona is, maak ik twee keer per jaar een mooie reis. In 2019 ben ik met twee vriendinnen naar Bali geweest om te vieren dat we dertig jaar bevriend waren. Ik ben nu ook begonnen met vrijwilligerswerk in het Harriet Tubman-huis voor ongedocumenteerde vrouwen en hun kinderen. Ze leven eigenlijk een parallel bestaan, zonder papieren, kans op een baan of zorg en ik wist daar te weinig van. Ze hebben soms ook op straat geleefd met hun kind, ik vind dat onvoorstelbaar. Ik ben coördinator en neem contact op met bijvoorbeeld de woningbouwvereniging of het gezondheidscentrum. Op mijn vrije dag vind ik het heerlijk om in mijn hangmat in de tuin te liggen en uitgebreid de kranten te lezen. Zeker, het derde leven is helemaal prima.    Ze heeft twee kinderen: zoon Pim (30) en dochter Aukje (31). In 2005 is ze gescheiden, op dit moment is ze single. Ze woont vlak bij de Gaasperplas in Amsterdam Zuidoost.  Tecla heeft een modaal inkomen. _Opstaan Als ze naar het VUmc moet, staat Tecla om zes uur op en gaat ze om zeven uur de deur uit. Moet ze naar het AMC, dan staat ze om half zeven op.  _Laatste grote uitgave In mei 2020 kocht Tecla een  e-bike van 3.000 euro _Huisdier Tecla heeft geen huisdieren. Daarvoor is ze te weinig thuis. _Sport „Ik zet wel 10.000 stappen in het ziekenhuis overdag, dus ik vind dat ik wel genoeg sport tijdens het werk.  _Boodschappen Op zaterdag een keer naar de Jumbo, ze komt met een klein tasje thuis. De rest van de dagen eet ze van Hello Fresh. „Het is precies genoeg en helemaal afgepast. Voor zes maaltijden per week 43 euro. Daar doe ik echt geen boodschappen voor.”   _Hulp Een keer per twee weken hulp in de huishouding.   _Naar bed Om 22.45 uur. „Ik lees nog een beetje of ik luister een podcast,  Weer een dag  met Marcel van Roosmalen, of de podcast van Jelle Brandt Corstius over de oorlog in Oekraïne.”  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/09/09/ik-geniet-van-mijn-leven-als-jongere-oudere-a4141398</guid>
      <pubDate>Fri, 9 Sep 2022 00:00:00 +00:00</pubDate>
    </item>
  </channel>
</rss>
