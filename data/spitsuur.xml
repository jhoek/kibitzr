<?xml version="1.0" encoding="utf-16"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘We zouden elkaar het liefst vaker zien’]]></title>
      <description><![CDATA[<p>Sandra: „Ik woon in Amsterdam en Daniel in Haarlem. We zijn allebei gescheiden. Ik sinds twee jaar, Daniel iets korter. Gelukkig kunnen mijn kinderen Amélie (11) en Sem (6) het goed vinden met die van Daniel, Amaya (12) en Rosalie (7). En de leeftijden komen ook mooi uit; ze hebben allemaal een speelmaatje van hun eigen leeftijd.” Daniel: „We zijn een samengesteld gezin op twee locaties. En we hebben allebei een eigen bedrijf. Dat maakt het wel uitdagend alle schoteltjes in de lucht te houden.” Sandra: „De weekplanning is een puzzel.” Daniel: „Op dinsdag heb ik de kids, dus dan slapen we in Haarlem.” Sandra: „Woensdag heb ik mijn kinderen, dus dan slapen we in Amsterdam.” Daniel: „Op donderdag hebben we allebei de kinderen niet, dus dan is het wisselend waar we slapen.” Sandra: „En soms slapen we allebei in ons eigen huis zonder elkaar.” Daniel: „We zouden elkaar het liefst vaker zien.” Sandra: „Ik werk een wisselend aantal uren per week, maar wel meer dan gemiddeld. Een ondernemer staat in principe altijd aan. Daarom moet je jezelf soms bewust even uitzetten. Anders ben je alleen maar aan het doorbuffelen.” Daniel: „Ik sta elke minuut aan, of ik nu aan het werk ben of met de kinderen in de weer. Ik heb de helft van de tijd de kids alleen. Dus die dagen kan ik minder werken. Maar zodra de kinderen naar bed zijn, gaat de laptop weer aan.” Sandra: „Je moet er soms bewust voor kiezen echt iets leuks te gaan doen. Je bent geen robot. Binnenkort gaan we vijf dagen naar Montpellier zonder kinderen. En deze zomer een week naar Burning Man in Californië, een festival in de woestijn. Een week geen smartphone, geen laptop. Geen verantwoordelijkheden. Zo kun je helemaal disconnecten.” Daniel: „Het is een soort speeltuin voor volwassenen. Ik ben er zeventien jaar geleden ook al eens geweest.” Sandra: „En ik ook al eens, maar nu gaan we voor het eerst samen.” Sandra: „Vijftien jaar geleden ben ik begonnen met Ctaste, een restaurant in Amsterdam waar je dineert in het donker en bediend wordt door mensen die blind of slechtziend zijn. Daarna heb ik de Sign Language Coffee Bar opgericht, waar je je koffie in gebarentaal bestelt bij dove of slechthorende barista’s. In die jaren heb ik heel veel superslimme en getalenteerde mensen ontmoet, vaak hoger opgeleid, die vanwege hun visuele of auditieve beperking werkloos waren of ver onder hun niveau werkten. „Zo kwam ik op het idee voor een nieuw bedrijf, waarmee ik negen jaar geleden gestart ben. Ctalents is een detacheringsbureau voor talentvolle, hogeropgeleide mensen met een visuele of auditieve beperking. Werkgevers weten niet dat deze mensen dankzij nieuwe technologie even efficiënt kunnen werken als een ander. Ze zijn extreem gemotiveerd en werken harder dan gemiddeld. Uit de cijfers blijkt ook dat het een succes is, want 90 procent van onze talenten werkt na een jaar nog steeds bij de werkgever waarmee we hen gematcht hadden. Via ons hebben 570 mensen een vaste baan gevonden. Mijn doel is dat dit er minstens 5.000 worden.” Sandra Ballij (42) woont in Amsterdam met haar kinderen Amélie (11) Sem (6). Daniel Mulder (46) woont in Haarlem met zijn kinderen Amaya (12) en Rosalie (7). Daniel heeft het evenementenbedrijf UP Events, Sandra leidt Ctalents, een detacheringsbureau voor mensen met een visuele of auditieve beperking. Ze verdienen beiden twee keer modaal. Daniel: „Ik heb Sandra ontmoet op de ondernemersvereniging waar we allebei lid van zijn. Zelf heb ik het evenementenbedrijf UP Events. We hadden al een locatie in Amsterdam-West. Nu hebben we een locatie erbij gekocht in Weesp. Het is een golfbaan, maar de bedoeling is dat we daar ook allerlei soorten evenementen gaan organiseren. Mijn bedrijf is geen social enterprise zoals Ctalents, maar ik vind mijn bedrijf ook maatschappelijk betrokken en duurzaam. We hebben de Green Key-certificatie en zijn bezig met een nog beter keurmerk voor groene bedrijven in de toeristische en evenementensector.” Sandra: „En ik vind natuurlijk dat het nóg socialer zou moeten.” Daniel: „Ondernemers zijn mensen die het beter denken te weten. Wij hebben allebei de neiging ons te bemoeien met het bedrijf van de ander. Maar daar wordt het niet altijd gezelliger van. We denken allebei dat we het bedrijf van de ander beter zouden kunnen runnen dan diegene zelf.” Sandra: „Misschien zouden we moeten ruilen!” Sandra: „We hebben best een goeie balans tussen werk en privé. Daarbij helpt het dat je als ondernemer flexibel bent. Dus ik kan maandagmiddag om drie uur gewoon mijn kids van school halen.” Daniel: „En ik doe dat met mijn kinderen op dinsdagmiddag. Eens per twee weken haal ik ze ook op vrijdag van school. En toen het laatst 30 graden was, stond ik om vier uur een watergevecht te voeren met mijn kinderen. Het is fijn dat je die vrijheid hebt.” Sandra: „Ik word weleens gevraagd om te spreken aan de andere kant van het land. Zeg ik dan ja? Dat hangt ervan af. Gelukkig heb ik een hele rits oppasmeisjes en een lieve moeder.” Daniel: „Als ik de kinderen heb, wil ik ze graag zien. Dus dan regel ik niet graag een oppas, tenzij het moet.” Daniel: „Of we dromen hebben? Ik wil gewoon gelukkig zijn met de kinderen en Sandra en mooie reizen maken. Daarnaast wil ik mezelf blijven ontwikkelen.” Sandra: „Ik wil graag Ctalents verder uitbouwen. 71 procent van mensen met een beperking is nu werkloos. Dat moet maximaal 20 procent worden. En ik zou graag mijn missie wereldwijd neerzetten.” Opstaan Daniel staat om 7 uur op. „Dan maak ik broodtrommels klaar als de meisjes bij mij zijn, en soms maak ik vlechten bij ze. Dat heb ik net geleerd. Daarna breng ik ze naar school. Op dagen zonder kinderen kan ik van zeven tot half negen gaan sporten.” Bij Sandra gaat de wekker om half zeven. „Afhankelijk van de dag kan ik nog snoozen of niet. Daarna fiets ik naar mijn kantoor in het Oosterpark.” Naar bed „Met kids eten we ’s avonds rond zes uur”, zegt Sandra. „Zonder kids kan het ook acht uur worden.” Sandra gaat naar bed om half elf, soms al om half tien, Daniel zo laat mogelijk: „Met kids om elf uur, als ik alleen ben twaalf uur of een uur.” Sport Daniel doet twee à drie keer per week aan krachttraining met een personal trainer en zou dat het liefst nog vaker doen. Zijn dochters zitten op hockey. Sandra doet aan boksen, yoga en hot yoga. „Ik doe vaak spontaan een lesje, bijvoorbeeld als een meeting niet doorgaat.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/FW0xznFLlwa3ILZ-HRoi2pjQCys=/1280x/filters:no_upscale()/s3/static.nrc.nl/images/gn4/stripped/data117992406-deaa04.jpg'/>]]></description>
      <guid>https://nrc.nl/nieuws/2024/07/05/we-zouden-elkaar-het-liefst-vaker-zien-a4858882</guid>
      <pubDate>Fri, 5 Jul 2024 07:02:36 +00:00</pubDate>
    </item>
    <item>
      <title><![CDATA[‘Ik voel me  een echte Rotterdammer’]]></title>
      <description><![CDATA[<p>Ishmail: „In 2012 ben ik gevlucht uit mijn geboorteland Sierra Leone. Daar was ik rijstboer. Ik had andere meningen dan de mensen om mij heen en kwam daardoor in conflict met mijn omgeving. Maar daar praat ik liever niet over, dat doet nog steeds pijn.” „Via omzwervingen belandde ik in Rotterdam. Dat was een enorme overgang, in Sierra Leone kende ik alleen mijn dorp. Ik woonde daar niet ver van de hoofdstad, maar was er nooit geweest. Ik arriveerde op Rotterdam Centraal. Ik had nog nooit zoveel fietsen en witte mensen gezien. Ik vond het eng, vooral de Kruiskade. Ik zag daar wel zwarte mensen, maar die hadden dreadlocks, tatoeages en gouden tanden. Voor mij was Rotterdam een wilde stad. Maar het wende toen ik andere mensen leerde kennen die me de weg wezen. Nu is de Kruiskade mijn favoriete straat, met z’n toko’s en goedkope kleding. Ik ga er ook naar de kapper. Inmiddels ben ik stadsgids geworden en geef ik rondleidingen door het Oude Westen en Katendrecht. „Het is voor mijn gevoel allemaal heel snel gegaan in die twaalf jaar. Dat geeft me soms een magisch gevoel. Ik kreeg nachtopvang in de Pauluskerk en psychische hulp, want in de burgeroorlog had ik een posttraumatische stressstoornis opgelopen. Overdag leefde ik op straat, te midden van verslaafden. Dat was voor mij een grote drijfveer om uit die situatie te komen. Ik ging Nederlandse les volgen bij het Rotterdams Ongedocumenteerden Steunpunt, zo kreeg ik een doel: elke dag om 10 uur naar school. Toen ik vertelde dat voetbal mijn passie is, werd ik in contact gebracht met MVV Maasland, waar ik ging voetballen en de mini’s ging trainen. Ik kreeg veel steun van alle nieuwe mensen die ik leerde kennen en zelfs van hun ouders. Echt geweldig!” Ishmail Kamara (34) vluchtte in 2012 uit Sierra Leone en is sinds twee jaar statushouder. Hij woont in Hoogvliet en is ambtenaar: hij werkt als gastheer in een cultureel centrum in Ommoord. Hij is ook schrijver en dichter. Op 5 juli verschijnt zijn roman Honderd gouden paarden. Zijn inkomen ligt onder modaal. „In Sierra Leone ben ik drie jaar naar de middelbare school geweest. Door de oorlog en doordat mijn vader het niet meer kon betalen, moest ik van school en ben ik net als mijn vader boer geworden. Dus toen iemand hier tegen me zei dat ik zo poëtisch sprak en dat er misschien wel een dichter in mij schuilging, zei ik meteen: ‘Nee, onmogelijk.’ „Ik had al wel ontdekt dat ik de teksten en gedichten op de muren in Rotterdam zo mooi vond als ik rondzwierf op straat. Ik wist niet dat het kunst was. Diezelfde persoon moedigde me aan om toch eens iets op te schrijven. Dat lukte, het werd mijn eerste gedicht, over mijn spiegelbeeld: ‘When I look in the mirror, I see a man who looks like me. I smile and say to him: so many of my smiles begin with you.’ „In diezelfde tijd kwam ik stadsdichter Dean Bowen tegen, die me aanmoedigde verder te gaan met dichten. Ik kreeg optredens op scholen en in culturele centra en heb inmiddels twee dichtbundels en een roman uitgebracht, Honderd gouden paarden, over een puber die naar het beloofde land reist, met daarin verwerkt alle ervaringen van een vluchteling. Ik denk dat Nederlanders daaruit veel kunnen leren over de vraag waarom jonge mensen hun land ontvluchten. Ik noem mezelf nu schrijver.” „Sinds twee jaar ben ik statushouder. Ik heb nu een appartement in Hoogvliet en werk als ambtenaar bij de gemeente Rotterdam: ik ben gastheer bij Lokaal Cultureel Centrum Romeynshof in Ommoord. De ene week werk ik overdag, de andere ’s avonds, 32 uur per week in totaal. Dat ik nu een goede baan heb, geeft me rust. De Romeynshof is een sociale plek waar ik mensen ontmoet. Ik word er blij van. Dat geeft me weer de ruimte om kunst te maken. Ik heb één dag per week vrij, dan treed ik op, bijvoorbeeld bij het Belvédère Verhalenhuis op Katendrecht. Dat voelt als mijn ouderlijk huis, ik heb mij daar kunnen ontwikkelen als dichter en schrijver, heb er vrienden gevonden die net als ik van cultuur houden. Belvédère heeft me ook een podium gegeven voor mijn werk. „In het weekend voetbal ik en ga ik naar poëziefestivals. Ik ga ook regelmatig naar de film of het theater. Op scholen geef ik workshops dichten en voorlichting over kinderrechten: over pesten en woorden gebruiken waarmee je niemand schaadt. Daarvoor heb ik in 2022 een Rotterdam Kinderrechten Award gekregen.” „Nu ik een baan heb, kan ik mijn appartement inrichten en een beetje sparen. Ik heb mooie lampen gekocht en kunst. Een schilderij van een Nigeriaanse vluchteling, bijvoorbeeld, kostte 25 euro. Ik droom van reizen. De wereld ontdekken en dan vooral Europa. Als een soort moderne ontdekkingsreiziger. Naar kleine dorpen, om de echte Europeaan te leren kennen. Wat houdt hen bezig? Waar zijn ze bang voor? Ik heb één jaar antropologie gestudeerd in Leiden, vandaar. „Mijn toekomst is nu helder. Die ligt in Nederland. Ik voel me een echte Rotterdammer, ben hier ingeburgerd en wil een bijdrage leveren aan de Nederlandse literatuur en cultuur. Rotterdam is mijn muze, mijn moeder. Ze heeft me omarmd, beschermd en gevormd. Hier heb ik een nieuwe identiteit ontdekt. De stad inspireert me nog steeds en ik ben ontzettend blij dat ik hier nu officieel mag wonen. Ik wil hier nooit meer weg.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Wonen Ishmail heeft een appartement in Hoogvliet. Sparen Sinds hij een baan heeft, kan hij een beetje sparen. Zonder een speciaal doel, al zou hij een volkstuin heel leuk vinden, zodat hij toch weer een beetje boer kan zijn. Laatste grote uitgave Een schilderij van een Nigeriaanse ongedocumenteerde, voor 25 euro. Kleding Afrikaans én Nederlands. „Ik draag bijvoorbeeld een Afrikaans overhemd met een stropdas. Zo sla ik een brug tussen beide culturen.” Toekomstdroom Een bijbaan als gids bij Fenix, het nieuwe Landverhuizersmuseum in Rotterdam. Vervoer Hij reist met het ov.</p>
<img src='https://images.nrc.nl/Yijd_qShjfD_DnrwGLzVdj7-cH8=/1280x/filters:no_upscale()/s3/static.nrc.nl/images/gn4/stripped/data117645755-e2c4a9.jpg'/>]]></description>
      <guid>https://nrc.nl/nieuws/2024/06/28/ik-voel-me-een-echte-rotterdammer-a4858094</guid>
      <pubDate>Fri, 28 Jun 2024 07:02:36 +00:00</pubDate>
    </item>
    <item>
      <title><![CDATA[‘Paaldansles geven of iemand aan een huis helpen is niet zo verschillend’]]></title>
      <description><![CDATA[<p>Melissa: „Paaldansen is fysiek een zware sport. Ik doe het al sinds mijn 19de en heb vanaf mijn 28ste een onderneming opgebouwd in sportief paaldansen, met zeven leslocaties door heel Nederland. Ik gaf zelf nog een aantal lessen in de week, maar heb altijd gedacht: als ik het lichamelijk niet meer kan, dan word ik makelaar. Klinkt misschien gek, maar voor mij zit er niet zoveel verschil in paaldansles geven of iemand aan een huis helpen: je kunt in allebei de gevallen iets voor mensen betekenen. En ik ben echt een mensenmens. Dat is waar ik op draai. „Makelaar worden was dus mijn back-upplan. Ik dacht dat het nog wel even zou duren voor het zover was, totdat een paar jaar geleden mijn huwelijk niet lekker meer liep. Een ander zou zeggen dat ik een burn-out had, maar burn-out bestaat niet als je ondernemer bent hè? Ik hield het dus maar op dat ik niet zo lekker in mijn velletje zat. Ondertussen merkte ik dat het lesgeven door de stress fysiek niet goed lukte. Toen heb ik gedacht: oké, ik wacht niet tot ik het fysiek niet meer kan, ik kan me beter nú voorbereiden. Zo ben ik gestart met de opleiding tot registermakelaar. Dat was in 2017.” Enya: „Ik denk er ook wel eens aan om makelaar te worden, maar al die wetboeken die mama toen uit haar hoofd moest leren… dat was wel serieus. Ik houd niet zo van leren, dus ik denk er nog wel twee keer over na.” Melissa: „Enya doet al sinds haar twaalfde klusjes achter de schermen. Roosters maken voor het personeel, dat soort dingen.” Enya: „Dat is voor mij altijd een handig bijbaantje geweest. Van het geld heb ik uiteindelijk dit jaar een auto kunnen kopen! Een Volkswagen Up. Ik zit nu in mijn tweede jaar van de opleiding marketing en communicatie op het ROC in Amersfoort. Daarvoor moet je ook een stage lopen. Ik dacht: lekker makkelijk, dat doe ik gewoon bij mama. Maar ze is niet makkelijk voor me, hoor! Als ik even stilzit, is het meteen: welke taken heb je gedaan? Ik kan er nog wel een paar voor je bedenken.” Melissa: „Ik denk dat je als ouder misschien strenger bent voor je eigen kind dan voor een gewone werknemer.” Enya: „Maar het is geen straf hoor, het is ook leuk. Tijdens mijn stage heb ik zelfs een paar bezichtigingen gedaan. Liep ik gewoon met klanten door een huis! Dat vond ik heel leuk.” Melissa: „De jongste doet ook al wel eens klusjes.” Yaëlla: „Soms maak ik een post voor op Instagram. Bijvoorbeeld toen een instructrice jarig was.” Melissa: „O ja, het werk voor het paaldansen en de makelaardij lopen helemaal in elkaar over. Dat is voor ons totaal vanzelfsprekend.” Yaëlla: „Ik zit verder in de tweede klas, vmbo-tl/havo. Na school vind ik het leuk om met vrienden naar buiten te gaan.” Enya: „En…? Je vergeet iets heel belangrijks.” Melissa: „Wat doe jij de rest van je tijd?” Yaëlla: „Ja, op mijn telefoon. Op TikTok.” Enya: „Ze zit echt vastgeplakt aan dat ding.” Yaëlla: „Mijn schermtijd weet ik echt niet. Misschien zes uur op een dag?” Enya: „Echt niet! Sowieso langer. Ik zit ook veel op mijn telefoon, maar ik kan het ook goed laten. Als ik met vriendinnen afspreek in een restaurant en iemand pakt zijn telefoon, zeggen we tegen elkaar: hee, we zijn aan het praten, doe die telefoon weg. Dat is not done.” Melissa: „De eerste jaren na mijn opleiding heb ik gewerkt bij een internationaal makelaarskantoor. Afgelopen augustus ben ik uiteindelijk voor mezelf begonnen en het loopt hartstikke goed. Morgen heb ik bijvoorbeeld – even spieken in mijn agenda – een inspectie voor een verkoop, dan een afspraak bij de notaris, daarna een aankoopbezichtiging, een belafspraak, een kennismaking, aankoopbezichtiging en ik zou er nog eentje hebben, maar die is afgezegd. Dat is een normale tot drukke dag, zou ik zeggen. ’s Avonds klap ik dan nog de laptop open voor losse klusjes.” Melissa O’Niel (43) woont samen met haar twee dochters Enya (18) en Yaëlla (13) in een appartement in Nieuwegein. Yaëlla is om het weekend bij haar vader, Enya heeft geen vaste regeling meer. Melissa heeft een eigen makelaarskantoor in Utrecht, en is daarnaast eigenaar van Sportief Paaldansen, met twee eigen studio’s en zeven leslocaties door heel Nederland. Melissa keert zichzelf een salaris uit van 56.000 euro bruto per jaar. Enya: „Met Netflix erbij.” Melissa: „Ja, ik móet dingen efficiënt doen. Ik kan niet zomaar op de bank zitten en alleen Netflix kijken. Dan kan ik net zo goed wat mailtjes wegwerken.” Enya: „Dat heb ik dus ook. Ik ga scrollen of iets bestellen bij de Zara ofzo. Anders word ik onrustig.” Melissa: „Ik werk nu vijf dagen in de week, ’s avonds nog vaak na het eten en ook wel eens in het weekend. Zoveel als ik nu doe, is niet heel lang heel handig. Maar ik wil graag weer een buffer opbouwen na de moeilijke coronajaren voor de paaldansstudio. Sowieso ben ik van het motto: work hard, play hard. Flink hard werken heb ik nooit erg gevonden. En het scheelt dat de meiden nu groter zijn. Dan kunnen ze ook wat helpen in huis.” Enya: „Ik kook op dinsdag en Yaëlla op woensdag. Verder moeten we om en om de vaatwasser uitruimen en de kattenbak verschonen. Ook moeten we ons eigen bed afhalen.” Melissa: „Niet heel dramatisch toch?” Enya: „ Als mama in een goede bui is, bestelt ze pakketten bij Hello Fresh of Marley Spoon. Dat is top! Alle ingrediënten zijn er al, je volgt gewoon het stappenplan en bent meestal in een half uurtje klaar.” Melissa: „Voor andere dingen in het huishouden heb ik een schoonmaakster. Ik ben zelf namelijk nogal een pietje precies, waardoor het perfect moet en ik er veel tijd aan kwijt ben. Dan kan ik beter iets harder werken en met dat geld het huishoudwerk uitbesteden.” Enya: „Of ik over vijf jaar het huis uit ben? Oh, zéker! Utrecht lijkt me leuk, maar Amsterdam spreekt me ook wel aan.” Melissa: „Over vijf jaar woon ik nog in dit appartement in Nieuwegein. Ik zie als makelaar natuurlijk allerlei huizen voorbij komen, maar deze plek vinkt alles aan wat ik me zou kunnen wensen. Ik hoop wel dat ik over vijf jaar wat meer financiële vrijheid heb om vaker te reizen. Een stedentripje ofzo. Waarheen maakt me niet zoveel uit. Ik koop meestal tijdens black friday het goedkoopste ticket van Ryan Air – zo kom ik op de leukste plekken! Daar vaker tijd voor hebben, dat zou mijn life goal zijn voor de komende tijd.” Opstaan Melissa wordt wakker tussen 05.45 en 06.00 uur. De jongste dochter maakt zich vanaf half zeven rustig klaar voor een schooldag. De oudste staat meestal tussen acht en negen uur op voor haar opleiding. Huisdieren Een vol aquarium met verschillende vissen en twee Siamese katten: Mimi en Mae. Hobby’s Enya doet aan nagelstyling en zet nepwimpers. Melissa maakt zelf kleding. Yaëlla vindt het leuk om creatief bezig te zijn, maar toch vooral: op TikTok zitten. Hulp in de huishouding Een schoonmaakhulp. Eerst kwam ze iedere week, maar toen de zaken in coronatijd minder goed gingen en Melissa moest bezuinigen, is ze teruggegaan naar eens in de twee weken. Bedtijd Melissa en Yaëlla rond tien uur. Enya afhankelijk van hoe vroeg ze naar school moet. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/OOGtv49TRcQbc1u4kNv1-TS0qrY=/1280x/filters:no_upscale()/s3/static.nrc.nl/images/gn4/stripped/data117279550-8aeed1.jpg'/>]]></description>
      <guid>https://nrc.nl/nieuws/2024/06/21/paaldansles-geven-of-iemand-aan-een-huis-helpen-is-niet-zo-verschillend-a4857282</guid>
      <pubDate>Fri, 21 Jun 2024 07:02:36 +00:00</pubDate>
    </item>
    <item>
      <title><![CDATA[‘Een huishouden is een logistiek bedrijf’]]></title>
      <description><![CDATA[<p>Sandra: „We hebben elkaar ontmoet in Tanzania. We waren allebei begin twintig. Ik deed daar toen een project voor de ngo Right To Play. Ik organiseerde het, Stijn liep stage. We gaven les op scholen.” Stijn: „Na afloop van het project, bij de reünie een maand later, hebben we voor het eerst gezoend. Maar het is pas een paar jaar later aan gegaan.” Sandra: „Toen we elkaar leerden kennen was Stijn nog een punker.” Stijn: „Ik droeg een spijkerjack en had een kaalgeschoren kop. Punk is verzet. Waarom gaan de dingen zoals ze gaan? Waarom is de wereld niet socialer en rechtvaardiger? Daar was ik toen mee bezig.” Sandra: „Ik was wat tuttiger, wat braver. Maar ik deed dus wel projecten in Afrika. In Soedan werkte ik nog een tijd als projectmanager voor Free Press Unlimited.” Stijn: „Na een paar jaar was zij wat minder tuttig en had ik inmiddels weer haar op mijn hoofd. In 2015 zijn we getrouwd. Sandra was toen al zwanger van onze eerste.” Sandra: „Sinds 2018-2019 hebben we allebei een eigen bedrijf. Ik werkte bij Boston Consulting Group. Nu heb ik het bedrijf The Social Handshake. Wij bieden werkgevers de service LoonGift aan, waarbij je als werknemer direct vanuit je inkomen aan het goede doel kunt geven met belastingvoordeel. Dus als je een tientje geeft gaat er 16 euro naar het goede doel.” Stijn: „Ik heb sinds 2018 een warmtepompbedrijf. Een warmtepomp is iets dat mensen willen kopen én dat de CO2-uitstoot verlaagt. Voor mij gaat het erom: hoe heb je de meeste impact? En ook: wat werkt voor jou het beste? Misschien werken anderen met dezelfde overtuigingen als ik liever bij de overheid of een ngo. Voor mij geldt dat ik meer impact denk te kunnen hebben met mijn warmtepompbedrijf.” Sandra: „Toen we de tweeling kregen, zijn we van Amsterdam naar Amersfoort verhuisd. Het is heel groen en de kinderen kunnen lekker op straat spelen of in de tuin. We waarderen nu andere dingen zoals rust en natuur. Ik werk nog steeds in Amsterdam maar daar ben ik met de auto in drie kwartier.” Stijn: „Ik werk vijftig uur per week, niet méér. Ik wil er zijn voor de kinderen.” Sandra: „Toen we net begonnen zaten we ’s avonds allebei met de laptop tegenover elkaar aan de keukentafel. Dat is nu wel voorbij.” Stijn: „Als tien uur meer of minder werken het verschil maakt voor je bedrijf, heb je daar iets niet goed geregeld. Dan moet je beter delegeren.” Sandra: „Ik werk wat minder dan Stijn, veertig uur. Je over de kop werken heeft geen zin, vind ik, dan heeft niemand meer wat aan je.” Sandra van Beest (39) en Stijn Otten (40) wonen in Amersfoort met hun vier kinderen, Benjamin (8), Mia (7), Oliver en Nora (1) en een Zuid-Afrikaanse au pair Skylar Maryatt (24). Beiden hopen met hun bedrijf bij te dragen aan een betere wereld. Stijn heeft het warmtepompbedrijf HeatTransformers, Sandra heeft een bedrijf dat de service LoonGift aanbiedt, waarbij werknemers direct uit hun salaris aan goede doelen kunnen geven met belastingvoordeel. Stijn en Sandra draaien afwisselend nachtdiensten voor de kinderen. Samen verdienen ze 3,5 keer modaal. Foto Mona van den Berg Foto Mona van den Berg Stijn: „We hebben bij toerbeurt nachtdienst voor de kinderen.” Sandra: „Zodat de ander goed kan slapen.” Stijn: „Maar de tweeling gooit roet in het eten, want als ze allebei wakker zijn, moeten wij ook allebei eruit.” Sandra: „Ik heb nachtdienst van zondag op maandag.” Stijn: „Want maandagochtend om 06.00 uur rijd ik naar mijn werk. Dan wil ik met het installatieteam koffie drinken en flauwe grappen maken, om de week goed te beginnen.” Sandra: „Maar van maandag op dinsdag heeft Stijn shift. Enzovoort.” Stijn: „Op vrijdag wisselen we af. We doen het fifty fifty.” Sandra: „Ja we doen het echt samen. Dat heb ik ook gezegd voordat we kinderen namen: dat ik dat zo wilde.” Stijn: „Ik kom uit een traditioneel gezin dus mijn moeder is na het derde kind gestopt met werken. Die rolverdeling, merk ik, zit toch in je systeem. Maar ik vind mezelf redelijk vooruitstrevend.” Sandra: „De ambitie is om het fifty fifty te doen. Dat lukt aardig maar de mental load ligt meer bij mij: ik doe het regelwerk en ben van alles wat de kinderen aangaat het beste op de hoogte.” Stijn: „Dat is heel hardnekkig, al zouden we dat ook moeten doorbreken.” Sandra: „Maar we zijn echt een team. Daar zijn we trots op.” Stijn: „Ik doe de was, maar de hulp helpt met opvouwen.” Sandra: „Zij komt een ochtend per week. Wij besteden onze vrije tijd liever aan de kinderen dan aan schoonmaken.” Stijn: „Maandagavond hoef ik me niet thuis te melden.” Sandra: „En ik dinsdag niet.” Stijn: „Woensdagavond is date night: dan gaan we een kroegje pakken. Alle frustraties eruit. Elkaar in de ogen kijken.” Sandra: „Een huishouden is een operationeel gedoe.” Stijn: „Het is een logistiek bedrijf.” Sandra: „Gelukkig hebben we onze au pair Skylar.” Stijn: „Ze woont bij ons en werkt dertig uur per week. Het is heel prettig. Het geeft rust.” Sandra: „Ze is heel lief.” Stijn: „Het is een soort grote zus voor de kinderen.” Sandra: „We hebben voor de tweede keer een meisje uit Zuid-Afrika. Ze is 24, spreekt Engels en verstaat Nederlands.” Stijn. „Het is natuurlijk ook veel goedkoper dan opvang. Ze krijgt kost en inwoning, een treinkaart, fiets, telefoon, taalcursus en zakgeld van 360 euro per maand.” Sandra: „In mei zijn we op vakantie geweest naar Ibiza. Ik had 5,5 jaar niet gevlogen, maar we hadden nog airmiles die op moesten.” Stijn: „Nu ben je het een beetje aan het goedpraten.” Sandra: „Ik vlieg liever niet. Maar ik vind: we moeten ook het leven vieren. We doen al veel voor een betere wereld. Dus we hoeven niet roomser dan de paus te zijn. En volgend jaar gaan we naar Engeland met de boot.” Stijn: „De vakantie op Ibiza was heerlijk. Overal mooie baaitjes en rustige strandjes.” Sandra: „Al is een vakantie met vier kinderen ook werken.” Stijn: „Vooral als de baby’s allebei een andere kant op lopen. Dan heb je dubbele mandekking nodig. Gelukkig was de au pair mee.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan Wie ochtendshift heeft, gaat om 06.00 uur met de kinderen aan de slag. Luiers verwisselen, spelen, ontbijten, lunchpakketten maken. Sandra: „Ik vind het altijd heel gezellig met elkaar aan de ontbijttafel te zitten. Daar nemen we lekker de tijd voor.” Om 08.15 uur worden de grote kinderen naar school gebracht. Naar bed Sandra, Stijn en de au pair koken bij toerbeurt. Om 18.00 uur staat het eten op tafel. Daarna leggen ze de kinderen in bed. Stijn: „Om 21.00 uur is het rustig.” Sandra: „Dan gaan we nog wat werken of nieuws kijken. Talkshow, actualiteiten.” Om 22.30 uur gaan ze naar bed. Laatste grote uitgave Een derdehands Tesla voor zeven personen. „Daar zijn we heel blij mee”, zegt Stijn. „Toen ik hoorde dat er een tweeling op komst was zei ik meteen: ‘Dan hebben we een grotere auto nodig!’ Dat is natuurlijk een typisch mannelijke reactie.”</p>
<img src='https://images.nrc.nl/Ecldqoq-KkP8HZAq-QYE75w95VE=/1280x/filters:no_upscale()/s3/static.nrc.nl/images/gn4/stripped/data116941030-d94b08.jpg'/>]]></description>
      <guid>https://nrc.nl/nieuws/2024/06/14/een-huishouden-is-een-logistiek-bedrijf-a4856494</guid>
      <pubDate>Fri, 14 Jun 2024 07:02:37 +00:00</pubDate>
    </item>
    <item>
      <title><![CDATA[‘We zijn veeleisende werkgevers, we verwachten veel van werknemers’]]></title>
      <description><![CDATA[<p>Rob: „In coronatijd ging het Haarlemse restaurant waar ik in de keuken stond definitief dicht. Na twaalf jaar stond ik op straat.” Esther: „We hadden de zaak wel willen overnemen, maar niet het woonhuis erboven. We hadden in Haarlem een fijn rijtjeshuis. Dat wilden we echt niet inruilen voor een bovenwoning.” Rob: „We kwamen weleens bij familie in Winterswijk, want mijn grootvader komt hier vandaan. We zagen dat hier een oude kazerne te koop stond, die leek ons ideaal voor een bed &amp; breakfast en een restaurant. We konden er ook in wonen, het was groot genoeg. Maar we kregen geen horecavergunning. Via via kregen we toen de kans om het clubhuis annex restaurant op de plaatselijke golfbaan te gaan runnen.” Esther: „We zagen een verhuizing naar het oosten allebei wel zitten, want we wilden naar een rustiger omgeving. We hebben een stacaravan op de Veluwe en elke keer dat we terug moesten naar de stad, zagen we daar tegenop.” Rob: „Ook onze zoons Jamie en Collin, toen veertien en zeventien, waren enthousiast. Collin heeft zijn opleiding tot klasse-assistent in Amsterdam afgemaakt en heeft een jaar bij een vriendin van ons gewoond, Jamie heeft de middelbare school hier afgemaakt en volgt nu een koksopleiding in Doetinchem.” Esther: „Het eerste jaar dat we in Winterswijk woonden, hadden we voortdurend het gevoel dat we op vakantie waren.” Rob: „We zijn altijd aan het werk. We beginnen om elf uur en zeker ’s zomers zijn we soms pas na twaalf uur ’s nachts thuis. Dat krijgen we weleens naar ons hoofd van de kinderen. Want ook thuis gaat het vaak over de zaak. Buiten werktijd moeten we ook weleens een betaling regelen of een bestelling nabellen.” Esther: „Je reageert toch op berichtjes, ook als je vrij bent. Dan kan gewoon niet anders als je een bedrijf hebt.” Rob: „In februari zijn we voor het eerst sinds vier jaar met vakantie geweest, en zelfs dan moet je reageren op een app over een reservering bijvoorbeeld. We hebben geen bedrijfsleider, want het is lastig om iemand te vinden die zowel de keuken als de bediening kan runnen.” Esther: „En we zijn ook wel veeleisende werkgevers, we verwachten veel van werknemers. Gelukkig hebben we een paar heel goede mensen die de boel draaiende kunnen houden als we er niet zijn. De afgelopen jaren zijn we soms wel een paar dagen naar Duitsland geweest en naar de caravan, dan zijn we snel terug als het moet.” Rob: „Je bent gewoon voorzichtig als je net een nieuw bedrijf hebt. Maar laatst zijn we dus voor het eerst weer eens echt weg geweest, naar Gran Canaria.” Esther: „Dat was best een beetje eng, want het was in een schoolvakantie, dus veel medewerkers waren vrij. Maar onze zoons zijn thuis gebleven en hebben geholpen in de zaak. We hebben nu besloten dat we voortaan elk jaar een keer écht met vakantie gaan.” Rob: „We zijn nu plannen aan het maken om een neef in Nieuw-Zeeland te gaan bezoeken. Met z’n vieren.” Esther: „Naast mijn baan in ons restaurant werk ik ook nog twee dagen per week als veiligheidscoördinator bij een aannemersbedrijf in Haarlem. Dat kan ik veelal thuis doen, maar elke twee à drie weken ga ik een paar dagen naar Haarlem. Maar ik stop met die baan, want het reizen begint me op te breken. Bovendien krijg ik hier steeds meer werk, want het restaurant loopt heel goed. En ik vind het contact met de gasten erg leuk.” Rob: „Op maandag en dinsdag hebben we vrij en die dagen zijn heilig. Maar ja, op Tweede Paasdag werk je toch. Dit jaar was het een gekkenhuis met Pasen: er was een jeugdtoernooi, er kwamen veertig mensen ontbijten, zeventig mensen voor de lunch. En ’s avonds zat het restaurant vol in verband met een toertocht en dan hadden we ook nog cateringopdrachten. Gelukkig is mijn werk mijn hobby.” Esther: „Op vrije dagen gaan we vaak golfen. Rob deed dat al, maar ik heb altijd geroepen dat ik nóóit zou gaan golfen. Waarom zou ik kilometers lopen om tegen een balletje te slaan als ik ook in een bos kan gaan wandelen? Maar ja, toen gingen we op een golfbaan werken en dan moet je toch met je gasten over golf kunnen praten. En toen bleek ik het dus heel leuk te vinden!” Rob: „Onlangs zijn we twee dagen naar een hotel in Haarlem geweest. Dan bezoeken we vrienden en gaan we langs bij Esthers vader.” Esther: „Dan zijn we ook echt even weg. Meer dan wanneer we vrij hebben en thuis zijn. Want als we dan naar het dorp gaan, doen we toch weer boodschappen voor de zaak.” Rob: „Gelukkig draait het bedrijf heel goed. Sinds we op de golfclub werken, is de omzet van clubhuis en restaurant ruim verdubbeld. Maar door de enorme kostenstijgingen hebben we vorig jaar toch minder winst geboekt.” Esther: „Alleen al aan gas, water en licht waren we 19.000 euro kwijt. Rob: „Maar we zijn happy hier en hopen dat we het bedrijf verder kunnen laten groeien, onder andere door meer catering.” Esther: „Ja, we willen dit graag nog jaren blijven doen. We zitten hier lekker op ons plekkie.” Rob Leemrijse (59) werkt al ruim veertig jaar in de horeca. Na kok te zijn geweest, pacht hij nu met zijn vrouw Esther Leemrijse-Maijs (49) het restaurant van golfbaan De Voortwisch in Winterswijk. Samen hebben ze twee zoons, Collin (20) en Jamie (17). Rob heeft twee zoons uit een eerdere relatie. Esther en Rob halen elke maand 2.000 euro netto uit hun bedrijf. Esther verdient bij het aannemersbedrijf 2.100 euro netto per maand, maar met die baan stopt ze. Wonen Rob en Esther wonen in een vrijstaand huis in Winterswijk. „We waren helemaal niet van plan om zo’n groot huis te kopen, maar deze woning was veel goedkoper dan het bedrag dat we voor ons rijtjeshuis in Haarlem kregen.” Vervoer Per auto. Voor hun cateringservice hebben ze ook nog een bestelauto. Huisdieren Twee katten. Hulp Eenmaal per week komt de schoonmaakhulp. Sparen „Altijd.” Esther en Rob hebben veel verduurzaamd aan hun huis, zoals dak- en vloerisolatie en zonnepanelen. „We proberen het huis zo duurzaam mogelijk te maken.” Ook sparen ze voor een reis naar Nieuw-Zeeland. Laatste grote uitgave Een geïsoleerde garagedeur, vorig jaar een nieuwe keuken. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/S4FzPzE60y26-SfCoQM-Fy99BLg=/1280x/filters:no_upscale()/s3/static.nrc.nl/images/gn4/stripped/data116618543-54460b.jpg'/>]]></description>
      <guid>https://nrc.nl/nieuws/2024/06/07/gelukkig-is-mijn-werk-mijn-hobby-a4855725</guid>
      <pubDate>Fri, 7 Jun 2024 07:02:37 +00:00</pubDate>
    </item>
    <item>
      <title><![CDATA[‘We delen  één badkamer  met zijn twaalven’]]></title>
      <description><![CDATA[<p>Timo: „Toen ik op kamers ging, wist ik meteen dat ik met alleen maar mannen wilde wonen.” Niels: „Als zestienjarige ging ik vaak bij mijn oudere broer langs die in een studentenhuis woonde met vijftien andere jongens. Dat vond ik zo vet, dat wilde ik later ook.” Sander: „Met alleen maar jongens heb je een andere dynamiek dan als er ook meiden bij zijn. Het is wat ruwer, denk ik. Er zit iets minder een filter op.” Timo: „Je gaat je hele leven waarschijnlijk nog met een vrouw wonen, dus het is nu wel leuk om alleen met gasten te zijn.” Niels: „We zijn sowieso een heel hecht huis.” Sander: „In het begin vond ik het wel hectisch en chaotisch om met zoveel man samen te wonen.” Timo: „Je gaat van een situatie thuis met je ouders naar opeens een huis met twaalf gasten waarbij iedereen altijd samen is. Maar het went snel. Thuis bij mijn ouders verveel ik me nu altijd helemaal kapot.” Timo: „We proberen in huis zoveel mogelijk dingen samen te doen. Zo heeft niemand een tv op z’n kamer: als je tv wilt kijken, doe je dat in de gemeenschappelijke woonkamer. Ook staan de deuren van onze kamers altijd open, zodat je makkelijk bij iemand kunt binnenvallen voor een praatje.” Sander: „We delen één badkamer met z’n twaalven. Ja, dat gaat altijd goed. Iedereen is ’s ochtends heel snel.” Niels: „De grootste en mooiste kamers van het huis deel je met een huisgenoot. We hebben een systeem waarbij je rouleert en om de zoveel tijd ben je aan de beurt. Ik deel mijn kamer met een jongen die best een sloddervos is, terwijl ik juist heel geordend ben. Daar heb ik me een half jaar flink aan geërgerd. Nu laat ik het maar gaan.” Sander: „Een kamer delen is een kwestie van communiceren. Timo en ik delen een kamer en hebben allebei een vriendin. Dan app je elkaar: slaap jij thuis vanavond? Dan ga ik naar haar – en andersom.” Niels: „Mijn kamergenoot is soms wat minder attent. Die is weleens bezopen met een meisje thuis gekomen en die gingen… ja, aan de gang, zeg maar. Achteraf heb ik wel aangegeven dat ik dat een beetje a-relaxt vond. Je moet natuurlijk coulant zijn in zo’n huis, maar als iemand té luidruchtig is, mag je er wat van zeggen.” Sander van Ommeren (23), Timo Tognini (22) en Niels van Rijn (20)zijn huisgenoten. Met negen andere mannen wonen ze in een huis van studentencorps W.S.V. Ceres in Wageningen. Sander doet een master in food-qualitymanagement, Timo studeert landschapsarchitectuur en Niels economie en beleid. Ze hebben alle drie een bijbaan. Niels komt rond van zo’n 1.100 euro per maand, bij Timo en Sander ligt het rond de 1.300 euro per maand. Dat bedrag bestaat uit studiefinanciering, DUO-lening, werk of een ouderbijdrage. Timo: „In 1992 heeft een groep huisgenoten het pand kunnen kopen van de woningbouwvereniging. Sindsdien zijn we eigen huisbaas. Daardoor betalen we per persoon 245 euro aan contributie per maand. Dat is echt niet veel. Wel moet er door het jaar heen best veel geregeld worden, maar dat is goed georganiseerd.” Sander: „Om ons te helpen, is er een adviesraad van oud-huisgenoten. Een keer per halfjaar komen we bij elkaar. Dan wordt de staat van het huis besproken, de financiën.” Timo: „Twee keer per jaar hebben we een klusweekend. Dan kitten we de randen van de badkamer of geven de muren een likje verf.” Niels: „Verder hebben we één keer in de twee jaar een groot huisfeest. We gaan op huisweekend, vorige maand nog naar Edinburgh. Met Kerst is er een groot diner en als je jarig bent, moet je zelf een taart bakken. Anders word je niet gefeliciteerd.” Sander: „Het is hier heus weleens vies. We maken iedere dinsdag schoon, maar daarna takelt het vrij snel weer af.” Niels: „Op dinsdag verzamelt iedereen om half zes beneden in de keuken. Dan gaat de helft het huis schoonmaken en de andere helft koken. Anderhalf uur later heb je een schoon huis én een bordje eten voor je neus. Ideaal.” Timo: „Als student heb je redelijk wat balletjes hoog te houden. Studie, huis, vereniging, een vriendin, een sociaal leven. Ik werk er nog bij als gastheer in een galerie. Probeer naar de sportschool te gaan en af en toe naar mijn ouders. Dat was in het begin best een uitdaging. Je komt vanuit een thuissituatie met je middelbare school, je sport en dat was het wel. Hier moest ik opeens zelf mijn studie gaan inplannen, zelf werk vinden, m’n eigen was doen.” Sander: „Je bent veel meer op jezelf aangewezen opeens.” Niels: „Dat moet je leren, maar het helpt wel dat je er hier meteen elf grote broers bij krijgt. Zij kunnen je wegwijs maken in huis en op de uni.” Timo: „Exact. Zo krijg je er steeds meer grip op. En wat we ook belangrijk vinden hier in huis, is dat we een beetje op elkaar letten. Dat zit verankerd in de huiscultuur.” Sander: „Om de zoveel maanden nemen we de tijd om wat zaken te bespreken. Dat gaat in eerste instantie over organisatorische dingen, maar aan het einde doen we altijd ‘de softe ronde’. Om even te horen hoe iedereen er qua mentaal welzijn bij zit.” Niels: „Daar was ik de eerste keer van onder de indruk, weet ik nog. Dat mensen zich zo vertrouwd voelen om al hun emoties gewoon op tafel te leggen, vond ik wel bijzonder.” Sander: „Studentenverenigingen zijn de laatste tijd wel wat negatief in het nieuws. Maar de sfeer in Wageningen is wat gemoedelijker. We zijn heus niet heilig, maar echte incidenten zijn er nooit geweest.” Sander: „Zelf zie ik vooral de waarde van studentenverenigingen. Dat je zo’n hechte band hebt en samenwoont met elf maten met wie je waarschijnlijk de rest van je leven nog contact houdt – ik vind het leuk om daar bij te horen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Huisdieren Ooit was er een huishond, Boris, die nog geëerd wordt met een portret aan de muur. Nu is al een tijd discussie gaande: komt er een nieuwe hond of niet? Daar is het huis nog niet uit. Boodschappen Er is een huisrekening waar algemene spullen van worden gekocht: ontbijtspullen, schoonmaakartikelen. Dan is er nog een dagelijkse eetrekening en een drankrekening. Alle (fris)drank wordt aan huis geleverd door Heineken. Bij elkaar is de bijdrage zo’n 150 euro per maand per persoon. Koken Een paar jongens uit het huis werken in de horeca. Zij koken dan ook vaak. Pasta met venkel en worst is de favoriet. Ook koken ze één maand per jaar vegetarisch als challenge. Laatste grote uitgave Het huisweekend naar Edinburgh. Dat kostte zo’n 870 euro per persoon.</p>
<img src='https://images.nrc.nl/omSeM3tY2XOvrDqH_SeTrqBOX9s=/1280x/filters:no_upscale()/s3/static.nrc.nl/images/gn4/stripped/data116266159-953863.jpg'/>]]></description>
      <guid>https://nrc.nl/nieuws/2024/05/31/we-delen-een-badkamer-met-zijn-twaalven-a4200629</guid>
      <pubDate>Fri, 31 May 2024 07:02:37 +00:00</pubDate>
    </item>
    <item>
      <title><![CDATA[‘Mijn zoons vinden dat ik  de leukste baan van de wereld heb’]]></title>
      <description><![CDATA[<p>‘Ik heb een website over vegan lifestyle en eentje over reizen. Mijn werk is mijn hobby dus ik werk vaak in het weekend en in de vakantie. Ik kan overal werken waar mijn laptop staat. Als ik op vakantie ben, ga ik een reisblog schrijven. Dat vind ik heerlijk. Of in het weekend ga ik een e-book maken voor mijn cursus ‘Prettig Plantaardig’. Een ander houdt van breien of haken, maar ik zet liever recepten op Instagram of Pinterest. In totaal werk ik wel vijftig uur per week. En ik sta altijd aan!” „Werk en privé lopen bij mij de hele tijd door elkaar. Soms zou ik weleens de deur willen dichttrekken en naar huis gaan, zoals iemand die op kantoor werkt. Maar over het algemeen vind ik het juist lekker om thuis te werken. Als ik zin heb in een pauze ga ik even boodschappen doen of de hond uitlaten.” „De meeste vegan websites gaan over beautyproducten of over eten. Op mijn website vegalifestyle.nl bespreek ik allebei. Het levert me 1.500 euro per maand op, via advertenties en linkjes naar producten op bol.com. Daarnaast ontvang ik 1.000 euro per maand alimentatie van mijn ex. Het reisblog is vooralsnog niet rendabel.” „Ik ben geboren in Meppel, Drenthe, en woon nu in de stad Groningen, in een kindvriendelijke woonwijk op tien minuten fietsen van het centrum, met mijn zoons Milan (12), Dylan (16) en Justin (18). Het bevalt ons goed. Ze zeggen wel dat Groningers zo stug zijn maar daar heb ik nooit iets van gemerkt. Dit is een fijne straat, het is een warm bad. Toen de kinderen klein waren, zaten we vaak voor de deur, vooral in de zomer, en hielden we samen met de buren de spelende kinderen in de gaten. Ondertussen zaten we lekker te eten en te drinken. Het was echt een soort campinggevoel.” „Wat ook handig voor mij is, is dat ik makkelijk naar Duitsland kan rijden, waar er veel meer keus is aan vegan producten. Ze zijn er ook veel goedkoper. Ik woon aan de goede kant van de stad dus ik zit zo op de snelweg en dan is het immer gerade aus. Dat doe ik zo’n beetje elke maand.” Yvonne Bijkersma (45) heeft een website over vegan lifestyle en eentje over reizen. Ze is gescheiden en woont met haar drie zoons in Groningen. Ze heeft drie stagiairs die drie keer per week bij haar thuis aan de keukentafel komen werken. Yvonne werkt veel in het weekend en tijdens de vakantie. Dat vindt ze geen probleem, want haar werk is haar hobby. Elke zaterdag staat ze langs de lijn bij de voetbalwedstrijden van haar oudste en jongste zoon. Haar inkomen is 30.000 bruto per jaar. „Ik heb drie stagiairs, drie poezen en drie kinderen. En ik heb trouwens ook een driepersoonsbed. Ja, dat is zo gekomen toen ik net gescheiden was van mijn man. Toen wilde mijn middelste zoon bij mij in bed en werd de jongste jaloers. Die lag er dan naast op een matras. Dus toen heb ik een driepersoonsbed gekocht. Het bed is breder dan het lang is. Het is dat ik geen Fries ben, anders kon ik dwars gaan liggen!” „We hebben ook een mooie flatscreen aan de muur, in de slaapkamer. Dat is onze thuisbioscoop. Daar liggen we dan lekker met z’n drieën een film te kijken totdat we in slaap vallen.” „Ik kook natuurlijk vegan maar als we patat bestellen, nemen de oudste twee ook een frikadel. Ja, dat vind ik wel moeilijk. Vooral de oudste zet zich erg af tegen vegan, maar ik wil er niet te heftig aan trekken. Hij komt wel over de brug, denk ik. De middelste zegt wel: ‘Bij pap heb ik last van mijn darmen.’ Dan zeg ik: ‘Ja, hoe zou dat nou komen?’ Vegan is beter voor je hele lichaam, maar je moet natuurlijk wel zorgen dat je alle voedingsstoffen binnenkrijgt. Dat is tegenwoordig niet meer zo lastig hoor. In vleesvervangers zit sowieso alles toegevoegd. Vegan eten is bewust eten, een veganist weet meestal beter dan een alleseter wat-ie binnenkrijgt en waar-ie het uit haalt.” „De jongens gaan vaak mee naar leuke evenementen voor mijn sites, zoals weekendjes weg, uit eten, pretparken bezoeken, nieuwe producten testen, premières, en leuke persevenementen. Zij vinden dan ook dat ik de leukste baan van de wereld heb.” „Via social media probeer ik meer volgers te bereiken, maar ik heb er een haatliefdeverhouding mee. Ik vind het leuk mezelf te laten zien op YouTube en TikTok, maar ik vind het lastig om consequent te posten. De video’s voor social media neem ik zelf op met een 360-camera. Die filmt alles: voor, achter, boven en beneden. Dan kun je het materiaal voor TikTok uit halen in rechtop formaat en voor YouTube in liggend formaat. Mijn stagiairs editen de video’s, de lange versie voor YouTube en de kortjes voor TikTok.” „Soms filmen mijn zoons me, bijvoorbeeld als we op reis zijn. Maar de middelste vindt het niet meer zo leuk. Hij houdt de telefoon vast en kijkt de andere kant op, zo van: ben je al klaar? De jongste is de beste cameraman, hij coacht me goed en is heel streng. Hij zegt bijvoorbeeld: ‘je keek te boos, het moet opnieuw’.” „Ik heb een stagiaire van de studie diëtetiek aan de de hogeschool en twee van het mbo, media en vormgeving. Zij komen drie keer per week werken, van 09.30 tot 15.00 uur. Gewoon aan de keukentafel! Het is heel gezellig, we delen lief en leed met elkaar. En ik ben als stagebegeleider niet bazig. Daar krijg ik veel voor terug. Toen een stagiair onlangs moest verhuizen gaf ik haar gewoon de hele dag vrij, daar ben ik heel makkelijk in. Niet lang daarna moest er keer iets snel gemaakt worden dus ik appte haar ‘s avonds, of ze het de volgende ochtend snel kon maken. En toen stuurde ze het al binnen uur! Daarom zeg ik: wat je geeft, krijg je terug.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl Opstaan Om zeven uur staat Yvonne op. Rond half acht wordt zoon Dylan (16) opgehaald. Hij gaat naar een speciale school vanwege zijn epilepsie. Van half acht tot acht laat Yvonne de hond uit. Dan gaat ze boodschappen doen, tot half negen. Om half tien staan de stagiairs voor de deur en begint de werkdag. Naar bed ‘s Avonds kijken ze met zijn allen een film op bed. Yvonne gaat meestal rond 22.00 uur slapen. ‘De jongste kijkt graag gewelddadige films. Daar vind ik toch niets aan dus dan val ik soms al om 20.00 uur in slaap.’ Vegan Yvonne besloot als kind al vegetariër te worden. „Onze moeder kon niet zo goed koken en vooral de biefstuk was altijd heel taai. Daar moest je je dan doorheen worstelen. Mijn oudste zus heeft als eerste besloten vegetariër te worden. Twee maanden later ik ook. Ik vind vlees nog steeds echt niet lekker!” Zes jaar geleden stapte ze over naar een veganistisch dieet, toen ze ontdekte dat er achter eieren en zuivel ook dierenleed school. Klas uit gestuurd „Mijn jongste zoon is een Harrie Warrie”, zegt Yvonne. „Laatst was hij zijn pen vergeten, toen is hij de klas uitgestuurd. Dat vond ik overdreven. Ze gebruiken sinds kort geen laptops meer, dus dat is even wennen.”</p>
<img src='https://images.nrc.nl/-IKDAqbCg8Rh4qymy59au2eHGXI=/1280x/filters:no_upscale()/s3/static.nrc.nl/images/gn4/stripped/data115990580-92f493.jpg'/>]]></description>
      <guid>https://nrc.nl/nieuws/2024/05/24/mijn-zoons-vinden-dat-ik-de-leukste-baan-van-de-wereld-heb-a4199937</guid>
      <pubDate>Fri, 24 May 2024 07:02:38 +00:00</pubDate>
    </item>
    <item>
      <title><![CDATA[‘Gelukkig vinden we het heerlijk om te klussen’]]></title>
      <description><![CDATA[<p>Maam: „Mensen hebben een bepaald beeld van Oost-Groningen. Dat het boers is, ouderwets, en dat er meer armoede heerst. Dat klopt deels ook wel, maar er is ook een andere kant. De natuur is bosrijk en er wonen veel mensen die vrij denken.” Tim: „Dit is echt zo’n regio waar mensen uit de Randstad naartoe verhuizen als ze hun huis met overwaarde hebben verkocht.” Maam: „Ik heb als kind in deze regio gewoond en vond het toen fantastisch. Daarom dachten Tim en ik hieraan toen we na onze studietijd in Den Bosch iets zochten voor onszelf. Een boerderij met een eigen lapje grond, dat zag ik voor me.” Tim: „We hebben eerst een tijdje in Appingedam gewoond, totdat dit voorbijkwam: een terrein midden in de bossen dat tot drie jaar terug als camping had gediend, met een grote herenboerderij erbij. Het stond gewoon op Funda.” Maam: „Een camping, 7,5 hectare groot – ja, wauw! Dat was ultiem. Maar financieel out of our league, dachten we. We waren starters en komen ook niet uit vermogende families. Uiteindelijk hebben we Triodos Bank onze plannen voorgelegd voor een natuurlijke, duurzame camping. Zij hebben ons toen een ondernemingslening willen verstrekken.” Tim: „Nu gaan we alweer het zesde seizoen in. Na vijf jaar heel hard werken, waren we vorig jaar op het punt dat we onszelf loon konden gaan uitkeren. Het is allemaal stabiel nu.” Maam: „Tegenvallers hebben we niet gehad. Het klinkt misschien arrogant, maar we hadden van tevoren alles heel goed doordacht. Daardoor waren er geen kostenposten die we niet hadden zien aankomen.” Tim Renders (34) en Maam Dijkstra (32) runnen samen met haar broer Emil sinds 2018 camping Noorderloo in het Oost-Groningse Vriescheloo. Tim werkt daarnaast fulltime als manager bij een detacheringsbureau in de zorg. Tim en Maam hebben drie kinderen, 3, 7 en 8 jaar oud. Ze wonen in een voormalige herenboerderij op het terrein van de camping. Hun gezamenlijke inkomen is twee keer modaal. Tim: „Nou, dat het dak van de boerderij al na één jaar instortte, was wel een tegenvaller.” Maam: „Ja, dat hadden we niet ingecalculeerd. Verder is alles wel een keer kapot geweest: de riolering, de elektriciteit, het leidingwerk. Er was een hoop achterstallig onderhoud. Gelukkig vinden we het heerlijk om te klussen en projecten aan te pakken. Toen het bijvoorbeeld te duur bleek om het dak van het restaurant en het toiletgebouw te laten vervangen, hebben we het zelf gedaan.” Tim: „Oh, en voor de context: ‘we’ zijn vooral Maam en Emil, haar broer. Emil is vanaf het begin mede-eigenaar van de camping en woont in het andere deel van de boerderij. We doen het echt met z’n drieën.” Maam: „Emil en ik hadden een tweeling kunnen zijn; we doen enorm veel samen. Al zijn we ook allebei ontzettend koppig. Alle drie wel, eigenlijk.” Tim: „Dat is ook een van de redenen dat ik naast de camping nog een fulltimebaan heb als manager. Het is financieel niet eens nodig, maar ik vind het lekker om mijn eigen ding te hebben. Ik houd ervan om te netwerken, carrière te kunnen maken, strategisch te denken in een grote organisatie. De camping is voor mij een fijne afwisseling. Lekker knallen in het weekend.” Maam: „We leven hier in twee seizoenen: het ene halfjaar is de camping dicht en zijn Emil en ik fulltime aan het klussen, het andere halfjaar zijn er gasten en zijn we naast het klussen dáár mee bezig. Het seizoen is net weer begonnen.” Tim: „De zes weken zomervakantie zijn aanpoten. Maar daarbuiten is het leven hier eigenlijk altijd relaxed.” Maam: „In het seizoen breng ik ’s ochtends de kinderen naar school of naar mijn ouders. Die wonen tegenover de camping en zijn echt onze steun en toeverlaat. ’s Ochtends doe ik samen met Emil een schoonmaakronde bij de toiletgebouwen en de camping-huiskamer. Daarna ga ik verder met één van onze projecten: nu ben ik bijvoorbeeld bezig een grote dahliatuin aan te planten.” Tim: „We zijn geen traditionele camping waar altijd iemand achter de receptie zit. Mensen bellen als ze hier aankomen en dan lopen we even langs. Het is allemaal onbezorgd en vrij, gewoon op goed vertrouwen. Niks hoeft, alles mag.” Maam: „In de zomer runnen we zelf de horeca, waarbij we ’s avonds een maaltijd aanbieden. En het hele seizoen door is er een selfservicebar met een goede koffiemachine, met havermelk.” Tim: „We zijn hier helemaal vegan.” Maam: „In het begin was dat soms even schrikken, vooral voor de oude klandizie die de camping nog kende van de vorige eigenaar. Maar ondertussen omarmen de meesten het juist. We hebben nog nooit negatieve reacties gekregen.” Tim: „Mensen vragen wel eens: hoe doen jullie dat allemaal? Een camping, een baan, drie kinderen, een relatie en sociaal leven… We houden het, denk ik, vol omdat we voor onszelf durven te kiezen. Dat klinkt misschien egoïstisch. We willen ons leven gewoon niet laten leiden door een ander.” Maam: „Zo gaan we sinds jaar en dag niet meer naar alle verjaardagen. En ook met andere sociale verplichtingen hebben we niet zoveel. Maar áls we gaan, dan gaan we ook vol overtuiging.” Tim: „Dat schuurt wel eens met mijn familie in Brabant. Zij zouden ons graag vaker daar zien. Maar ik kijk liever per dag: waar heb ik vandaag energie voor? Wat is nu belangrijk? Als dat lekker een dagje rondklooien is met de kinderen op de camping, ga ik daarvoor.” Maam: „Gelukkig vinden familie en vrienden het wel heel leuk om naar ons toe te komen. Dan blijven ze meteen een heel weekend.” Tim: „Dat is wel één van de voordelen van de camping: je hebt hier perfecte faciliteiten. Oud en Nieuw vieren we vaak met vrienden en familie. Dan staan we in de horecakeuken oliebollen te bakken.” Maam: „Ook al is het ons werk, voor ons voelt het toch ook altijd nog vakantie-achtig. Het is gewoon een heerlijke plek.” Vervoer Tim heeft een lease-auto van zijn werk. Daarnaast hebben ze een gezinsauto. Huisdieren Vijf katten, een hond, vier schapen en zes kippen. Hulp in de huishouding De ouders van Maam wonen tegenover de camping. Ze passen vier dagen in de week op de kinderen. Maam: „En ook op alle piekmomenten daarbuiten. Ja, het is echt fantastisch.” Sport Nu de grootste klussen op de camping zijn gedaan, heeft Maam weer tijd voor een uurtje yoga- en pilatesles per week. Tim blijft in beweging door te klussen op het campingterrein. Eten en boodschappen Tim: „We slaan alles groot in. Eens in de zoveel tijd rijden we naar Duitsland en komen we met autovullende hoeveelheden terug.” In de zomer eten ze voor een deel de producten uit eigen moestuin. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/Ygd6IcY-lcAjmv_wx-iSAmw2BNo=/1280x/filters:no_upscale()/s3/static.nrc.nl/images/gn4/stripped/data115598813-a170d0.jpg'/>]]></description>
      <guid>https://nrc.nl/nieuws/2024/05/17/gelukkig-vinden-we-het-heerlijk-om-te-klussen-a4199221</guid>
      <pubDate>Fri, 17 May 2024 07:02:38 +00:00</pubDate>
    </item>
    <item>
      <title><![CDATA[‘Tot nu toe heb  ik niets gepland in mijn leven’]]></title>
      <description><![CDATA[<p>Esmeralda: „Mijn loopbaan is zeer gevarieerd. Ik ben beroepsmilitair geweest, stand-upcomedian, ik ben gepromoveerd en nu ben ik De Pitchcoach. Toch is het naar mijn idee allemaal heel logisch gegaan. Als kind al had ik veel interesses. Ik vond talen leuk, maar wiskunde en economie ook. Op het vwo had ik acht vakken, want ik kon niet kiezen. Ik was voorzitter van de schoolkrant en zat in de leerlingenraad – leidinggeven, later, leek me wel wat. Maar ik was ook goed in ballet. Op mijn veertiende had ik twee opties in mijn hoofd: bedrijfskunde of de balletacademie. Het nadeel van dat laatste was dat ik niet goed genoeg was om prof te worden en de hele dag lesgeven aan kleine meisjes zag ik niet zo zitten. „Ik koos uiteindelijk voor de studie bedrijfskunde aan de KMA, de Koninklijke Militaire Academie in Breda. Al in de tweede week kreeg ik een ongeluk: tijdens een oefening op de hei moest ik iemand achteruitslepen en daarbij stapte ik in een konijnenhol. Vervolgens heb ik anderhalf jaar slecht gelopen. Na drie maanden besloot ik om gewoon bedrijfskunde te gaan studeren en tot aanvang van die studie als au pair naar Londen te gaan. Daar ben ik echt uitgebuit. „Al met al had ik dus een ellendig jaar: mijn droom om militair te worden lag in duigen en ik had een rottijd in Londen.” „Bedrijfskunde in Rotterdam bleek gelukkig erg leuk en na mijn afstuderen vond ik een baan in de automatisering. Daar verdiende ik bakken geld, maar had ik niet het gevoel dat ik een bijdrage leverde aan de maatschappij. Toen las ik ergens dat je tot je 27ste kon terugkomen bij defensie en zo werd ik beleidsmedewerker automatisering bij de luchtmacht. „Het leuke van defensie is dat je elke twee, drie jaar van baan moet veranderen. Een van mijn volgende functies was hoofd luchttransportplanning van de NAVO in Afghanistan. Na terugkeer heb ik een boek geschreven over het dagelijks leven in een militair hoofdkwartier te velde: Officier in Afghanistan. Over de frustraties, de lachwekkende situaties en hoe het is om uitgezonden te zijn. En dat we ons als militairen ook wel eens afvroegen wat we daar deden. Veel lezers moesten erg lachen om het boek, vertelden ze. Esmeralda Kleinreesink (50) studeerde bedrijfskunde in Rotterdam en werkte jarenlang in veel verschillende functies bij defensie. Ze promoveerde op storytelling in militaire organisaties. Nu is ze zelfstandig pitchcoach. Ze woont en werkt in Utrecht. Haar inkomen bedraagt circa 2,5 keer modaal. „Mijn volgende baan was persoonlijk adviseur en hoofd van de persoonlijke staf van generaal Berlijn en later generaal Van Uhm. Daarna werd ik universitair docent defensie-economie aan de KMA. In die tijd ben ik gepromoveerd. Daar kreeg ik van defensie één dag per week voor, op voorwaarde dat het proefschrift relevant was voor de organisatie. Het werd een analyse van vijftig autobiografische boeken van Afghanistan-veteranen. „In 2016 werd mijn man ziek. Hij bleek een hersentumor te hebben, waaraan hij binnen vijf maanden overleed. Ik was toen 43. Ik heb driekwart jaar gehuild, ik kon niet meer stoppen, hij was de liefde van mijn leven. „Na zijn overlijden wilde ik weg uit ons huis dat zó van ons samen was geweest. Bij het opruimen kwam ik briefjes tegen waarop ik ooit had genoteerd dat ik cabaretier wilde worden. Omdat ik inmiddels had geleerd dat het leven zomaar afgelopen kan zijn, ben ik een cursus stand-upcomedy gaan doen.” „De opname van de eindshow kwam in handen van cabaretier Javier Guzman. Omdat hij een toer ging maken langs kazernes en uitzendgebieden, vroeg hij mij om zijn openingsact te zijn. Ik trad drie avonden per week op. Dat werd net succesvol toen corona uitbrak. „Ik werkte in die tijd als projectleider bij het Ontwikkelfonds Defensie, waar militairen innovatieve ideeën kwijt konden. Helaas waren de pitches meestal slecht en omdat ik podiumervaring had en kon schrijven, werd ik aangesteld als pitchcoach. Het bleek de leukste baan van mijn leven! „Ik besloot dat ik pitchcoach wilde blijven en ben weggegaan bij defensie. Nu help ik als De Pitchcoach mensen onder andere bij het voorbereiden van sollicitatiegesprekken en presentaties, eigenlijk iedereen die anderen moet overtuigen en inspireren. „Naast mijn werk blijft er niet veel vrije tijd over, want door een schildklieraandoening ben ik snel moe. In de weekenden spreek ik af met vrienden. En ik ben een enorme sudokufan. Geen gewone sudoku’s, maar puzzels met extra uitdagingen. Ik vind het leuk om via logisch denken iets heel moeilijks op te lossen. Onlangs was ik vrijwilliger bij het NK Sudoku, want ik was helaas nog net niet goed genoeg om te mogen deelnemen.” „Reizen is ook een hobby van me. In mei heb ik een camper gehuurd en heb ik met een vriendin door Europa gereisd. In oktober ga ik met mijn vader Spaans leren in Spanje. Ik wil ook graag een paar maanden naar Vietnam. „Als mijn gezondheid het toelaat, blijf ik voorlopig pitchcoach. Zo niet, dan stop ik met werken en ga ik reizen. Vanaf mijn 21ste heb ik gespaard voor mijn pensioen, want als militair zou ik stoppen op mijn 55ste. Maar ik twijfel of ik wel zo vroeg wíl stoppen. Ik vind mijn werk leuk en ben bang om de structuur kwijt te raken. Dit jaar neem ik twee maanden vrij, om te experimenteren met minder werken. Misschien wil ik wel terug naar de stand-upcomedy. Tot nu toe heb ik niets gepland in mijn leven, dus ik zie wel wat het mij nog gaat brengen.” Wonen Esmeralda woont in een penthouse in Utrecht-Leidsche Rijn. Vervoer Een „functionele stadsauto, die ik overal kan parkeren”. In de auto beluistert ze audioboeken. Een enkele keer neemt ze de trein. Sparen Esmeralda spaart om vervroegd met pensioen te kunnen, maar weet nog niet zeker of ze dat wel wil. Verder spaart ze om te kunnen reizen en om een camper te kunnen aanschaffen. Laatste grote uitgave De huur van een camper voor een reis door Europa. Hobby’s Sudoku’s, wandelen, vrienden ontmoeten, yoga en lezen. Ook schrijft ze aan een boek. De werktitel luidt Hoe verpruts ik mijn pitch. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/Aqcm0A7-e2f6B-m3XDsdGKspTvY=/1280x/filters:no_upscale()/s3/static.nrc.nl/images/gn4/stripped/data115286150-57d95e.jpg'/>]]></description>
      <guid>https://nrc.nl/nieuws/2024/05/10/tot-nu-toe-heb-ik-niets-gepland-in-mijn-leven-a4198464</guid>
      <pubDate>Fri, 10 May 2024 07:02:38 +00:00</pubDate>
    </item>
    <item>
      <title><![CDATA[‘Een vast ritme heb ik niet’]]></title>
      <description><![CDATA[<p>„Als activiste strijd ik tegen validisme, oftewel discriminatie van mensen met een beperking. Dat gaat niet alleen over fysieke ontoegankelijkheid van gebouwen en openbaar vervoer, maar ook over sociale ontoegankelijkheid: dat je anders behandeld wordt en je niet welkom voelt. Dat mensen de valide persoon die naast je loopt aanspreken in plaats van jou. Dan zeg ik: ‘Ik ben hier, hoor, ik kan zelf antwoord geven!’ Als gehandicapte word je minder serieus genomen. „Toen ik 34 was, zakte ik op mijn werk in elkaar. Ik bleek een herseninfarct te hebben. Sindsdien ben ik aan de linkerkant van mijn lijf grotendeels verlamd. „Het heeft zeven jaar geduurd voordat ik mijn weg vond naar belangenbehartiging en activisme. In 2010 heb ik het Platform Gehandicapten Zuidoost overgenomen, een multiculturele organisatie van mensen met een beperking. Daarnaast heb ik een website en Facebook onder de naam Carryonthemove. „Mijn dagelijkse werk is gevraagd en ongevraagd advies geven over toegankelijkheid, aan overheden en particuliere partijen zoals projectontwikkelaars. Verder organiseer ik bijeenkomsten voor onze achterban en help ik in individuele gevallen. Zo heb ik net iemand geholpen die een rolstoelkaart had gekregen voor het theater, maar te horen kreeg dat de voorstelling uitverkocht was, inclusief de drie stoelen die normaal worden weggehaald om de rolstoelplek vrij te maken. Toen heb ik bij het theater geregeld dat ze een kaartje kon krijgen voor een andere voorstelling.” „In 2010 ontmoette ik mijn partner Ronald. Hij zat toen in een moeilijke periode. Hij was net gescheiden van de vrouw met wie hij twintig jaar samen was geweest. Hij vond het leven niet leuk meer en zag ’t allemaal niet meer zitten. „Ik heb zijn leven flink op z’n kop gegooid, want ik ben heel ondernemend, dus ik nam hem overal mee naartoe. Bijeenkomsten over maatschappelijke thema’s, raadsvergaderingen, uit eten en we gingen er vaak op uit in de natuur. „Het werd never never a dull moment voor hem. Zo is hij het leven weer leuk gaan vinden. Ronald had geen handicap en als we samen over straat gingen, keken mensen hem weleens medelijdend aan. Zo van: ik heb met je te doen. Dat vond hij heel raar. Hij zei altijd tegen me: ‘Jij redt mij!’ Caroll Sastro (58) werd geboren in Paramaribo. Later woonde ze in Den Haag, nu in Amsterdam Zuidoost. Ze is Hindoestaanse en Javaanse. Op haar 34ste raakte ze gedeeltelijk verlamd door een herseninfarct. Als Carryonthemove en voorzitter van Platform Gehandicapten Zuidoost strijdt ze tegen discriminatie van mensen met een beperking. Haar inkomen is 29.000 bruto per jaar. „Hij was elke dag bij mij, hier in Amsterdam Zuidoost, en hielp me met alles. Niet alleen met praktische dingen zoals douchen en aankleden maar ook met mijn werk. Door hem kon ik veel meer bereiken.” „In 2020 is Ronald overleden aan kanker. Ik mis hem heel erg. Vandaag is zijn verjaardag. Ik heb een luxe broodje voor hem besteld met brie, tomaat, komkommer en honingmosterdsaus. Dat heb ik bij zijn foto gezet met een kopje koffie erbij. Dat is een Javaanse traditie: sadjen, hapjes neerzetten voor mensen die overleden zijn.” „Een vast ritme heb ik niet. Ik werk zo hard als ik kan, maar ik ben nu weer alleen en moet ook de boel draaiende houden in mijn eigen leven. Daarnaast moet ik ook rust nemen. Als ik om twaalf uur een afspraak heb, moet ik om acht uur opstaan, want douchen en aankleden kost me drie uur. Maar heb ik pas om vier uur een afspraak, dan probeer ik te slapen tot twaalf uur. Want ik moet zoveel rusten als ik kan en sinds Ronald er niet meer is slaap ik een stuk slechter. Gelukkig doet mijn collega Elmont nu de helft van het werk.” „Een keer per week komt er een huishoudelijke hulp. Diezelfde dag, donderdag, komt ook mijn zus. Verder zorg ik de hele week voor mezelf. „Op zondag bekijk ik mijn afspraken voor de komende week. Ik moet alles heel goed plannen, want als je gehandicapt bent, kost alles veel meer tijd. Vanochtend heb ik om elf uur het broodje voor Ronald besteld. Gelukkig was het er om twaalf uur want om één uur ben ik aan het douchen en dan kan ik niet opendoen. Zo moet je dus alles incalculeren.” „Als ik ’s ochtends wakker word, wil ik altijd nog even blijven liggen. Opstaan kost veel moeite. Dan stap ik eerst in mijn handbewogen rolstoel. Daarna stap ik over in mijn elektrische rolstoel. Dat kost allemaal veel energie. In de keuken neem ik mijn medicijn en zet ik koffie. Dan zit ik eerst een beetje bij te komen. Ik kan wel een boterham smeren, maar terwijl het jou misschien een paar seconden kost, kost het mij vijf minuten.” „Ik ben altijd een lachebekje geweest. Ik hoor vaak dat mensen vrolijk worden van mijn lach. Ik wil niet met bitterheid door het leven gaan. „Het eerste jaar in het revalidatiecentrum dacht ik dat ik weer zou kunnen leren lopen. Totdat ik mezelf een keer in de spiegel zag. Ik zag hoe raar ik liep. Toen besefte ik opeens: dit komt niet meer goed. Ik barstte in huilen uit. Ik hield altijd van dansen, maar die dag begreep ik dat ik nooit meer die dartele troela zou worden.” „Toch heb ik niet opgegeven. Je moet jezelf doelen stellen om je aan op te trekken. En er is veel goed gekomen, maar niet alles. Ik kan een paar stapjes lopen. Als ik mensen zie dansen, heb ik nog steeds de neiging dat ook te willen. Ik heb nog steeds het verlangen zo te zijn als ik vroeger was. „Maar ik denk dat ik het heel prima doe. En ik vind dat ik heel veel heb. Ik ben blij met mijn zussen en mijn collega’s die me helpen. Ik heb nog steeds een leuk leven.” Wonen Caroll woont in een rolstoelwoning in Reigersbos. „Het is een heel groene wijk met veel bomen. Ik ben hier dolgelukkig.” De woning ligt op de begane grond en is iets groter dan normaal, zodat ze extra ruimte heeft om te manoeuvreren met de rolstoel. Vakantie Met Ronald ging Caroll regelmatig op vakantie. „In zijn laatste levensjaar zijn we nog naar Griekenland en Egypte gereisd. Sindsdien ben ik niet meer op vakantie geweest. Maar volgende maand ga ik met mijn neefje een paar dagen naar Londen!” Intersectioneel activisme „Ik ben niet alleen gehandicapt maar ook een vrouw met een kleurtje”, zegt Caroll, „dus ik weet van verschillende vormen van uitsluiting hoe het is om die te ervaren. Daarom zie ik mezelf als een intersectionele activiste.” Ontspanning Om te ontspannen kijkt Caroll filmpjes op TikTok. En ze houdt van Koreaanse popmuziek en tv-series. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/1LitI5Ldpvx9uM8Hx4Ppujvo8DA=/1280x/filters:no_upscale()/s3/static.nrc.nl/images/gn4/stripped/data114971347-1829c6.jpg'/>]]></description>
      <guid>https://nrc.nl/nieuws/2024/05/03/een-vast-ritme-heb-ik-niet-a4197861</guid>
      <pubDate>Fri, 3 May 2024 07:02:39 +00:00</pubDate>
    </item>
  </channel>
</rss>
