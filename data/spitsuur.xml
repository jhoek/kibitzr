<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Ik was een aantal keer bij een negende en tiende geboorte binnen een gezin’]]></title>
      <description><![CDATA[<p>Geke: „Samen ontbijten is echt onze go-to. Als we ’s ochtends geen tijdsdruk hebben, vinden we het fijn in bed te zitten met yoghurt en fruit en koffie. En daar kunnen we dan ook een serie bij kijken.” Oane (een Friese naam, spreek uit als ‘zone’ zonder z): „Dat vinden we een lekkere start van de dag. En op dat moment ’s ochtends nemen we ook vaak grote beslissingen, zoals over het draaiboek van de bruiloft of het doorrekenen van de hypotheek.” Geke: „Omdat ik als verloskundige onregelmatig werk, lopen we elkaar soms mis. En ik ben nu eenmaal niet zo’n avondmens.” Oane: „Eigenlijk lukt het juist heel vaak om ’s avonds een paar afleveringen of zelfs een film te kijken. Het is alleen wel zo dat Geke na ongeveer half tien af en toe flink tegen de slaap vecht.” Geke: „Als verloskundige heb ik nu voor het eerst meegemaakt hoe het is om zelf te bevallen, want in november is onze zoon Juul geboren. Mijn verloskundigenhoofd stond niet uit tijdens de bevalling. Maar ik was niet bezig met beleid maken en vooruitdenken – zo van: dit gebeurt, dus nu gaan we dat doen, enzovoort. Ik wilde eigenlijk thuis bevallen en dat leek eerst te gaan lukken. Tot acht centimeter ontsluiting ging het snel, maar daarna ging het langzamer. Toen zijn we naar het ziekenhuis gegaan voor pijnstilling. En toen we daar eenmaal waren, is Juul toch nog zonder pijnstilling geboren.” Oane: „We hebben elkaar zes jaar geleden ontmoet op Tinder.” Geke: „In 2022 zijn we in Hilversum gaan samenwonen bij Oane, op 30 vierkante meter. In 2024 zijn we getrouwd en inmiddels wonen we in Ede. Dat is vooral voor mijn werk: Ede is waar ik al eerder als verloskundige werkte.” Oane: „Ik vond het aanvankelijk best spannend naar Ede te verhuizen. Ik werkte als tv-redacteur in Amsterdam en Hilversum en het leek me niet fijn als je dan, om naar huis te gaan, gevoelsmatig naar de andere kant van Nederland moet reizen. Maar Ede ligt eigenlijk hartstikke centraal. En omdat Geke zo graag terug wilde voor haar werk, zei ik: laten we het een half jaar proberen.” Geke: „Ik had het qua werk gewoon heel erg naar mijn zin in Ede. Wat mij betreft is het de ideale combinatie van stads- en plattelandsverloskunde. Je vindt hier nog grote gezinnen – ik was een aantal keer bij een negende en tiende geboorte binnen een gezin. Maar er is ook een meer stadse populatie. Bovendien begeleid ik hier vooral thuisbevallingen, iets wat ik graag doe en in sommige steden minder voorkomt. Want je gaat niet op vijfhoog achter bevallen. Dus het is een andere mindset.” Oane: „Ik merk er niks van dat ik in de Biblebelt woon of zo. Wij wonen in een nieuwbouwwijk met een aantal mensen die vanuit de Randstad naar Ede zijn verhuisd. Je hebt hier natuurlijk meer ruimte, het ligt aan de A12, je bent in twintig minuten in Utrecht en in vijftig minuten in Amsterdam.” Geke: „Wij zijn zelf niet christelijk, sommige mensen om ons heen en collega’s van mij zijn het wel.” Oane (grappend): „Maar ze rijden hier niet met paard en wagen. En we hebben kleurentelevisie!” Geke: „Oane werkt veertig uur per week, voor mij is het anders. Ik heb een spreekuur en twee diensten per week, maar een dienst is altijd een 24-uursdienst. Het kan dan zijn dat je 24 van de 24 uur werkt of maar 6 van de 24 uur. Maar je krijgt een vast bedrag, en dat moet je ook krijgen voor een stabiel inkomen. Als het rustig is, ben ik thuis, maar als een cliënt opeens buikpijn of bloedverlies krijgt, moet ik eropaf. En daarom moet je als verloskundige wonen waar je werkt.” Oane: „Ik ben lang freelancer geweest, maar sinds 1 september ben ik in dienst bij tv-producent Fremantle als eindredacteur van RTL Boulevard. Ik ben een van de vijf à zes mensen die verantwoordelijk zijn voor het samenstellen van een uitzending. Ik vind het leuk, heel leuk, het is de meest uitdagende job die ik tot nu toe gehad heb. Het is elke keer weer een trein waar je om 8 uur ’s ochtends instapt en die pas stopt na de uitzending. Het is een behoorlijke kluif, maar ik krijg er veel energie van. De studio zit in Hilversum, dus dat is vanuit Ede goed te doen.” Oane: „Ik heb een boek over TikTok geschreven. Het heet TikTok: The Challenge en bevat tips van bekende TikTokkers. Mijn tweede boek heet Hoe word jij social mediaproof? en is bedoeld om kinderen en jongeren van 8 tot 13 jaar wegwijs te maken in de wereld van social media. Geke: „Ik heb een boek geschreven over bevallen. Het heet Goed bevallen en bevat 25 positieve bevallingsverhalen. Ik heb de vrouwen zelf geïnterviewd en die interviews uitgewerkt. Mijn doel was vrouwen te informeren over de verschillende manieren van bevallen en positieve verhalen een podium te bieden, in een wereld waar we mensen die voor het eerst zwanger zijn vaak bang maken door het delen van negatieve ervaringen.” Oane: „Of we samen een boek willen schrijven? Nou, we zijn nog geen Nicci French.” Geke: „Ik had wel een keer een idee om samen een Instagramplatform te beginnen met de leukste Airbnbs van Nederland. Maar dat idee heeft Oane afgeschoten.” Oane: „We zitten maar twee keer per jaar in een Airbnb in Nederland, dus we hadden helemaal geen volume daarvoor.” Geke: „Het is heel goed dat hij nee zegt, anders was ik al met vijfhonderd halve ideeën aan de slag gegaan. Dan loop ik in honderd sloten tegelijk.” Oane: „Jij kunt goed met hagel schieten. Ik ben meer van: eerst dit afmaken – heb nu andere prioriteiten. Het gouden idee komt dan wel een keer.” Geke Born-Beckerman (29) is verloskundige, haar man Oane Born (32) eindredacteur en verslaggever van RTL Boulevard. Ze wonen in Ede met hun zoon Juul, die in november geboren werd. Hun quality time beleven ze deels ’s avonds op de bank, maar nog méér ’s ochtends in bed. Samen verdienen ze ongeveer drie keer modaal. Oane: „Ik heb onlangs een nieuwe telefoon gekocht en Geke wilde de mijne wel, dus die heb ik toen aan haar verkocht voor een relatieprijsje. Daar heb ik haar een Tikkie voor gestuurd. Wij hebben deels ons eigen geld en een gezamenlijke rekening. We vinden het belangrijk ook ons eigen vermogen op te bouwen, dat het niet allemaal op de grote hoop komt.”Geke: „Inmiddels zijn we getrouwd en hebben een kind, maar zeker in het begin weet je nooit hoe je leven loopt. En we hebben allebei andere dingen waar we graag geld aan uitgeven, dus vinden we het fijn dat we daarvoor geen verantwoording aan elkaar hoeven af te leggen. Dat je lekker dingen van je eigen rekening kan doen.” Oane: „We hebben net een aantal dure jaren gehad. We zijn getrouwd, hebben een huis gekocht en een kind is ook niet gratis. Dus we zijn nu aan het sparen voor een buffer. Want de financiële buffer die het Nibud adviseert, hebben we niet, althans niet op onze gezamenlijke rekening.” Oane: „Ik bestel elke week op Picnic de boodschappen voor de week. En daar zoek ik recepten bij. Producten die we dagelijks gebruiken, zoals kwark en fruit, bestel ik. Maar soms moeten we evengoed tussendoor naar de supermarkt, bijvoorbeeld als we een keer onverwacht samen eten.” Een tweedehands Kia Stonic waar ze een kinderwagen in kwijt kunnen. Oane: „Ik hou meer van nieuw, Geke meer van tweedehands. Maar het hangt ervan af. Kinderkleding of spullen zoals een babycommode of co-sleeper kunnen prima tweedehands.” „Elke dag, voortdurend”, zegt Oane. „We zijn beiden redelijk opgeruimde types. We houden van een schoon en opgeruimd huis, al kan er met een kind elke dag wel weer wat rommel ontstaan. Je leven leiden gaat beter zonder rommel, of het nu gaat om hobby of werk. Ik kan er niet heel veel troep bij hebben. Uit mijn horecatijd heb ik geleerd hoe chill het is een opgeruimd werkblad te hebben.” Geen antwoord. „We kopen bewust”, aldus Geke. Oane: „Ik, want ik ben degene die kookt. Ik vind het leuker en vind dat ik het iets beter kan. Geke maakt er een puinhoop van in de keuken.”Geke: „Ik vind koken niet leuk, dus vind het heerlijk dat Oane het doet.” „Ik aan nieuwe kleren”, zegt Geke. „Want ik weet hoe vervuilend de kledingindustrie is. Maar de helft van mijn kleren, zoals voedings-bh’s, koop ik wel nieuw.” Oane: „Doe een jaarlijkse evaluatie van je financiën en je relatie. Wij doen dat altijd aan het einde van het jaar. Dan kijken we: hoe staan we er financieel voor? En qua relatie? En dan kunnen we bijvoorbeeld beslissen dat we de focus nog meer op de gezamenlijke rekening leggen. We bespreken de grote onderwerpen op de kalender en vragen ons af: waar willen we volgend jaar staan?”Geke: „We gaan altijd twee nachtjes weg. Dan gaan we een avond kaasfondue eten en vragen we ons af: wat gaat goed of kan beter? Verdelen we alles naar rato? Hebben we genoeg tijd aan elkaar besteed? Waar willen we meer in investeren? Hebben we genoeg vrijheid? Wat vonden we vroeger heel leuk en doen we nu bijna niet meer? Dat helpt ons, ook nu we ons nieuwe leven met een baby nog moeten ontdekken.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/_84cvfI4hzGbO9urFj-jzhlH89k=/1280x/filters:no_upscale()/s3/static.nrc.nl/wp-content/uploads/2026/01/06133305/090126ECO_2029123821_2.jpg'/>]]></description>
      <guid>https://nrc.nl/nieuws/2026/01/08/ik-was-een-aantal-keer-bij-een-negende-en-tiende-geboorte-binnen-een-gezin-a4916978</guid>
      <pubDate>Thu, 8 Jan 2026 07:05:27 +0000</pubDate>
    </item>
    <item>
      <title><![CDATA[‘Veel mensen willen er niet mee bezig zijn wat er gebeurt als je onder de tram komt’]]></title>
      <description><![CDATA[<p>Frits: „Ik ga drie tot vier keer per week sporten bij een sportschool hier in de buurt – ik woon op de Westelijke Eilanden in Amsterdam. Ik ga altijd ’s middags of in de avond – dan ben je op je sterkst. Om 9 uur ’s morgens kun je nog geen bergen verzetten. Verder kickboks ik één keer per week in de Apollohal met een personal trainer en een zakenrelatie. „Ik slaap acht uur per dag, van elf tot zeven of van twaalf tot acht. Dan kan ik alles gedisciplineerd doen. Mijn vader was dominee, hij is nu met pensioen. Ik heb een calvinistische opvoeding gehad: hard werken en je best doen. Een van de mensen die ik bewonder is Arnold Schwarzenegger, niet per se vanwege zijn sportieve prestaties. Het gaat meer om groot dromen en je doelen realiseren. Hij is niet alleen bodybuilder geweest maar ook acteur en gouverneur. Ik heb respect voor de manier waarop hij zich bijzondere doelen gesteld heeft en die gehaald heeft. Als je je ergens toe zet kun je veel bereiken. Kleine successen leiden tot grotere successen. „Ik werkte tot zeven jaar geleden als private banker bij ING. Toen ben ik mijn eigen bedrijf in vermogensadvies begonnen, Momentum Family Office, dat sindsdien flink gegroeid is. Mensen worden zich bewuster van het feit dat plekken waar je vroeger financieel advies haalde niks te maken hebben met objectief advies. Onder het mom van advies verkopen ze je producten. Mijn visie was dat het niet allebei kan – en daarom heb ik een bedrijf opgericht in onafhankelijk vermogensadvies voor ondernemers. Die markt is inmiddels geëxplodeerd. De eerste twee jaar was ik alleen, vanaf volgende maand hebben we 35 werknemers.” „Estate planning, oftewel nalatenschapsplanning, is een belangrijk deel van ons werk. Voor elke klant doen we dat. Welk deel van je vermogen laat je op je eigen naam of zet je op naam van je kinderen? We werken alleen met grotere vermogens – soms ook oud geld. Onze klanten hebben minstens 3 of 4 miljoen. Trust funds of familiefondsen zijn niet zo gebruikelijk in Nederland maar het gaat om vooruitkijken. Misschien zeg je: ik wil niet alles naar mijn kinderen maar ook naar mijn kleinkinderen. Hoe houd je het vermogen in stand zonder dat een generatie alles uitgeeft? En het gaat over filantropie, impact met wat je hebt opgebouwd – wat wil je nalaten, hoe wil je herinnerd worden? „Mijn zoon James is nu 7. Hij zit in groep 4 en heeft hoogblond lang haar met een lichte krul – zijn moeder is blond, de krul heeft hij van mij. Het is een bewust co-ouderschap, met een vriendin, ik heb nooit een relatie met haar gehad. We hebben wel een tijdje gedatet, toen is zij zwanger geworden en hebben we gezegd: we gaan het samen schaffen, als vrienden. En dat heeft fantastisch uitgepakt. We wonen vlak bij elkaar. Het gaat niet vanzelf, samen een kind opvoeden met je liefdespartner kan ook al lastig zijn en op deze manier is het wel echt een uitdaging – maar het heeft ook voordelen. Toen zij zwanger werd en we besloten dit zo te doen werkte ik nog bij ING. Collega’s zeiden: wat jij hebt, parttime ouderschap, is eigenlijk top, daar kom je nog wel achter. „Met James gaat het ook goed. Hij weet niet beter en er is nooit ruzie geweest, toen niet, nu niet. Ja, het is anders dan normaal maar omdat alles altijd duidelijk geweest is en je als team alles overlegt is alles heel fijn. Toen hij net geboren was waren wij uiteraard de odd ones out – maar nu als kind van 7 zitten er heel veel kinderen in zijn klas met gescheiden ouders en dat is vaak een ingewikkeldere situatie dan de onze. We verdelen het 70-30 vanwege mijn bedrijf – zo is het iets makkelijker te doen, want mijn baan vraagt nog net iets anders van mij. Zijn moeder werkt als leidinggevende bij Accenture – dat is ook een drukke baan maar toch anders dan het leven van een ondernemer. Ik werk 50 à 60 uur per week. Dus hij is gemiddeld iets meer dan twee dagen bij mij en vijf bij haar, maar niet op vaste dagen. Dat wisselt per week. En elke week eten we een keer met ons drieën.” Eiwitshakes zijn belangrijk voor Frits omdat hij veel sport. In de keuken hangen festivalkaartjes als herinnering. „Ik zie er niet uit als de typische vermogensadviseur. Ik heb lang haar in een bun. Kort zou ook kunnen maar dan word ik de broer van Jochem Meijer, omdat ik zo veel krullen heb. Dus het is dit of dat. Tegenwoordig maakt het niet meer uit maar toen ik nog bij ING werkte verwachtten mensen eerder een bankier van 60 in een grijs pak dus toen moest ik in het begin van een gesprek wel altijd even laten merken dat ik wist waar ik het over had. „Een typische baas ben ik ook niet. Ik heb op tijd de juiste mensen aangenomen. En je hoeft als eigenaar niet de grote baas op kantoor te zijn. Je kunt beter mensen aannemen die goed een organisatie kunnen runnen. „Nalatenschapsplanning betekent dat je met mensen gaat kijken wat ze belangrijk vinden, van testament tot huwelijkse voorwaarden, en zorgen dat het in elk scenario goed geregeld is. Je kunt op veel manieren nalaten, je hoeft het ze niet contant te geven. Kinderen hebben in Nederland een wettelijk erfdeel en dat kan ook over de woning gaan, maar je kunt wel vruchtgebruik aan de partner geven (het recht om gebruik te maken van andermans bezit zonder de eigenaar te zijn). En je moet rekening houden met het scenario waarin iemand jong overlijdt. Veel mensen verwaarlozen dat, willen er niet mee bezig zijn wat er gebeurt als je onder de tram komt. „Maar bescherming tégen vermogen is ook van belang. Als je kinderen te jong vermogen krijgen is dat niet goed. Als je 20 bent weet je vooral dat de club op Ibiza leuk is maar je bent nog niet bezig met een huis kopen. Daarom is het in elk geval tot een leeftijd van 25 of 30 jaar beter dat ze nog niet vrij over de erfenis kunnen beschikken. Het beste is stap voor stap blootstellen aan vermogen. „Vroeger spaarde ik om financieel onafhankelijk te worden en dat was een fijne mijlpaal, ook omdat het me in staat stelt mensen om me heen te helpen. Vrienden, familieleden. En ja, ik zou morgen kunnen stoppen met werken, maar ik vind dit werk fantastisch. Ik vind het leuk van 1 euro 2 te maken en iets robuusts op te bouwen voor de lange termijn om mensen rust en onafhankelijkheid te geven. En mensen zijn dankbaar als je iets goed voor ze regelt.” Het uitzicht vanuit zijn appartement in Amsterdam is de reden dat Frits er wil blijven wonen. In het kort Frits Moonen (36) is vermogensadviseur en heeft zijn eigen bedrijf Momentum Family Office met 35 werknemers. Een onderdeel van zijn werk is nalatenschapsplanning. Zijn hobby is fitness, hij traint drie tot vier keer per week. Hij woont in Amsterdam en heeft een zoon, James (7), in co-ouderschap met een vriendin. Zijn inkomen is 5 keer modaal. „Ik stuur nooit Tikkies. Nu ik een beetje geld heb dacht ik: ik ga dat niet meer doen – vind het rijkdom dat niet meer te hoeven. De ene keer betaalt de een, de andere keer de ander.” „Een paar keer per week. Ik kook vaak voor een paar dagen. Afhalen of bezorgen doe ik nooit – het eten valt vaak tegen, het duurt megalang en het is vaak minder gezond. Ik ga wel veel uit eten. Ik hou van goeie restaurants, ook vanwege de service.” „Dat was een vliegticket naar Alicante. Ik heb het last minute gekocht dus het was best duur, 550 euro.” „Speelgoed kan prima tweedehands, is vaak top. Qua kleding heb ik redelijk afwijkende maten dus ik kan geen tweedehands kleding kopen.” „Nog niks, hij is 7.” „De schoonmaakster komt elke week, zij ruimt ook op.” „Een nieuwe iPhone 16, die ligt al een half jaar in een doosje op mijn bureau – ik heb gewoon geen tijd om mijn oude telefoon over te zetten. Inmiddels is er alweer een nieuwe iPhone uit. Maar dat geeft wel aan hoe druk ik het heb, zo’n nieuwe telefoon heeft geen prioriteit, ik heb er geen headspace voor.” „Nergens aan. Of ja, soms een dessert. Van de week had ik een dame blanche besteld – daar stop je dan je hele gezicht mee vol. Ik voel me er dan schuldig over, omdat het gewoon ongezond is na een bulk eten nog eens een bak zoetigheid naar binnen te gieten, maar lekker is het wel.” „Mijn tips zijn: langetermijndenken, groot denken, stap voor stap bouwen en blijven bouwen. Verder gaat het om spreiding en selectie. Je kunt bijvoorbeeld beleggen in een wereldwijde tracker zoals een world ETF, een mandje van aandelen waarmee je in duizenden bedrijven wereldwijd belegt. En doe dat dan voor de lange termijn. Je moet niet elke dag gaan kijken hoe het ervoor staat. Minder emotie, meer feiten. Het gaat erom hoe je portefeuille er over tien jaar voorstaat, of over dertig jaar.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl De komende decennia laten babyboomers miljarden euro’s na – voornamelijk verdiend doordat huizen zo veel in waarde stegen. Wat zijn daarvan de gevolgen?</p>
<img src='https://images.nrc.nl/12bOEqnScmqQ9cqOPDWWgp3xKOg=/1280x/filters:no_upscale()/s3/static.nrc.nl/wp-content/uploads/2025/12/29113025/020126ECO_2027990852_Moonen3.jpg'/>]]></description>
      <guid>https://nrc.nl/nieuws/2025/12/31/veel-mensen-willen-er-niet-mee-bezig-zijn-wat-er-gebeurt-als-je-onder-de-tram-komt-a4916370</guid>
      <pubDate>Wed, 31 Dec 2025 07:05:28 +0000</pubDate>
    </item>
    <item>
      <title><![CDATA[‘Mensen hebben er wel een mening over, dat ik vijf dagen werk’]]></title>
      <description><![CDATA[<p>Sandra: ”We vinden werken allebei leuk en zijn daarin ook best ambitieus. Dus toen we aan kinderen begonnen, moesten we wel even bespreken hoe we dat zouden organiseren. Ik combineer mijn baan als jurist bij De Nederlandsche Bank met het schrijven van een proefschrift. Daar heb je wel vijf dagen in de week voor nodig.” Lars: „Voor mij geldt hetzelfde. Ik ben advocaat en vind mijn werk ook heel leuk. Om me heen zie ik dat collega’s die een dag minder zijn gaan werken, feitelijk hetzelfde werk doen als in een fulltimebaan. Dat zag ik niet zo zitten.” Sandra: „Dus we hebben gezegd: oké, onze ambitie is om allebei fulltime te blijven werken. Als op enig moment blijkt dat het toch niet gaat, dan gaan we weer met elkaar om tafel zitten.” Lars: „Tot nu valt het goed te combineren. Met zo nu en dan momenten dat we ons hoofd tegen een muur willen beuken.” Sandra: ”Ik merk dat het mentaal wel eens veel is: mijn werk bij DNB, mijn proefschrift én een kind. Vooral toen Vesper nog niet goed sliep de eerste maanden. Dan voelde het wel als een opgave om als normaal functionerend mens op je werk te verschijnen en ook nog eens iets creatiefs op papier te moeten zetten.” Lars: „Ik weet nog dat ik in die periode een keer een zitting had op dinsdagochtend. Ik kan veel dingen afzeggen, maar zo’n zitting niet. Vesper was al ziek vanaf de week daarvoor. Zij sliep niet, wij sliepen niet. Die ochtend hadden we een halve mental breakdown omdat Sandra er even helemaal doorheen zat en ik naar die zitting moest. In totale paniek hebben we toen mijn vader gebeld of hij alsjeblieft wilde komen oppassen. Dat kon gelukkig. Achteraf lach je erom, maar op zo’n moment zelf denk je wel eens: hoe dan?” Sandra: „Het helpt dat Vesper voor beide opa’s en oma’s het eerste kleinkind is. Dus die wilden allemaal heel graag oppassen. En onze banen zijn allebei vrij flexibel. We kunnen thuiswerken en als het werk overdag niet afkomt, kunnen we het ook in het weekend of de avonden doen.” Lars: „We doen het nu anderhalf jaar zo. De evaluatie is nog steeds positief.” Sandra: „Het allerliefst zou ik willen dat de week niet zeven, maar acht dagen had. Zodat ik een extra dag met Vesper door kan brengen.” Lars: „Daar zou ik ook wel voor tekenen, ja.” Sandra: „Maar binnen het gegeven van zeven keer 24 uur in de week, denk ik dat we het supergoed geregeld hebben zo.” Sandra: „Vesper gaat op maandag en dinsdag naar de opvang. Woensdag passen mijn ouders op, donderdag de ouders van Lars en dan gaat ze vrijdag weer naar de opvang.” Lars: „We merken dat ze socialer wordt van de kinderopvang en graag met andere kindjes speelt. Dat vinden we belangrijk.” Sandra: „Mensen hebben er wel een mening over, dat ik vijf dagen werk. Ze zeggen het niet recht in mijn gezicht, maar vragen bijvoorbeeld wel aan mijn moeder: goh, is dat niet heel vermoeiend voor je dochter? Alsof iemand dat ooit tegen Lars zou zeggen!” Links: het gedroogde bruidsboeket hangt bij Sandra en Lars thuis aan de muur. Rechts: knuffels uit Artis in Amsterdam, waar ze jarenlang vlakbij woonden. Lars: „Nee, dat zegt nooit iemand tegen mij inderdaad.” Sandra: „En toen ik zwanger was, vroegen mensen hoeveel ik straks minder zou gaan werken. Daar gaan mensen toch van uit. Ik vind het vermoeiend dat dit nog steeds ‘een ding’ is. En ik werd er toch ook onzeker door – helemaal toen ik nog borstvoeding gaf en meer last had van hormonen. Vesper had het een tijdje niet zo naar haar zin op de opvang. Toen twijfelde ik: doen we hier wel goed aan? Ben ik nu geen goede moeder omdat ik niet genoeg bij mijn kind ben? Dat heb ik toch ergens geïnternaliseerd, ook al zijn het niet mijn eigen overtuigingen.” Lars: „Ik zit even te denken, maar mij heeft nooit iemand gevraagd of ik minder wil werken nu ik een kind heb. Ik ervaar meer de positieve kant. Ik heb zes weken vaderschapsverlof opgenomen en, toen Sandra weer aan het werk ging, nog eens vier weken ouderschapsverlof. Daar deed mijn werk niet moeilijk over, ze moedigden het juist aan.” Lars: „Tussen zeven en half negen ’s ochtends is het hier spitsuur.” Sandra: „Ik moet de trein halen, Vesper moet naar de opvang. Iedereen moet eten en aangekleed zijn. En ondertussen zie je de tijd wegtikken… dat kan wel stressvol zijn.” Lars: „Sinds kort zet ik daarom ’s avonds de ontbijttafel klaar. En leg ik mijn werkspullen ook al bij de deur. Ik heb al iets te vaak in alle haast mijn sleutels moeten zoeken.” Sandra: „Ja, vroeger kon je rustig ontbijten en eens bedenken welke kleren je aan zal doen – die luxe heb je gewoon niet meer.” Lars: „Het huishouden willen we zoveel mogelijk fifty-fifty doen. Ik denk dat we daar best aardig in slagen.” Sandra: „Dat idee heb ik ook. Lars bedenkt altijd wat we eten, bestelt de boodschappen en kookt. En als hij kookt, ruim ik de ravage op die Vesper hier heeft achtergelaten.” Lars: „Of je gaat Temptation Island kijken.” Sandra: „Néé, hoezo Temptation Island? Oké, ik kijk wel reality-tv. Maar nooit Temptation Island, wel The Kardashians bijvoorbeeld. Dat is voor mij een manier om even helemaal af te schakelen.” Lars: „Samen uit eten gaan is een gezamenlijke hobby van ons. Dat doen we eens in de één, twee maanden. Dan gaan we naar de wat luxere restaurants. We eten geen vlees en in dat soort restaurants is het vegetarische menu net wat interessanter, spannender.” Sandra: „Dat komt dan in onze gezamenlijke agenda. De Slars-agenda, noemen we die. Heel burgerlijk, maar we kunnen niet meer zonder.” Lars: „Ja, dat zijn wel de momenten waarop je voelt: nu ben ik echt volwassen.” „Het huishouden willen we zoveel mogelijk fifty-fifty doen.” Sandra Vermeulen (33) is jurist bij De Nederlandsche Bank (DNB) en schrijft daarnaast twee dagen in de week een proefschrift aan de Radboud Universiteit. Ze is getrouwd met Lars van Amsterdam (36). Hij werkt als advocaat bij Scott + Scott, een ‘boutique’ advocatenkantoor in Amsterdam, gespecialiseerd in massaclaims. Ze wonen in een koophuis in Utrecht met hun dochter Vesper van anderhalf. Samen verdienen ze vijf keer modaal. Sandra: „Een bijdrage voor het cadeau voor een vriendin: een pakket met Simon Lévelt-thee en douchegel van Marie-Stella Maris.” Lars: „Ik bestel iedere donderdagavond voor de hele week boodschappen bij Albert Heijn. Ik zou gek worden als ik iedere dag naar de supermarkt zou moeten.” Een Sinterklaascadeau voor Vesper: een speelkeukentje van 70 euro. Lars: „Nieuw. Ik koop niet zoveel, maar áls ik iets koop, zie ik het als een investering. Waar ik laatst in heb geïnvesteerd? Nou, eh… ik heb een horlogeverslaving. Omega’s vind ik heel mooi. Als er een passende gelegenheid voor is, trakteer ik mezelf op een nieuwe. Ik heb er nu zeven.” Sandra: „Wij allebei, maar ik denk ik iets meer…?” Lars: „Ik ervaar dat anders.” Sandra: „Haha, óh hij ervaart het anders.” Lars: „Nee, dat is niet helemaal eerlijk. Ik denk dat jij inderdaad iets meer opruimt zonder dat ik het door heb. Maar ik ben dan weer chef papierbak. Die zo nog naar buiten moet, zag ik in de Slars-agenda.” Sandra: „Ik had een cupholder besteld die je aan de kinderwagen vast kon klikken. Maar als je er een beker koffie in doet, schudt alle koffie over de rand. Geen succes.” Lars: „Dat ben ik. Pasta doet het altijd goed, of iets Aziatisch. Voor Vesper ontdooien we meestal zo’n zakje van Mama Deli met een gezonde groentemaaltijd. Als ze naar bed is, kook ik daarna nog voor ons tweeën. Ik gooi redelijk wat zout in mijn eten; dat kan niet voor een kind van anderhalf natuurlijk.” Sandra: „Kinderkleding. Ik zou het eigenlijk tweedehands moeten kopen, maar het is gewoon makkelijker om het nieuw te bestellen. En ik vind het ook leuk.” Sandra: „Eerder hebben we gespaard voor onze bruiloft in 2022, en voor dit koophuis. Nu sparen we niet voor iets specifieks.” Lars: „Als het salaris binnenkomt, heb ik meteen een aantal automatische overboekingen aan staan. Een gedeelte naar de gezamenlijke betaalrekening, naar de spaarrekening en de beleggingsrekening. Als ik dat niet doe, zou ik het geld uitgeven. Op deze manier komt het niet in mijn mentale systeem. Dat werkt heel goed.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/MvlaRM1RIIXTX8FQg7XXWxvXiEo=/1280x/filters:no_upscale()/s3/static.nrc.nl/wp-content/uploads/2025/12/16081615/191225ECO_2027311981_spitsuur.jpg'/>]]></description>
      <guid>https://nrc.nl/nieuws/2025/12/19/mensen-hebben-er-wel-een-mening-over-dat-ik-vijf-dagen-werk-a4915484</guid>
      <pubDate>Fri, 19 Dec 2025 07:05:28 +0000</pubDate>
    </item>
    <item>
      <title><![CDATA[‘Elke dinsdagavond hebben we date night, dan proberen we samen te zijn’]]></title>
      <description><![CDATA[<p>Bernard: „Laura en ik reizen veel, vooral voor ons werk. Dat komt zo: elf jaar geleden heb ik haar ontmoet op een congres van de Liberale Europese Jongeren (LYMEC) in Berlijn, waar Laura woont. Daarna heb ik twee jaar gependeld tussen Berlijn en Enschede, waar ik eerder bedrijfsinformatietechnologie studeerde. In coronatijd ben ik naar Berlijn verhuisd, omdat er te veel reisbeperkingen waren. In 2024 ben ik mede-eigenaar geworden van een start-up in Deventer die software maakt voor de juridische boekhouding van bedrijven. Die wordt nogal eens verwaarloosd, maar wordt wel steeds belangrijker. Ik werk meestal vanuit Berlijn, maar ga één keer per maand een paar dagen naar Deventer. Vandaaruit bezoek ik ook klanten. Ook ben ik regelmatig in mijn geboortestad Utrecht, waar mijn ouders en vrienden wonen.” Laura: „Ik heb biochemie gestudeerd en run met een partner een consultancybureau voor de zorgsector. We werken samen met verzekeraars, ziekenhuizen en IT-bedrijven, onder meer aan het elektronisch patiëntendossier. Ik reis ook veel, vooral binnen Duitsland.” Bernard: „Ik heb ook een digital nomad-fase gehad, na mijn studie. Ik was toen zelfstandig softwareontwikkelaar voor start-ups en grote opdrachtgevers. Ik heb onder andere gewerkt vanuit Barcelona en Warschau.” Laura: „Die dynamiek hebben we nodig. De winter in Berlijn is vaak donker en grijs en dan is het prettig om elders te zijn.” Bernard: „In Nederland heb je vaker blauwe luchten in de winter. De zomer daarentegen is in Berlijn weer mooier, dan proberen we veel daar te zijn.” Laura: „Elke dinsdagavond hebben we date night, dan proberen we samen te zijn, net als in het weekend. Gemiddeld zien we elkaar drie dagen per week. Bij de meeste stellen is het zo dat ze op de bank zitten en in de agenda zetten wanneer ze weg zijn, bij ons is het andersom.” Bernard: „Ik heb wel geprobeerd om een groter bedrijf op te zetten in Duitsland, maar daar zijn nog meer regels dan in Nederland. En je moet er nóg langer wachten voordat zaken geregeld zijn. En ik heb altijd een sterke band met Nederland gehouden, daarom was het logisch hier een bedrijf te beginnen. We kunnen altijd terecht in het huis van mijn ouders in Utrecht.” Laura: „We zijn aan beide landen verknocht. Nederland is een tweede thuis geworden voor mij. Sinds kort heb ik een OV-pas en nu voel ik me nóg meer ingeburgerd. Ik vind ook de OV-fiets heel fijn, die bestaat in Duitsland niet. En Koningsdag vind ik een geweldige traditie, al dat oranje … De saamhorigheid die je dan ziet, kennen we in Duitsland niet.” Bernard: „We werken veel, maar onze balans tussen werk en privé is goed. Ik vind 80 uur per week werken onzin, ik haal soms de 50 uur, al probeer ik het te beperken tot 40 uur.” Laura: „Ik werk iets meer, 60 uur ongeveer.” Bernard: „In onze vrije tijd zijn we bezig met een culinaire wereldreis door Berlijn. De stad telt restaurants van circa tachtig verschillende nationaliteiten, dus we kunnen even vooruit. Maar we gaan ook vaak de natuur in rond Berlijn.” Laura: „Voor 58 euro per maand kunnen we in elke Duitse trein stappen die we willen, dus dan maak je automatisch meer uitstapjes.” Bernard: „We hebben geen auto, maar gebruiken soms een deelauto. En we vliegen wel eens, maar alleen naar plekken die per trein niet bereikbaar zijn. Naar Nederland neem ik ook altijd de trein, dan kan ik heerlijk werken.” Laura: „Sinds ik Bernard ken, fiets ik veel. Bovendien komen er steeds meer fietspaden in Berlijn.” Bernard: „Verder ben ik bezig ons huis zo smart mogelijk in te richten. Als we thuiskomen, gaan bijvoorbeeld automatisch de juiste lampen aan. En als de wekker gaat, gaan de gordijnen automatisch open. Ik ben nu bezig de temperatuurinstelling te automatiseren.” Laura: „Mijn hobby is adventkalenders maken voor familie en vrienden. En ik hou van bakken.” Bernard: „Ik heb momenteel een pizza-passie. Dan organiseer ik een pizzafeestje voor vrienden, met zelf aangelegde sfeerverlichting. Voor het Nederlandse gevoel heb ik rood-wit-blauw-oranje lampen. Ik ga best ver in het perfectioneren van mijn hobby’s.” Laura: „Ze duren meestal maar kort. Tijdens corona had hij een broodbakhobby en hij heeft ook een cocktailpassie gehad.” Bernard: „En een stoofpotpassie. Maar die staan nu allemaal weer op een laag pitje.” Laura: „Wel leuk, hoor, al die feestjes die hij daaromheen organiseert. We zitten nu in een periode van alcoholvrije drankjes.” Laura: „We hebben veel geld uitgegeven aan de renovatie van ons appartement, die heeft een jaar geduurd.” Bernard: „Mijn liefde voor elektrificatie kost ook wel wat.” Laura: „Net als onze reizen en vakanties. Een paar jaar geleden heb ik een yogacursus van drie weken in Nepal gedaan. Bernard wilde liever naar Zuid-Amerika met vrienden.” Bernard: „Ik volg een cursus Spaans namelijk.” Laura: „We gunnen elkaar veel vrijheid in onze relatie.” Bernard: „Als we samen met vakantie gaan, maken we een stedentrip. En twee keer per jaar houden we een workation. We zijn onlangs een maand naar Malaga geweest. Acht uur werken per dag en tussendoor lunchen aan het strand. Ik heb die vrijheid en dat avontuur nodig.” Laura: „Ik heb dat geaccepteerd en voel nu ook de leuke kanten van wonen en werken in twee werelden.” Bernard: „Ik denk dat we dit leven nog wel even volhouden.” Bernard (37) en Laura van der Wees (35) wonen en werken in Berlijn. Laura heeft de Duitse nationaliteit en heeft een consultancybureau in de zorg. Bernard is mede-eigenaar van de start-up Ortes in Deventer, dat juridische boekhoudsoftware maakt. Hij werkt veel vanuit Berlijn. Laura en Bernard verblijven regelmatig in het ouderlijk huis van Bernard in Utrecht. Samen verdienen ze drie tot vier keer modaal, maar hun inkomen wisselt per jaar. Laura: „Ik ben niet bekend met Tikkies.” Bernard: „Mijn laatst verstuurde Tikkie was voor kaartjes voor de Efteling, met vrienden.” Laura: „Iets daar tussenin. De meeste Duitsers gaan één keer per week boodschappen doen. De laatste ingrediënten kopen we vaak op de dag zelf.” Bernard: „Een robotstofzuiger en een workation in Malaga.” „Liever nieuw, maar oude spullen verkopen we regelmatig, omdat we willen dat ze goed terechtkomen.” Laura: „Te weinig. We proberen het elke week te doen, maar vaak zijn we te druk of niet thuis.” Bernard: „Als ik online iets bestel, gaat het in veel gevallen retour. Daar schaam ik me echt voor, maar het gebeurt toch. Meestal gaat het om elektronica.” Bernard: „Ik heb eens een wat goedkopere laptop gekocht, maar die leefde niet lang.” Bernard: „Soms ChatGPT. Dan neem ik een foto van een groente en vraag om tien recepten.” Laura: „Maar we hebben ook een groente-abonnement bij een tuinderij in Brandenburg.” „Voor renovatie van de badkamer, die is nog in oude staat.” Bernard: „Je kunt Duitse treintickets goedkoper kopen in Tsjechië of Oostenrijk. Daar worden veel tickets ingekocht bij de Deutsche Bahn. Als blijkt dat ze er te veel hebben, worden de kaartjes goedkoper van de hand gedaan.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/X8zeBKFN2TN7_n_U27phdk3Mbdc=/1280x/filters:no_upscale()/s3/static.nrc.nl/wp-content/uploads/2025/12/08124334/121225ECO_2026288541_spitsuur.jpg'/>]]></description>
      <guid>https://nrc.nl/nieuws/2025/12/12/elke-dinsdagavond-hebben-we-date-night-dan-proberen-we-samen-te-zijn-a4914727</guid>
      <pubDate>Fri, 12 Dec 2025 07:05:29 +0000</pubDate>
    </item>
    <item>
      <title><![CDATA[‘Ik voelde dat ik nodig was in Burkina Faso’]]></title>
      <description><![CDATA[<p>Pieter: „We hebben elkaar ontmoet in Leontines geboorteland Burkina Faso. Ik werkte daar eind jaren 70 als watermanager voor het adviesbureau Iwaco en Leontine was daar office manager. Zo is het gekomen. In 1984 zijn we getrouwd.” Leontine: „We kenden elkaar toen al vijf jaar, maar het duurde even voordat we elkaar leuk vonden.” Pieter: „Ik was zes of zeven maanden per jaar in Burkina voor projecten, de rest van het jaar was ik in Nederland.” Leontine: „We leerden elkaar beter kennen doordat we als collega’s veel samen deden, ook in onze vrije tijd. En ik ging wel eens mee op veldwerk, om contact te leggen met dorpsbewoners.” Pieter: „Vanaf 1983 was ik het hele jaar in Burkina en gingen we alleen voor vakantie naar Nederland, waar onze drie kinderen ook zijn geboren.” Leontine: „In het Havenziekenhuis in Rotterdam, want daar sprak men Frans.” Pieter: „Onze zoons zijn opgegroeid in Burkina en Mauritanië, waar ik ook heb gewerkt. In 1995 zijn we teruggegaan naar Nederland.” Leontine: „Ik vond het moeilijk om hier te integreren. Pieter was vaak op reis en ik sprak geen Nederlands. Eerlijk gezegd dacht ik dat alle Nederlanders Frans spraken, omdat Nederlandse ontwikkelingswerkers in West-Afrika die taal beheersen. Van een autonome vrouw veranderde ik in een afhankelijke vrouw, ik word weer verdrietig als ik daaraan terugdenk. Ik vond dat moeilijker dan de kou hier. Ik kon niet eens de juffrouw op school verstaan, kon me niet verstaanbaar maken in de supermarkt. Ik voelde me gehandicapt.” Pieter: „Aan veel problemen kon ik op afstand weinig doen, ook al belden we veel. Ik heb wel geprobeerd om werk te vinden in Nederland, maar dat lukte niet. Ik voelde me af en toe behoorlijk moedeloos.” Leontine: „Op de avondschool in Rotterdam leerde ik Nederlands, maar niet goed genoeg om een baan te vinden. Bovendien zijn de schooltijden hier zo ingericht dat ik altijd weer kinderen naar school moest brengen en ophalen. En dan waren er nog de zwemles, voetbal en muziekles op verschillende momenten, ik kon tussendoor weinig nuttigs doen. Ik was de enige donkere vrouw in het dorp waar we toen woonden. Gelukkig sprak ik nog te weinig Nederlands om alle meningen om me heen te begrijpen. Als ik naar Nederlandse les ging, hadden de kinderen de sleutel van het huis. Daar bleek men van alles van te vinden, ontdekte ik later.” Pieter: „Toen we naar Capelle verhuisden, destijds een gloednieuwe wijk waar iederéén nieuw was, ging het beter. Daar kon Leontine een nieuwe start maken.” Leontine: „Ik vond er mezelf terug. Ik ging werken bij een verzekeringskantoor met een Franstalige afdeling en later vond ik een baan als administrateur en personeelsmanager bij een taalschool. Vervolgens heb ik een coachingsopleiding gedaan en ben ik gaan werken als coach voor docenten en studiebegeleider voor studenten bij het ROC Albeda College in Rotterdam. Daarnaast gaf ik trainingen in interculturele communicatie vanuit mijn eigen praktijk, Karfo Coaching, onder meer voor ontwikkelingsorganisaties.” Het hele huis van Pieter en Leontine ademt Burkina Faso. Het geloof speelt een belangrijke rol in het leven van Leontine. Pieter: „Vijf jaar geleden zijn we aan een soort compensatieperiode begonnen. Ik ging met pensioen en Leontine ging zich richten op verbindende communicatietraining in Burkina Faso.” Leontine: „Ik wilde met al mijn ervaring al heel lang terug naar mijn land. Ik voelde dat ik nodig was in Burkina, dat is ontwricht door terrorisme, interne vluchtelingen en angst. Ik ben vervroegd met pensioen gegaan en werk daar nu aan de opbouw van een nieuwe, geweldloze samenleving. Het is vrijwilligerswerk, ik word er niet voor betaald.” Pieter: „Sinds 2020 zijn we daar zo’n zes maanden per jaar. We hebben er samen met haar familie een huis ingericht.” Leontine: „Ik ben nu coördinator en hoofdtrainer van de non-profit-stichting Maison Karfo Ubuntu Non Violence, die gratis trainingen verzorgt in verbindende communicatie. Daarom zie je overal giraffen in ons huis: zij symboliseren een manier van communiceren vanuit empathie, omdat zij een groot hart hebben.” Pieter: „We wonen er op een soort compound, waar we een trainingscentrum voor Geweldloze Communicatie willen opzetten voor jongeren, vrouwen en ontheemden, maar ook voor (beleids)ambtenaren en mensen met invloedrijke posities. De stichting Onasku, die ons vanuit Nederland steunt, en de stichting Maison Karfo Ubuntu schrijven nu een projectvoorstel in de hoop financiers te vinden voor de bouw van het centrum.” Leontine: „We hopen dat de deelnemers door de training vaker kiezen voor verbinding en dialoog en minder voor geweld. Het geloof is daarbij heel belangrijk voor mij. God inspireert mij, omdat Hij ook verbinding wil.” Pieter: „Ik help Leontine waar ik kan. Ik heb bijvoorbeeld zonne-energie geregeld en fruitbomen geplant. We gebruiken haar vroegpensioen, mijn pensioen en AOW om dit werk te doen. In het voorjaar, als het te heet wordt in Burkina, gaan we een paar maanden naar Nederland en ook rond Kerst en Oud en Nieuw zijn we hier.” Leontine: „Dan geef ik trainingen in de Benelux, bijvoorbeeld voor het ministerie van Buitenlandse Zaken in Den Haag, maar ook voor het Rode Kruis in Zwitserland.” Pieter: „En we passen dan veel op de kleinkinderen, doen wat onderhoud aan ons huis en bezoeken vrienden.” Leontine: „Maar ik ben voornamelijk aan het werk. Mijn kinderen maken zich daar zorgen over, maar het is nu écht de tijd om de vernieuwing in Burkina aan te moedigen.” Pieter: „We gaan proberen deze combinatie van wonen en werken in Burkina en in Nederland zo lang mogelijk vol te houden.” Leontine Keijzer-Gango (66) studeerde bedrijfseconomie in Burkina Faso. Ze is coach, gecertificeerd Non Violence Communication-trainer en trainer in de Afrikaanse filosofie Ubuntu (‘Ik ben omdat wij zijn’). Ze werkt in de Benelux, Zwitserland en West-Afrika. Pieter Keijzer (72) deed hts weg- en waterbouw, werkte als watermanager in Afrika en is met pensioen. Samen runnen ze de stichting Maison Karfo, die gratis communicatietrainingen verzorgt in Burkina. Ze wonen afwisselend in Burkina en in Nederland. Ze hebben drie zoons en vier kleinkinderen. Hun inkomen bestaat uit het vroegpensioen van Leontine en het pensioen en de AOW van Pieter, en bedraagt circa 1,5 keer modaal. Pieter: „Ik heb nog nooit een Tikkie verstuurd.” Leontine: „Ik krijg wel eens een Tikkie van een jongere collega en ik weet hoe ik die moet betalen. Maar ik zou niet weten hoe ik er zelf één moest versturen.” Leontine: „In Nederland gaan we elke dag naar de supermarkt, in Burkina ga ik één keer per week naar de markt. Daar verbouwen we namelijk groente in de tuin.” Twee vliegtickets naar Burkina Faso. Voor het trainingscentrum in Burkina hebben Pieter en Leontine tweedehands stoelen gekocht uit de boedel van een failliet bedrijf. Voor het huis in Burkina hebben ze meubels van IKEA, maar ze laten ook wel meubels maken in Burkina. Leontine: „In Burkina Faso heel vaak wegens het vele stof. Daar wordt elke dag gedweild. En in Nederland ruimen we op als we bezoek krijgen of als de kleinkinderen zijn geweest.” Leontine: „Het trainingsapparaat dat we tijdens corona hebben gekocht en dat nu niets staat te doen in de woonkamer. Toen leek zo’n apparaat fijn, tijdens al dat online werken. Maar toen het na maanden eindelijk werd afgeleverd, was corona voorbij.” Leontine: „Ik meestal. En als ik geen inspiratie heb, vraag ik aan Pieter wat hij wil eten. Dan zegt hij patat of kroket. Dan wordt het dus spinazie of bloemkool, haha!” Leontine: „Ik koop veel schoenen. Die voorliefde heb ik ontwikkeld toen Pieter veel van huis was en mijn familie ver weg zat. Dan wilde ik iets leuks voor mezelf.” Pieter: „Ik denk dat ze wel vijftig paar heeft. Zelf heb ik twee paar schoenen.” Leontine: „Maar ik koop ze wel altijd in de uitverkoop.” Pieter: „Veel van ons spaargeld hebben we geïnvesteerd in Burkina. Bijvoorbeeld in zonne-energie en een waterproject bij het familiehuis. We sparen nu voor een warmtepomp in Capelle.” Leontine: „En voor schoolgeld voor neefjes en nichtjes, zodat ze kunnen gaan studeren en dezelfde kansen krijgen als ik. Dat is in totaal zo’n 1.200 euro per jaar.” Leontine: „Geen impulsaankopen doen. Verder ga ik weinig naar de markt, want dan kom ik altijd met meer spullen terug dan ik nodig had.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/WSS_d_W0W3P35t83htGA4DIGuLw=/1280x/filters:no_upscale()/s3/static.nrc.nl/wp-content/uploads/2025/12/01094352/051225ECO_2025400491_spitsuur.jpg'/>]]></description>
      <guid>https://nrc.nl/nieuws/2025/12/05/ik-voelde-dat-ik-nodig-was-in-burkina-faso-a4914113</guid>
      <pubDate>Fri, 5 Dec 2025 07:05:29 +0000</pubDate>
    </item>
    <item>
      <title><![CDATA[‘Ik zou tegen mensen willen zeggen: ban haast uit je leven’]]></title>
      <description><![CDATA[<p>„Mijn liefde voor linnen damast begon zo’n veertig jaar geleden. Ik was in een textielsorteerbedrijf en trok een wit, linnen lapje uit zo’n bak. Het was een huishouddoekje met een patroon van gestileerde roosjes in Jugendstil-stijl. Ik vond het mooi dat je zo iets kunstigs verwerkt in een dagelijks gebruiksvoorwerp. „Ik ging me erin verdiepen en werd geraakt door de verfijnde schoonheid van linnen damast, de historie, de veelzijdige patronen, het vakvrouwschap dat erin zit. Dat alles maakt dat ik er al veertig jaar dol op ben. Ik heb tien jaar een linnenzaak gehad hier in Delft, van 2003 tot 2013. Nu komen mensen op afspraak bij mij thuis. Ik laat zelf tafellakens en servetten ontwerpen. Het linnen laat ik weven in Noord-Ierland, daar maken ze de mooiste kwaliteit. Linnen is het materiaal, damast is de manier van weven. „Als klanten bij me thuis komen, zet ik een mooi houten rek in de keuken waar de tafellakens overheenhangen. De servetten leg ik op tafel. Mensen mogen aan het linnen voelen – ja, juist! Linnen is hartstikke sterk, dat is het leuke. Ik heb servetten uit de achttiende eeuw die ik dagelijks gebruik en gewoon in de was gooi. Dat is nog eens duurzaam. „Mensen denken dat linnen damast iets voor rijke mensen is, maar dat is helemaal niet waar. Het is van paleis tot rijtjeshuis, zeg ik altijd. Letterlijk het paleis, trouwens. Mijn tafellakens met druivenrankendessin liet ik maken voor koningin Beatrix. Bij het NAVO- topdiner afgelopen juni werden ze weer gebruikt. „Doordat mijn woning ook mijn winkel is, zijn werk en privé hier totaal verweven. Dat vind ik helemaal niet erg. Vroeger, als mensen in mijn winkel kwamen voor een tafellaken, moest ik tussendoor steeds andere mensen helpen. Dat gaf stress. Nu kan ik alle tijd nemen. Mensen blijven een uur of twee, minimaal. Zo’n laken kost ook al gauw 700 euro. Een mooie set met servetten erbij 1.000 à 1.200 euro. Dus dat is best een aankoop.” „Mijn dagen beginnen laat. Ik ben een echt avondmens, dus als het meezit, lig ik om half twee op bed. Dan slaap ik zonder wekker tot ik wakker word; één van de grote genoegens van eigen baas zijn. In bed drink ik dan een kopje thee, werk wat mails weg en maak de puzzels uit NRC, Vorto en Precies Vier. Daarna ga ik aan het werk. „Mijn werkdagen zijn heel verschillend. Soms heb ik een afspraak met een klant. Ik heb de laatste jaren ook gewerkt aan mijn boek. Een groot overzichtswerk over tafellinnen. Dat verschijnt in het voorjaar van 2026. Maar ik ben ook veel in het Huis Van Gijn in Dordrecht geweest, waar ik de linnengoedcollectie heb geïnventariseerd met de conservator. Zo is elke dag weer anders. Sanny de Zoete (71) studeerde kunstgeschiedenis en haalde haar ondernemersdiploma textiel. Tien jaar had ze een eigen winkel in Delft in antiek en design linnengoed. Nu ontvangt ze klanten bij haar thuis en zet ze haar kennis over linnen damast in voor boeken, tentoonstellingen en lezingen. Sanny woont alleen in een huurhuis in het centrum van Delft. Haar inkomen is ongeveer 2.000 euro, bestaande uit inkomen uit haar werk, AOW en nog een beetje pensioen van een vroegere baan in loondienst. „Als ik geconcentreerd werk moet doen, werk ik volgens de Pomodoro-methode. Dat houdt in: 25 minuten werken, 5 minuten pauze. Dan ga ik even iets naar de vuilcontainer brengen, of een broodje halen. Dat werkt fantastisch. Als ik twee uur achter elkaar schrijf, krijg ik hoofdpijn. Maar door die pauzes kan ik het wel 10, 12, 14 rondjes volhouden. „Dat heb ik lange tijd niet gekund. Ik kreeg in 2005 de veteranenziekte, na een besmetting met de legionellabacterie. Veel van wat al die mensen met long Covid nu hebben, herken ik van toen: ik was moe, kon me niet concentreren, had pijn in mijn benen, in mijn lijf. Zeven jaar ben ik daar ontzettend beroerd van geweest. Uiteindelijk heb ik een training gevonden, via het platform Ander Leven, die handvatten biedt om je stresshormonen te kalmeren. Daar ben ik toen enorm van opgeknapt. Want nu kan ik gewoon weer hele dagen bezig zijn. Dat is geweldig. „Mijn streven is om mijn stressniveau niet te hoog te laten komen. Daarom duik ik iedere dag om vier uur ’s middags voor een uurtje de hangmat in. Die hangt boven mijn bed. Tijdens mijn ziekte luisterde ik dan naar van die meditatieve, troostende babbels. Nu lees ik een boek, altijd non-fictie. De memoires van Ahmed Aboutaleb bijvoorbeeld. „Ik zou tegen mensen willen zeggen: ban haast uit je leven. En het woord ‘even’ uit je vocabulaire. Ik ken zoveel mensen van mijn leeftijd die ‘even’ iets gingen doen en toen al hun ribben braken, of een heup. Dingen kosten gewoon tijd. Ruim die tijd er dan ook voor in.” „Van geld heb ik vroeger wel stress gehad. Ik ben altijd financieel onafhankelijk geweest, dat heb ik altijd belangrijk gevonden, maar ik heb nooit zoveel verdiend dat ik iets opzij kon zetten voor een arbeidsongeschiktheidsverzekering of pensioen. Daar heb ik me vaak druk over gemaakt. „Tot ik ziek werd en die periode óók ben doorgekomen. Vanaf toen weet ik: ik overleef het wel. Ik heb altijd de huur kunnen betalen, heb mijn hele leven te eten gehad. Al was het wel een opluchting toen ik voor het eerst AOW kreeg. Oh! Het pakketje op mijn rug werd gelijk een kilo lichter. Dus het verlicht wel, financiële zekerheid. „Ik woon alleen, maar ‘alleenstaand’ vind ik maar een gekke term. Ik ben niet een losgelagen, alleenig ding. Ik voel juist heel veel verbinding met alles en iedereen. Ik heb vroeger wel relaties gehad, maar nu heb ik daar geen behoefte meer aan. Ik wil me helemaal niet meer voegen naar iemand. Ik kan goed voor mezelf zorgen en ben gezegend met de verworven vrijheden van mijn generatie vrouwen. „Vroeger zei ik dat ik vanwege die vrijheid zelf geen kinderen wilde, maar ik ben heel blij dat het toch is gebeurd. Ik heb een zoon en een kleindochter van 10. Ze wonen in Rotterdam Noord, da’s hier vlakbij. Ik heb lang iedere week opgepast. Nu kom ik meestal gewoon langs om samen te eten, te kletsen en spelletjes te doen. Dat is wel het leven. De cirkel van het leven. Dat vind ik heel mooi.” „Ik verstuur zelf nooit Tikkies. Ik heb wel een ingekomen Tikkie: voor de sponsorloop van mijn kleindochter. Daar heb ik 50 euro voor overgemaakt.” „Elke dag. Ik ga altijd naar de Ekoplaza, behalve voor een paar vaste producten die ik bij de Albert Heijn haal.” „Een koppelingsplaat en -kabel voor mijn auto. 1.447 euro.” „Ik ben blij dat ik nieuwe kleding kán kopen; heel veel jaren had ik daar geen keuze in. Nu koop ik kleding die lang mee gaat. In de zomers alleen maar linnen kleding. In de winter wollen vesten van het merk INTI. Die zijn gemaakt van baby-alpacawol.” „Voor het spaarbankboekje van mijn kleindochter. Voor mezelf zou ik het niet weten.” „Als er klanten langskomen, heb ik een goede stok achter de deur het huis op te ruimen. Ik was wel elke dag af en maak altijd mijn bed netjes op.” „Een wc-borstel. Ik koop niet graag goedkope dingen, maar nu had ik toch zo’n raar plastic ding gekocht. Het werkt voor geen meter. Ik wil gewoon zo’n ouderwetse wc-borstel met van die harde kokosharen, maar die kan ik nergens vinden.” „Ik eet doordeweeks aardappelen, met vlees of vis en de groente waar ik dan trek in heb. Op zaterdag eet ik garnalen met spaghetti. Dat is mijn feestmaal.” „Het is geen schuldgevoel, maar waar ik wel last van heb, is overbodig verpakkingsmateriaal – bijvoorbeeld bij tandenragers of per stuk verpakte theezakjes. Terwijl ik zó mijn best doe dat te vermijden.” „Oh, ik heb massa’s tips! Maar laat ik noemen dat we meer aandacht zouden mogen hebben voor textiel in huis. Al die huizen tegenwoordig hebben zulke knoertharde vloeren en wanden. Dat klinkt hol. Een ruimte met gordijnen, vloerkleden en een tafelkleed voelt meteen veel fijner.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/NlsOj-WOso4jhmcMI78fu4keIE4=/1280x/filters:no_upscale()/s3/static.nrc.nl/wp-content/uploads/2025/11/24111517/281125ECO_2024545432_spitsuur.jpg'/>]]></description>
      <guid>https://nrc.nl/nieuws/2025/11/28/ik-zou-tegen-mensen-willen-zeggen-ban-haast-uit-je-leven-a4913423</guid>
      <pubDate>Fri, 28 Nov 2025 07:05:30 +0000</pubDate>
    </item>
    <item>
      <title><![CDATA[Pride-oprichters Siep en Peter willen een elektrische hond kopen: ‘Dat helpt om in beweging te blijven’]]></title>
      <description><![CDATA[<p>Peter: „Wij hebben elkaar ontmoet in een gay-discotheek in Groningen, de stad waar we toen allebei studeerden.” Siep: „Peter deed economie en ik de opleiding om leraar wiskunde te worden.” Peter: „Nu zijn we al 42 jaar samen.” Siep: „Dit jaar zijn we allebei ongeveer tegelijk met pensioen gegaan. Ik sinds dit schooljaar, Peter al eerder dit jaar.” Peter: „Ik was financieel directeur bij een woningcorporatie in Den Helder.” Siep: „Ik gaf wiskunde in Utrecht.” Peter: „Het is nog even oefenen: met pensioen te zijn.” Siep: „Ik heb 40 jaar op dezelfde school gewerkt. Dat voelt als familie die je achterlaat. En ik mis het contact met jonge mensen. Dat vond ik altijd heel leuk.” Peter: „Toen ik nog werkte, ging de wekker om 6.23 uur. Ja, eerst ging hij altijd om 6.30 uur, totdat de maximumsnelheid verlaagd werd van 130 naar 100. Toen deed ik er voortaan 7 minuten langer over om naar mijn werk te gaan. Dus besloot ik 7 minuten eerder op te staan. Tegenwoordig gaat de wekker om 7.45 uur. Een stuk later, maar ik zet nog steeds de wekker. Want ik wil de vrijheid beheersbaar houden.” Siep: „En zo hebben we nog een paar regels bedacht.” Peter: „De tweede is: elke dag nette kleren aantrekken, zodat je niet verslonst – ik ben 40 jaar lang elke dag met stropdas en pak naar mijn werk gegaan. De derde regel is dat ik drie dagen in de week geen alcohol drink – net als toen we nog werkten, toen dronken we ook niet doordeweeks.” Siep: „Ik ben helemaal gestopt, al anderhalf jaar geleden. En mis het niet – er zijn tegenwoordig ontzettend veel lekkere drankjes zonder alcohol.” Siep: „Vanuit ons raam hebben we een prachtig uitzicht over het IJ. Dit jaar hebben we genoten van SAIL.” Peter: „Ze zouden het elk jaar moeten doen, in plaats van eens in de vijf jaar.” Siep: „Er worden hier ook elk jaar wat boten opgetuigd voor de Pride. Maar de optocht komt hier niet langs. Het IJ is een te wilde rivier voor de tere lhbt+-gemeenschap. Te breed en te veel golfslag. Ja, wij zeggen nog ouderwets lhbt.” Peter: „Of gewoon gay.” Siep: „Laten we vanaf nu regenbooggemeenschap zeggen.” Peter: „Wij waren in 1996 oprichters van Amsterdam Pride, samen met onze collega Ernst Verhoeven.” Siep: „Tot 2005 hebben we de Pride ook zelf georganiseerd, nu ben ik Pride-ambassadeur. Bij de botenparade worden we altijd als vips behandeld.” Peter: „Ik heb zelf nog nooit in mijn onderbroek op een boot gestaan.” Siep: „Ik ook niet. We vinden het leuk zoiets te organiseren en dat andere mensen ervan genieten.” Peter: „Zij staan graag op die boot, wij houden van dingen regelen.” Siep: „Sommige mensen denken dat Amsterdam als eerste een Pride had, maar het tegendeel is waar. In andere grote steden waren al Prides maar in Amsterdam nog niet.” Peter: „In New York was er al eentje in 1967. Parijs en Berlijn waren ook veel eerder.” Siep: „Het was in Amsterdam minder nodig, want Amsterdam was al een heel tolerante stad voor homo’s. Ze kwamen hier uit alle delen van de wereld naartoe.” Peter: „In New York werd hard opgetreden door de politie in gaybars. De pride was daar juist een protest tegen politie en discriminerende wetten, net als in andere steden.” Siep: „Wij hebben toen de Pride bedacht; niet als protest, maar juist als cadeautje aan de stad, om te vieren hoe prettig en vrij je hier kan leven. We noemden het Amsterdam Pride zodat iedereen onder de paraplu kon, ook de hetero’s.” Peter: „Het eerste jaar stonden er 20.000 mensen op de kade, inmiddels een paar honderdduizend. Het is het grootste evenement in de stad na Koningsdag.” Siep: „Onze vierde pensionadoregel is dat we maatschappelijk relevante projecten blijven doen. Niet alleen maar recreatieve dingen.” Peter: „Nee, niet alleen maar consumeren. Het eerste wat mensen je vragen is altijd: hoe heet je? En het tweede is: wat doe je? Dus dat blijft belangrijk. Gelukkig deden wij al best veel andere projecten naast ons werk. We zitten in allerlei commissies in de culturele sector.” Siep: „Ik zit onder meer in de Kunst- en Cultuurcommissie van Pride Amsterdam. Daarnaast in het bestuur van de stichting Kunstenaarshuizen Amsterdam. Wij hebben het Ramses Shaffy Huis gecreëerd – een plek waar jonge en oude kunstenaars samenwonen en werken.” Peter: „Ik zit in het bestuur van De Nollen – het geweldige kunstpark in de duinen bij Den Helder.” Siep: „Ik deed bijna altijd het huishouden, omdat Peter fulltime werkte en ik parttime.” Peter: „Maar nu draag ik ook een flink steentje bij. Ik kook en ik ben degene die stofzuigt. Ik mag van Siep nog niet aan de wasmachine komen, maar ik mag wel strijken.” Siep: „Peter kan héél goed koken!” Peter: „Ik ben iets experimenteler dan Siep. Ik maak wel Hollandse pot, want dat vind ik heerlijk, maar ook curry’s en stroganoffs en zo. Om 18.30 uur begin ik te koken. Dan zet ik RTL Boulevard aan, waar ik vroeger nóóit naar keek. Nu weet ik alles van de sterretjes! Het is een lekker programma voor op de achtergrond.” Siep: „Meestal luisteren we niet eens naar wat ze zeggen, maar alleen naar de toonhoogte. Het is een soort behang.” Boeken spelen een prominente rol in het leven van Peter en Siep. De woonkamer staat vol met boeken. „Peter kan goed met dieren overweg. Maar we nemen geen echte hond, want die moet je ook uitlaten als het regent.” Peter: „Verder ben ik kruiswoordpuzzels gaan maken sinds ik met pensioen ben. Het is goed voor je hersenen iets nieuws te leren, denk ik. En ik heb de keukenkastjes opgeruimd – dat was in 40 jaar niet gebeurd. Ik heb het aangepakt met een systematiek – bij de HEMA heb ik bakjes gekocht. Er is nu een bakje met pennen, eentje met paperclipjes, een met elastiekjes, een met sleutels, een met zegeltjes…” Siep: „Maar het voelt niet alsof we veel te veel tijd over hebben.” Peter: „We lezen elke ochtend drie kranten: Het Parool, De Telegraaf en de Volkskrant.” Siep: „En ik soms NRC via een vriend.” Peter: „Zo zien we verschillende opinies voorbijkomen en zitten we niet te veel in een bubbel. En we hebben een student aan huis die ons helpt met digitale dingen.” Siep: „Wat ik wel merk: als je werkt, beweeg je automatisch veel meer. Dus nu moeten we zorgen dat we blijven bewegen. Maar ik doe elke dag een vaste set oefeningen, al veertig of vijftig jaar dezelfde. Soms doe ik ze meer keren per dag.” Peter: „Ik doe elke dag één set van twintig push-ups.” Siep: „Ik heb nog nooit gezien dat hij ze ook echt doet – maar ik neem aan dat het wel gebeurt.” Peter: „Ja, ik doe ze echt.” In het kort Peter Kramer en Siep de Haan, beiden 67, zijn al samen sinds ze 25 waren. Dit jaar gingen ze allebei met pensioen. Peter was financieel directeur, Siep leraar wiskunde – en ze richtten in 1996 de Amsterdam Pride op. Ze houden van lezen en theaterbezoek. Ze zijn van plan een elektrische hond te kopen – ze hebben al een kleine, maar willen een grotere – om als pensionado’s in beweging te blijven. Samen verdienen ze 3,5 keer modaal (vroeger 5 keer modaal). Peter: „Dat was een cadeautje voor de ouders van Siep. Want die leven nog vol enthousiasme.” Siep: „Ze zijn nu 88. Een exclusief geurtje voor mijn moeder, voor mijn vader een paar planten voor in de tuin.” Peter stuurde een tikkie naar Jelle, de zwager van Siep. Peter: „Ik ga elke dag naar de Albert Heijn, om zo vers mogelijk eten te kopen. We eten tegenwoordig bijna alles biologisch. En volgens ChatGPT is het biologische eten van de AH even goed als van de reformwinkel of de Ekoplaza.” „Een nieuw waterbed van 2.600 euro”, zegt Siep. „We hadden er al een, maar je moet ze af en toe vervangen”, zegt Peter. „En hoe ouder we worden, hoe gestabiliseerder het moet zijn. Het nieuwste is aardig stabiel, vroeger hadden we waterbedden die beweeglijker waren.” Siep: „Kleding kopen we normaal liever nieuw, maar ik ben dol op de vintagewinkel van Laura Dols in de Wolvenstraat. Ze heeft vooral veel voor vrouwen, zoals mooie oude jaren-20-jurken, maar er is ook kleding voor mannen.” „Iedere week, volgens een vast programma”, zegt Peter. „Woensdag stofzuig ik, vrijdag doet Siep de keuken, maandag doet hij de badkamer, enzovoort. We hebben geen hulp meer. Vroeger hadden we een werkster die eruit zag als een Dolly Dot. Ze reed in een sportwagen.” Siep: „Ik legde altijd tien vlokken stof neer. Als ze na afloop alle tien weg waren, kreeg ze een 10. Ja, ik ben een schoonmaakfreak.” Peter: „Een Minimax die nu in de kelder staat, en andere via Tel Sell aangeprezen fitnessapparatuur.” „Veertig jaar lang was ik dat, want ik was toen degene die kookte”, aldus Siep. „Nu is dat Peter, die sinds hij met pensioen is elke avond kookt.” „Gebakjes van Holtkamp”, zegt Siep. „Die zijn duur, maar het zijn wel juwelen!” Peter: „We hebben wel spaargeld, maar sparen niet meer voor iets specifieks.” Siep: „Behalve dan een grotere elektrische hond. Die zijn duur hoor, wel 10.000 euro!” Peter: „Zo duur nu ook weer niet, maar wel 5.000.” Siep: „Peter kan goed met dieren overweg. Ze hebben echt aansluiting met hem. Maar we nemen geen echte hond, want die moet je ook uitlaten als het regent.” „Trouw met een econoom!” zegt Siep. „Toen ik Peter drie maanden kende, heb ik hem 1.500 gulden geleend, want ik had toen meer geld dan hij. Het bleek een goede investering, want uiteindelijk heeft Peter veel geld binnengebracht. Hij werkte altijd fulltime als financieel directeur, ik parttime als leraar.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/q-3gAhbH6shHOFwuOGMgTzhE0lE=/1280x/filters:no_upscale()/s3/static.nrc.nl/wp-content/uploads/2025/11/17144322/211125ECO_2023609632_spitsuur.jpg'/>]]></description>
      <guid>https://nrc.nl/nieuws/2025/11/21/pride-oprichters-siep-en-peter-willen-een-elektrische-hond-kopen-dat-helpt-om-in-beweging-te-blijven-a4912805</guid>
      <pubDate>Fri, 21 Nov 2025 07:05:30 +0000</pubDate>
    </item>
    <item>
      <title><![CDATA[‘De profeet hielp zijn vrouw ook met de was’]]></title>
      <description><![CDATA[<p>Zeynep: „We zijn anderhalf jaar geleden getrouwd en toen zijn we ook gaan samenwonen, hier in Amsterdam. We wonen in een appartement van veertig vierkante meter met twee slaapkamers in De Baarsjes. In één slaapkamer past alleen het bed en de andere kamer is een kledingkast annex studeerkamer. We werken vaak allebei thuis maar dan werkt er een aan de eettafel en de ander in de studeerkamer, want samen kunnen we ons niet concentreren. Dan maken we de hele tijd grapjes en zo.” Mehmet: „Voordat we trouwden zijn we vijf maanden verloofd geweest. En we kenden elkaar al een jaar voor de verloving. Onze families kenden elkaar al langer maar zagen elkaar niet vaak. Af en toe zagen ze elkaar op feestdagen zoals het Suikerfeest en het Offerfeest.” Zeynep: „Ik wist eerst niet dat ze zo’n zoon hadden van mijn leeftijd. Maar toen ik hem voor het eerst zag vond ik hem leuk. Hoe hij eruit zag, zijn straling, zijn aura, en hoe hij met mensen omging.” Mehmet: „Ik heb toen de traditionele stap genomen mijn ouders te vertellen dat ik wilde trouwen – en dat ik Zeynep op het oog had. Toen zei mijn vader: oké, ik kan wel even vragen of zij verloofd is of niet.” Zeynep: „Mijn moeder wist al dat ik hem leuk vond. Ons eerste gesprek was online – omdat ik toen in Taiwan was als uitwisselingsstudent. Dus we gingen Facetimen en toen kregen we al meteen een long distance relationship. Na twee of drie gesprekken begonnen we ook over emotionele dingen te praten. We werden online verliefd.” Mehmet: „Na het derde of vierde gesprek zei ik: laten we ons verloven.” Zeynep: „Maar dat vond ik te snel, ik wilde hem eerst fysiek zien. Toen hebben we elkaar ook nog een paar brieven geschreven. Dat is een literaire manier van emoties uiten. Dat vind ik heel mooi.” Mehmet: „Ik heb computerwetenschap gestudeerd. Toen zij dat hoorde dacht ze: dat is niet zo romantisch. Dan ben je een nerd, hè. Dus toen heb ik een brief op papier geschreven en daar een foto van gestuurd.” Zeynep: „Ik zag toen dat hij niet bang was om ‘ik hou van jou’ te zeggen op een poëtische manier.” Mehmet: ”Daarna hebben we elkaar voor ’t eerst gezien, in Nederland. Hand vasthouden of kussen deden we niet – dat komt later. Daten is bij ons meer praten en misschien iets samen doen – zonder aanraking. Er is geen fysieke relatie.” Zeynep: „Ik zeg niet dat iedereen het zo moet doen maar voor mij zelf vond ik het fijn – dat heeft ook een religieuze achtergrond. Toen hebben we ons verloofd en we zijn nog steeds verliefd.” Mehmet: „Ik ben in Turkije geboren en sinds zevenenhalf jaar in Nederland. Ik ben nog steeds Nederlands aan het leren. Ik spreek beter Engels.” Zeynep: „Mehmet leest elke week een boek in het Nederlands. Goed, hè? Ik ben ook in Turkije geboren en nu negen jaar in Nederland. We zijn beiden genaturaliseerd Nederlander. Daarbij hebben we onze Turkse nationaliteit opgegeven.” Mehmet: „Ik werk aan de hogeschool Rotterdam als informaticadocent. Daar geef ik vakken als web application development en data structure and algorithms.” Zeynep: „Ik heb een bachelor international studies in Leiden gedaan en toen een master governance of migration aan de Erasmus Universiteit Rotterdam met specialisatie Verre Oosten. Ik heb toen ook Mandarijn geleerd en een tijdje in Taiwan gewoond. Na een stage bij het migration research team van Clingendael ben ik academic tutor oftewel werkgroepdocent geworden aan de Erasmus Universiteit, bij sociologie.” Mehmet: „We zijn allebei vrijwilliger bij studentenplatform STIP, dat studenten met een migratieachtergrond helpt om gelijke kansen in de samenleving te krijgen.” Zeynep: „Ik heb op GroenLinks-PvdA gestemd.” Mehmet: „En ik heb Bontenbal gestemd! Mensen reageren daar soms verbaasd op, of verward. Maar de beloften van het CDA staan niet ver van mij af. Het is een christelijke partij, maar politiek hoeft niet per se iets met religie te maken te hebben.” Zeynep: „We zijn tegen Erdogan, omdat hij geen democratische leider is. Hij heeft een autoritair regime opgebouwd om zelf macht te behouden. Er is helemaal geen vrijheid van meningsuiting meer in Turkije – en voorlopig zit de burgemeester van Istanbul in de gevangenis. Het is heel vreselijk. Nieuwe verkiezingen komen wel, maar hij heeft bijna geen tegenstander. Er is geen oppositieleider.” Mehmet: „Ik ga meestal op vrijdag naar de moskee voor het vrijdaggebed.” Zeynep: „Ik ga niet vaak naar de moskee.” Mehmet: „We bidden vijf keer per dag, thuis of op het werk, met een schoon gebedsmatje. En we bidden ook vaak samen, met de matjes naast elkaar.” Zeynep: „Het eerste gebed kan nu rond 7.30 uur – dat verschuift elke dag een minuut of twee. In de zomer moet je vroeger op, soms om 4 uur. Daarna gaan we dan meestal terug naar bed, soms gaan we daarna een boek lezen. We vinden het nooit vervelend ervoor op te staan. Bidden is een rustmoment voor ons – het is een uitnodiging van iemand die heel belangrijk voor je is. Je vindt het jammer als je het mist – het is een rustmoment waarop je alleen bent met de schepper.” Mehmet: „Af en toe mis ik het eerste gebed. Zulke dagen gaan niet zo goed voor mij. Bidden is een deel van mij, van wie ik ben.” Zeynep: „Geloof is voor ons leven. Het is niet alleen vijf keer per dag bidden. Het is je eigen bestaan, de dood, alles krijgt betekenis met je geloof – het is één geheel met je leven.” Dit Ebru-kunstwerk, het favoriete schilderij van Mehmet, „symboliseert het Turkse marmer”. Mehmet: „Voor mij is het een levensstijl. Het gaat erover hoe ik met mensen omga, hoe ik reageer op tegenslagen. Stel: ik heb voor een examen heel hard gestudeerd maar ben niet geslaagd. Wat moet ik denken? Misschien is het nu vervelend, maar wie weet opent het in de toekomst nieuwe paden. Of als er iets fantastisch gebeurd is met mij, dan denk ik dat het niet mijn verdienste is – het is een geschenk van God. Dan voel ik me dankbaar. Het geloof geeft me een rustig en vredevol gevoel in mijn leven.” Zeynep: „Ik draag een hoofddoek sinds ik 10 jaar oud was en dat is altijd mijn eigen keuze geweest – mijn ouders vonden het een beetje te vroeg en waren kritisch, maar ik was vastbesloten een hoofddoek te gaan dragen. Het is voor mij een teken van hoe je er als gelovige moslima uitziet. Als puber heb ik er nog eens met een tweede oog naar gekeken. Want je ziet iets en je gaat dat nadoen, maar in je puberteit kun je er nog eens over nadenken met je eigen bewustzijn, er dingen over lezen, en toen heeft mijn hoofddoek een tweede betekenis gekregen. Namelijk dat ik zelf bepaal wie welke delen van mijn lichaam mag zien. En, als ik bijvoorbeeld les geef op de universiteit, dat ik niet op mijn lichaam beoordeeld word, maar alleen op mijn intellect. Niet op mijn uiterlijk.” Mehmet: „Anderhalf jaar geleden hebben we een auto gekocht. Meestal rijd ik en zit Zeynep ernaast een prinses te zijn.” Zeynep: „Dan lees ik een boek of zo. Maar als hij echt slaperig is ga ik wel rijden.” Mehmet: „Ik vind het niet zo erg chauffeur te zijn. Maar eigenlijk zou ik er twintig euro per uur voor moeten rekenen!” Zeynep: „Dit jaar waren we op vakantie in Spanje. Toen heeft Mehmet 99 procent van de tijd gereden en ik 1 procent.” Mehmet: „Ik doe wel dingen in het huishouden.” Zeynep: „Ik was daar streng in toen we elkaar ontmoetten. Ik wilde iemand die verantwoordelijkheid zou willen nemen. Als we een kind krijgen, wil ik wel blijven werken. Mijn moeder was leraar in Turkije. Je kunt dan wel tijdelijk verlof nemen, maar de balans is elkaar ondersteunen en dat kan alleen door ’t samen te doen. En stel dat ik niet kan werken, dan kan hij mij verzorgen – en andersom ook.” Mehmet: „Persoonlijke balans is the way to go. Sommige mannen denken: ‘Ik ben een man dus ik kook niet en ik doe niks in het huishouden’. Maar balans is de beste oplossing. Iedereen doet wat.” Zeynep: „Als de auto kapot is en naar de garage gebracht moet worden doet Mehmet dat, als hij kan. Maar ik heb ’t ook weleens gedaan, toen hij niet kon. Het zijn niet heel erg scherpe lijnen. Meestal doet Mehmet de boodschappen. Soms hebben we last minute iets nodig en ben ik te lui om me om te kleden, dus dan loopt Mehmet even naar de supermarkt.” Mehmet: „Ik heb in boeken over het leven van Mohammed gelezen dat dit voor hem ook geen dogmatische dingen waren. De profeet hielp zijn vrouw ook met de was. Dat staat in historische boeken over de profeet. Die zijn geschreven door zijn vrienden. Ook naaien deed hij zelf, voor zijn eigen kleren. De profeet leefde van 571 tot 632 en het leven was iets anders toen, maar ook hij zocht de balans en dat vind ik inspirerend.” Zeynep: „Ik heb gelukkig geen ernstige dingen meegemaakt in de zin van discriminatie, maar je ziet wel dat mensen je soms anders aankijken omdat je een hoofddoek draagt. Als je in een dure winkel bent, dat mensen je volgen met blikken. Dan krijg je het gevoel dat je moet bewijzen dat je ook een normaal mens bent. Dan ga je extra moeite doen, glimlachen en ‘Hoi!’ zeggen, om aan te tonen dat je erbij hoort.” Mehmet: „Tijdens de ramadan merken mensen natuurlijk ook dat ik moslim ben, omdat je dan overdag niks eet en drinkt. En ik bid vaak tijdens het werk. Of ik vertel gewoon dat ik moslim ben. Het is soms wel moeilijk een plekje op het werk te vinden om te bidden, maar expliciete discriminatie heb ik niet meegemaakt.” Zeynep: „Toen we gevraagd werden voor Spitsuur leek het ons gewoon leuk om mee te doen. Maar ook om te laten zien dat moslims gewone mensen met gewone banen zijn. En dat religie voor ons meer persoonlijk en spiritueel is dan cultureel. Ik denk dat je heel vaak stereotypen ziet op sociale media van hoe moslims leven of eruit zien. Dit leek ons een mooie kans om eraan bij te dragen die stereotypen te doorbreken. Er is zo’n sterke polarisatie in de Nederlandse samenleving. Waarom kunnen we niet in harmonie leven met verschillende religies en gedachten?” Mehmet (26) en Zeynep (24) Cetin zijn allebei docent in het hoger onderwijs. Hij geeft informatica, zij is werkgroepdocent sociologie. Ze werken in Rotterdam en wonen in de Amsterdamse wijk De Baarsjes. Sinds anderhalf jaar zijn ze getrouwd. Dit jaar gingen ze op vakantie naar Spanje en Italië. Religie neemt een grote plaats in hun leven in. Samen verdienen ze anderhalf keer modaal. Mehmet: „Ik had een veld gehuurd voor een voetbalwedstrijd met vrienden – daarna heb ik ze voor 6 euro per persoon een Tikkie gestuurd.” Zeynep: „We gaan elke week naar de Turkse super. Maar we lopen ook elke dag wel even naar de Aldi of de Albert Heijn hier in de straat, bijvoorbeeld als de melk op is of als ik trek heb in chocola.” Anderhalf jaar geleden kochten ze hun auto voor 5.500 euro, een Toyota Prius uit 2007. Een recentere grote uitgave was 1.300 euro voor een vakantie naar Italië, afgelopen zomer. „Tweedehands is beter”, zegt Mehmet. „Als het artikel in goede staat is, krijg je meer waar voor je geld.” „Elke dag”, zegt Zeynep. „We ruimen dagelijks op en maken elke dag het bed op. Het is hier netjes.” „Een tosti-ijzer van de Action, tot twee keer toe”, zegt Zeynep. „Die gingen allebei meteen kapot. Tegenwoordig maken we onze tosti’s in een airfryer. Dat is heel handig. Je kunt er ook pizza’s mee maken.” „De persoon die kookt”, zegt Mehmet. Dat is meestal Zeynep, maar ook vaak Mehmet. „Koffie”, zegt Zeynep. „Ik neem meestal een thermoskan koffie mee, maar af en toe ga ik toch voor de sfeer ergens koffie drinken in een koffietentje. Daar betaal ik dan met schuldgevoel 5 of 6 euro voor een havercappuccino, of zo.” „Huisje kopen”, zegt Zeynep. „Tweedehands kopen”, aldus Mehmet, „of naar de Aldi in plaats van de Albert Heijn”. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/gCPMiMS562YrWqkK51rOnbzEPio=/1280x/filters:no_upscale()/s3/static.nrc.nl/wp-content/uploads/2025/11/11130530/141125ECO_2022901601_spitsuur.jpg'/>]]></description>
      <guid>https://nrc.nl/nieuws/2025/11/11/de-profeet-hielp-zijn-vrouw-ook-met-de-was-a4912338</guid>
      <pubDate>Tue, 11 Nov 2025 07:05:31 +0000</pubDate>
    </item>
    <item>
      <title><![CDATA[‘Ik vind het leuk als er problemen zijn, want dan kan ik ze oplossen’]]></title>
      <description><![CDATA[<p>„Als mensen over mijn leven horen, vinden ze dat soms wat extreem klinken. Ik werk 32 uur bij Arboned, ik sport iedere dag ’s ochtends in het zwembad en ’s middags in de sportschool, studeer toegepaste psychologie. En heb daarnaast mijn werk als spreker, schrijver en dichter. Jeetje, zeggen mensen dan, wanneer ga je ontspannen? Maar dit ís voor mij ontspannen. Ik hou van routines. Als ik gewoon mijn schemaatje kan afwerken – zwemmen, werken, sporten, eten, studeren, schrijven, slapen – voel ik me het lekkerst. „Oorspronkelijk ben ik opgeleid als schoonheidsspecialiste. Zo kwam ik ooit in het UMC Utrecht terecht, waar ik een eigen schoonheidssalon had voor de patiënten van de oncologieafdeling. Of ik ging met mijn beauty-spulletjes naar de kinderen in het Wilhelmina Kinderziekenhuis. Dan gingen we lekker samen tuttelen. „Ik hou van mensen; dat is de basis. En ik vind het interessant om bezig te zijn met gezond leven. Dus dat ik nu werknemers begeleid die langdurig ziek zijn, voelt voor mij heel logisch. „Ik ben sinds vorig jaar casemanager preventie en verzuim bij Arboned. Ik begeleid daar vooral middelgrote en kleine bedrijven: bakkers, bouwvakkers, meubelmakers – van alles zit er tussen. Als casemanager ben je een spin in het web. Ik heb contact met de bedrijfsarts, de juridische afdeling en het hr-gedeelte. Soms begeleid ik zelf iemand in zijn herstel. Ik hoefde niet lang ingewerkt te worden. Nee, hier liggen echt mijn skills. Ik vind het leuk als er problemen zijn, want dan kan ik ze oplossen.” Lily van Dijken (46) woont in een koopappartement in Utrecht. Ze werkt 32 uur in de week als casemanager preventie en verzuim bij Arboned, een arbodienst voor het midden- en kleinbedrijf. Lily werd geboren in Leiden, woonde een tijdje bij haar opa en oma in Suriname en groeide vanaf haar vierde op in een pleeggezin in ’t Harde. Ze is ambassadeur van Pleegzorg Nederland en werkt daarnaast als spreker, dagvoorzitter, schrijver en dichter. Lily van Dijken is alleenstaand en verdient één keer modaal. „Ik ben ook altijd creatief geweest; dat is een andere basis in mijn leven. Ik schrijf gedichten en in 2018 mocht ik er een aantal tentoonstellen in het UMC. Een uitgever zei dat hij daar wel een verhaal in zag voor een boek; dat ging vooral over mijn verleden als pleegkind. „Tot mijn derde, vierde jaar heb ik in Suriname gewoond. Eerst bij mijn opa en oma, maar toen mijn oma ziek werd, moest ik terug naar mijn biologische moeder in Nederland. Ik kende haar eigenlijk niet, en zij ons ook niet – mijn halfbroertje en ik. Dat ging helemaal niet goed. Ze heeft ons verwaarloosd en mishandeld. Uiteindelijk heeft ze ervoor gekozen ons uit huis te plaatsen. De week voordat we zouden gaan, is mijn halfbroertje overleden bij een ongeluk waar ik bij was. We zouden met z’n tweeën naar het pleeggezin gaan, maar ik kwam alleen. „Ik werd geplaatst bij een gezin in ’t Harde, middenin de Biblebelt. Dat is een heel fijn pleeggezin geweest, met twee ouders, een broer en een zus die nog steeds heel belangrijk voor me zijn. Maar als je op de wereld komt en niet gewenst bent, blijft dat een trauma. Nog steeds is het een litteken dat af en toe opengaat. Door veel vallen en opstaan kan ik er wel beter mee omgaan. Links: Lily met haar zus en broer; rechts: de te kleine duikbril die Lily kocht. „In 2021 is uiteindelijk mijn boek verschenen. Dat heeft meer gedaan dan ik van tevoren had gedacht. Ik vertelde eigenlijk nooit dat ik een pleegkind was. Mensen dachten dat ik geadopteerd was en ik vond dat prima; hoefde ik er ook niet over te praten. Maar nu ik dat wel doe, ben ik verlost van een zware steen die ik altijd op mijn schouders droeg. Echt een bevrijding! Ik heb zelfs met mijn verhaal bij Eva Jinek gezeten. Dat was zó spannend, maar echt een groot hoogtepunt. Het bleek dat ik met mijn verhaal mensen kan inspireren. Daar hoef je niet eens pleegkind voor te zijn. Iedereen heeft zijn eigen verhaal, met zijn eigen pijn. „Ik ben 46 en heb erover nagedacht om zelf pleegouder te worden. Het lijkt me mooi, maar ik zou het niet kunnen. Het zou te confronterend voor me zijn. Daarom pak ik mijn rol om erover te schrijven, te spreken en zichtbaar te zijn. Zo ben ik, op mijn eigen manier, een pleegmoeder voor alle pleegkinderen.” „In mijn dagelijks leven ben ik altijd op weg naar werk, klanten of sporten. Als een soort nomade. Eerder was ik ook veel bij mijn vriend, maar het is helaas net uitgegaan. We hadden bijna twee jaar een relatie. Het was voor mij best wennen iemand in mijn leven te hebben die ook aandacht nodig had, haha! Maar ik merkte tegelijkertijd dat hij wel rust bracht. Iemand die zegt: kom, we gaan even samen sporten, of samen wat eten buiten de deur. Dat is gewoon gezellig. „Zelf neem ik die rust niet zo snel. Ik ben een doener. Televisie kijken op de bank vind ik zonde van mijn tijd. Dus als ik ’s ochtends even het nieuws wil kijken, doe ik dat terwijl ik rondjes draai met mijn fitness-hoelahoep: een verzwaarde hoepel waarmee je je buikspieren traint. En op vakanties neem ik altijd mijn springtouw mee – áls ik op vakantie ga. Ik heb deze zomer mijn vakantie laten schieten, omdat ik een deadline had voor een nieuw boek. Dat vind ik dan belangrijker. „Stress heb ik niet vaak. Oké, soms. Dan loopt mijn hoofd over met drukte van werk of wat dan ook, dan moet ik mijn verhaal even kwijt. Daarvoor heb ik een coach. Dan neem ik een dag vrij en samen zetten we op een rijtje waar ik energie van krijg en waarvan niet. Dat werkt altijd verhelderend. „Ah, wacht, misschien weet ik een momentje van ontspanning. Het gebeurt niet zo vaak, maar als ik vind dat ik genoeg gestudeerd heb, of genoeg geschreven, dan maak ik een bak zoute popcorn, zet mijn koptelefoon op en ga lekker nummers van vroeger luisteren. Dan ben ik een gelukkig mens! Dat zou ik misschien vaker kunnen doen.” „Oh, dat is al lang geleden zie ik: 7 juli. Toen ging ik met een vriend wat drinken bij een biercafé hier vlakbij. 16 euro.” „Iets ertussenin: twee of drie keer per week.” Een zwart jasje met studs, van 90 euro. „Ik was in een restaurant en zag iemand die dat jasje droeg. Dat vond ik haar zo leuk staan dat ik heb gevraagd waar ze het had gekocht en het ter plekke voor mezelf heb besteld.” „Nieuw. Ja sorry, mijn stijl is gewoon modern en strak. Mijn ex-schoonzus kocht vaak tweedehands kleren en haar stond dat dan heel leuk, maar ik zie mezelf er niet in lopen.” „Een reis naar Suriname, daar ben ik sinds mijn vierde niet meer geweest. Ik zou eigenlijk in 2020 gaan, maar toen kwam corona. Sindsdien is de drempel weer hoog. Omdat het een beladen reis is, maar ook omdat het zo duur is.” „Ja, ik hou van netjes. Soms vind ik dat ik er een rommeltje van heb gemaakt, maar als ik dan mensen over de vloer heb, zeggen ze: waar héb je het in godsnaam over?” Een te kleine duikbril, van 40 euro. „Ik heb altijd een staart in met zwemmen, maar het elastiek past niet eens over mijn haar heen.” „Ik ben veel bezig met voeding, ook omdat ik zoveel sport. Ik heb shakes, proteïnepoeders, maaltijddrankjes, aloë-verasapjes – echt van alles. ’s Avonds eet ik vaak rijst met groente en kip of vis. Mijn guilty pleasure is babi pangang met witte rijst van de Chinees hiernaast. Oh, net een engeltje dat over je tong piest.” „Kleding. Vooral online, bij Asos. Ik heb net weer een jas gekocht. Die heb ik niet nodig natuurlijk, maar dan wil ik ‘m toch.” „Bezuinig niet op lekker of goed eten. Alles is duurder in deze tijd, maar kunnen genieten van goed eten, is het geld altijd waard.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/IUyNfytlGaUXcFgqiCDAuk9ieY8=/1280x/filters:no_upscale()/s3/static.nrc.nl/wp-content/uploads/2025/11/04104611/071125ECO_2021822771_spitsuur.jpg'/>]]></description>
      <guid>https://nrc.nl/nieuws/2025/11/07/ik-vind-het-leuk-als-er-problemen-zijn-want-dan-kan-ik-ze-oplossen-a4911635</guid>
      <pubDate>Fri, 7 Nov 2025 07:05:31 +0000</pubDate>
    </item>
    <item>
      <title><![CDATA[‘Ons doel is een passief inkomen waar we van kunnen leven, zodat we in principe niet meer hoeven te werken’]]></title>
      <description><![CDATA[<p>Lizette: „We zijn momenteel op reis in Coral Bay in West-Australië. Het is heerlijk hier. Een beetje snorkelen, vissen, de zonsondergang bekijken.” Leon: „We slapen in een tent op het dak van onze gehuurde fourwheeldrive.” Lizette: „We zijn nu 34 en 38 en ons doel is over twee à drie jaar financieel onafhankelijk te zijn.” Leon: „Mensen denken altijd dat je daarvoor heel veel geld moet hebben, maar dat is niet zo. Ons doel is een inkomen van 4.000 netto in de maand. Dat willen we verwerven door verhuur van woningen in Indonesië.” Lizette: „Met financiële vrijheid bedoelen we dus niet dat je zo veel geld hebt dat je kunt gaan rentenieren. Want voordat je zover bent, ben je heel lang bezig. Dan moet je zeker een half miljoen op de bank hebben. Ons doel is een passief inkomen waar we van kunnen leven, zodat we in principe niet meer hoeven te werken en het hele jaar op reis kunnen zijn.” Leon: „Daarom zijn we nu bezig een of meer kleinere villa’s te kopen op Lombok om voor toerisme te verhuren. Ook onderzoeken we andere mogelijkheden om passief inkomen te verwerven, bijvoorbeeld door online producten te verkopen of cursussen in ons vakgebied aan te bieden. Waar een wil is, is een weg, denken we. We zijn leergierig en praten veel met mensen die we online gevonden hebben of die we tijdens onze reizen hebben ontmoet. We ontmoeten veel mensen die voor langere tijd op reis zijn. Dan vragen we natuurlijk: ‘Hoe doen jullie dat?’ Zo hoor je interessante verhalen en daar leer je van.” Lizette: „We zijn zuiniger gaan leven. Eerst zijn we in een Excelbestand onze uitgaven gaan bijhouden. Toen bleek dat we 700 euro per maand uitgaven aan eten. Dat hebben we teruggesnoeid naar 70 euro per week. Ook zijn we van de Randstad naar Friesland verhuisd. We wonen nu in een goedkoop huis met een lage hypotheek in Noordwolde bij Wolvega. Dus we hebben lage lasten.” Leon: „Als stukadoor vind ik het leuk iets moois voor mensen te maken – wanden, plafonds – en te zien dat ze er blij van worden. Vooral met leemstuc, een natuurlijk product, werk ik graag. Tijdens het werk luister ik naar Radio 10 Gold met hits uit de jaren 70 en 80. Die zing ik ook mee. Het is mooi gezond te zijn en te mogen werken.” Lizette: „Ik heb het reisblog The Salty Beachbums en help als SEO-specialist bedrijven met de vindbaarheid van hun website in Google. Dat doe ik volledig online. Ik heb een aantal vaste klanten en kan als ondernemer en digital nomad mijn eigen tijd indelen. Vaak ben ik evengoed nog bezig als we op reis zijn, vooral voor mijn reisblog, maar ook voor mijn andere werk – al probeer ik dat tot één dag per week te beperken. We zijn nu drie maanden op reis in Azië en Australië, begin december zijn we terug. Dan blijven we in principe weer negen maanden in Nederland.” Lizette Schuurman (38) en Leon van Rijn (34) willen voor hun 40ste financieel vrij zijn om fulltime de wereld rond te kunnen reizen. Vrijheid is voor hen heel belangrijk. Daarom zijn ze bewust kinderloos en zijn ze van de Randstad naar Friesland verhuisd voor rust en lage lasten. Ze willen zo min mogelijk verplichtingen. Hij is stukadoor, zij heeft een reisblog en is SEO-specialist. Ze verdienen samen twee keer modaal. Leon: „Ik werk van maandagochtend tot donderdagavond, van 7 uur ’s ochtends tot 7 uur ’s avonds. Dan sta ik te stuken. Op vrijdag doe ik mijn boekhouding en maak ik offertes. In totaal werk ik zo’n 55 uur per week. Daarmee verdien ik 50 tot 70K per jaar.” Lizette: „Mijn werk als online marketeer kost me 25 uur per week, mijn reisblog 8 uur. Mijn blog levert misschien 500 per maand op, mijn andere werk tussen de 2.000 en 3.000 euro netto.” Leon: „Mijn werk zit nog vooral in de Randstad. Doordeweeks, van zondagavond tot donderdag, slaap ik bij mijn ouders in Katwijk. Daar heb ik een zolder voor mezelf met sportapparatuur – maar ik ben bezig mijn zaak ook in Friesland op te bouwen, dus er komt meer werk aan in Friesland.” Lizette: „We zijn bewust kinderloos. Dat hebben we al zo’n 8 jaar geleden besloten. Dat helpt ons ook om ons doel te bereiken en we zijn gehecht aan onze vrijheid. Het was geen moeilijke beslissing. Ik wist al op jonge leeftijd dat ik geen kinderwens had. We zijn gelukkig met ons tweeën en kunnen doen en laten wat we willen.” Leon: „Ik denk er precies zo over. Ik vind het best leuk met mijn neefjes te voetballen, maar als je kinderen hebt, moet je elke week met ze naar het veld. En als ze groter zijn, komen ze in de puberteit. Daar heb ik geen zin in. Nu hebben we geen verplichtingen, we hoeven geen luiers te kopen, geen kids naar school te brengen en kunnen buiten de schoolvakanties op reis. Dat is een stuk goedkoper. Ik heb geen hekel aan kinderen, maar dit is voor ons de beste keuze.” Lizette: „In Nederland doet eigenlijk iedereen een beetje hetzelfde: huisje-boompje-beestje. Alles kabbelt een beetje voort, op een vlakke lijn. Op reis beleef je hoogtepunten, zie je prachtige dingen, en dat maakt het contrast met Nederland soms nog groter. We zijn misschien een beetje thrillseekers – altijd op zoek naar nieuwe prikkels en ervaringen. We zijn nu lekker aan het rondreizen. We zijn dol op Azië en bepalen nooit van tevoren precies waar we allemaal heen gaan. Het is go with the flow. Lekker impulsief. Misschien gaan we de laatste maand wel naar Thailand.” Leon: „Vanaf 60K kun je iets kopen op Lombok. We kijken naar een one bedroom villa met een zwembad, in een park met andere villa’s. Zo’n woning kost al snel een ton. Natuurlijk is het wel spannend iets in een ver buitenland te kopen. Maar er zitten al veel Nederlanders in Indonesië en die kunnen ons dan weer vertellen hoe het werkt.” Lizette: „Zo’n villa verhuur je via een community en dat levert jaarlijks een bepaald rendement op. We hebben nu 50K gespaard, dus de rest betalen we via een betaalplan. Je betaalt de lening terug via de huurinkomsten. De schoonmaakkosten en het onderhoud worden verdeeld over heel het park. Als je het zelf laat bouwen, kun je alles zelf doen, maar wil je dat? Dat is lastig managen. De meeste mensen nemen daarom een managementbedrijf in de arm. Je levert dan wel 15 tot 20 procent in, maar dat vind ik de kopzorgen die je je zo bespaart wel waard.” Leon: „Ons huis in Friesland kunnen we straks ook verhuren, maar dat hoef je niet het hele jaar door te doen. Het is wel lekker als je een homebase hebt. En als ik thuis ben, kan ik bevriende stukadoors helpen met klussen.” Lizette: „Ons doel is dat we de vrijheid hebben om te doen wat we willen. Dat betekent niet dat we niet meer zullen werken, want daar zijn we te ambitieus voor. Maar dan is het geen moetje meer. De druk om geld te verdienen valt weg – en dan ga je andere dingen doen omdat het leuk is – maar we gaan niet stoppen met werken. Ik kan me niet voorstellen wat je anders de hele dag moet gaan doen.” Leon: „Dat was voor een etentje in een restaurant, op Lombok. We hebben daar gegeten met mijn zusje en ik had het voorgeschoten.” „Weekboodschappen”, zegt Leon. „Dan weet je wat je haalt voor de hele week en kom je goedkoper uit. Als je elke dag naar de supermarkt gaat, neem je vaak dingen mee die je niet nodig hebt. Wij willen 70 euro per week uitgeven. Ik ga altijd naar de Jumbo, die zit tegenover ons, op 1 minuut lopen. Daar kun je met een scanner al tijdens het winkelen bijhouden op welk bedrag aan boodschappen je zit. Zo zorgen we dat we rond die 70 euro blijven.” Lizette: „Ik heb net een fotocamera van 2.500 euro gekocht. Dat is een grote uitgave, maar ik denk daar van tevoren goed over na. Dan denk ik: ‘Wil ik het echt, wat levert ’t me op, gebruik ik het vaak?’ Ik koop niet iets wat na twee jaar nog in de kast staat. En ik ben hartstikke blij met mijn nieuwe camera.” Lizette: „We kopen het liefst tweedehands meubilair, en als het even kan lenen we iets in plaats van het te kopen. Bijvoorbeeld als het gras gemaaid moet worden, lenen we een grasmaaier van de buurman – zo proberen we creatief te zijn zodat we niet alles hoeven te kopen.” Leon: „Onze auto, een Opel Astra – hij is altijd stuk. Hij stamt uit 2014 – we kochten hem in 2020.” „We zijn heel clean”, zegt Lizette. „Het is ook heel overzichtelijk: we hebben een minimale inrichting, zonder kids en huisdieren. En we poetsen twee keer per week.” „Ik kook ’t meest”, zegt Lizette. „Ik gooi van alles door elkaar – en ’t smaakt nog lekker ook.” „Ik kan niets bedenken”, aldus Lizette. „Alles is bewust en met intentie.” Lizette: „We sparen voor onze reizen en voor een huis in Indonesië.” „Een huishoudboekje bijhouden”, zegt Lizette. „Veel mensen weten niet eens hoeveel ze uitgeven aan abonnementen, kleding en ga zo maar door. Een huishoudboekje maakt je bewust van wat je uitgeeft en waar je kan besparen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/nHGJrcD4V046RMtsn_Clv3W_ZLI=/1280x/filters:no_upscale()/s3/static.nrc.nl/wp-content/uploads/2025/10/17104701/241025ECO_2019928302_spitsuur.jpg'/>]]></description>
      <guid>https://nrc.nl/nieuws/2025/10/31/ons-doel-is-een-passief-inkomen-waar-we-van-kunnen-leven-zodat-we-in-principe-niet-meer-hoeven-te-werken-a4909882</guid>
      <pubDate>Fri, 31 Oct 2025 07:05:31 +0000</pubDate>
    </item>
  </channel>
</rss>
