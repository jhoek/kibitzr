<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spitsuur]]></title>
    <link>https://nrc.nl/rubriek/spitsuur</link>
    <description><![CDATA[Spitsuur]]></description>
    <item>
      <title><![CDATA[‘Het werken met de seizoenen,  de gewassen –  dat is mooi’]]></title>
      <description><![CDATA[<p>Thea: „Dit stuk van Oost-Groningen staat bekend als een graangebied. Mijn ouders hadden altijd een akkerbouwbedrijf, met tarwe, gerst, suikerbiet en doperwten. In 2005 hebben ze daar een graanhandel bij gekocht. Nu heeft mijn broer het akkerbouwbedrijf overgenomen en werk ik in de graanhandel, waar mijn ouders ook nog steeds werken.” Gerrit: „Ik kom oorspronkelijk van Het Hogeland af, vlak bij de Eemshaven. We woonden zelf niet op een boerderij, maar wel echt buitenaf op het platteland. Zo heb ik dat agrarische leven meegekregen en het heeft me altijd getrokken. Het buiten zijn, het werken met de seizoenen, met de gewassen – dat vind ik mooi. Na de landbouwschool in de stad, ben ik blijven hangen op mijn stage-adres, een akkerbouwbedrijf. Daar verbouwden we pootaardappels, uien en wortelen. Ook wel een beetje graan, maar dat was niet de hoofdmoot – we gebruikten het alleen als rustgewas. En nu zit ik met niks anders dan graan! Dat is wel grappig ja.” Thea Buseman (31) en Gerrit Ausema (30) wonen in Scheemda. Daar werken ze allebei bij Buseman Granen, het familiebedrijf van Thea’s ouders in inkoop, verkoop en opslag van granen. Thea doet daarnaast bestuurswerk voor de Groninger Graanbeurs en voor Niscoo, een kenniscoöperatie voor de agrarische sector. Ze hebben een gezamenlijk inkomen van ruim één keer modaal. Thea: „Wij zitten in de graanop- en overslag. We hebben ons eigen pakhuis en drie vrachtwagens. Boeren brengen in de zomer hun graanoogst bij ons of wij halen het zelf op. Dan slaan we het graan voor ze op en kopen het van ze. Vervolgens verkopen wij het dan weer door aan kippenboeren, varkensboeren of veevoederfabrieken.” Gerrit: „De meeste mensen denken bij graan aan brood en meel, maar veruit het meeste graan gaat naar de diervoedingindustrie.” Thea: „Ik heb nu ook een project lopen om te kijken of we brouwgerst kunnen leveren aan bierbrouwerijen. Zodat je lokaal bier kunt drinken met lokale gerst. Het loopt nog niet zo heel hard, moet ik zeggen, maar het is wel een leuk tastbaar product.” Gerrit: „Graan is een wereldmarkt, dat bepaalt ook de prijs. Wij zijn dan misschien wel de graanschuur van Nederland, maar op wereldniveau is dat natuurlijk niks. Wij verhandelen dit jaar richting de 40 duizend ton. Er zijn ook schepen waar dat in één keer in past.” Thea: „Wij zijn een kleine, lokale speler en dat is voor ons ook juist de charme. Daar kun je een boterham aan verdienen, maar je moet het ook leuk vinden, zegt mijn vader altijd.” Gerrit: „Ik ga er ’s ochtends als eerste uit, om kwart over zes. Dan rijd ik naar het pakhuis; dat is vijf minuutjes weg.” Thea: „Ik ben er een half uurtje later. Wij maken in de zomer al zoveel extra uren. Dan vind ik dat ik daarbuiten wel wat later mag beginnen.” Gerrit: „Dat vind ik dus echt zonde. Als ik om acht uur pas die kant oprijd en ik zie zoveel mensen hier op het land al bezig, dan denk ik: oh, die hebben allemaal al een extra uur te pakken vandaag.” Thea: „Daar heb ik minder last van, haha.” Gerrit: „Op het werk zit Thea vooral op kantoor en ik doe meer de praktische kant binnen het bedrijf. Het pakhuis is een klein fabriekje. We hebben een productielijn waar we graan schonen voor kippenboeren, of brouwgerst zeven op kleine steentjes en strootjes. Ik help de vrachtwagens mee laden, ontvang klanten voor de weegbrug. En af en toe hobbel ik het kantoor binnen, om mee te krijgen wat daar allemaal gebeurt.” Thea: „Op kantoor houd ik me bezig met de planning, de handel. Tussen de middag ga ik altijd even naar huis om bij mijn twee paarden te kijken. Ik vind het wel lekker om daar even wat rust te pakken, want op kantoor gaat het de hele dag door met telefoontjes, klanten, overleggen. Het is wel echt werk van seizoenen. In de zomer is de piek, met de oogst in juli en augustus.” Gerrit: „Dat is waar je het als boer allemaal voor doet en voor ons is dat ook een prachtige tijd. Dan rijden we in twee maanden de pakhuizen vol.” Thea: „Het is met de graanoogst altijd mooi weer en er heerst een bepaald sfeertje. Je weet dat je lange dagen gaat maken met z’n allen, maar iedereen heeft er zin in.” Gerrit: „Dan werken we zeven dagen in de week, en na het eten gaan we ’s avonds ook weer door.” Thea: „Maar dat is het allemaal waard. Het is een punt in het jaar waar je zo naar toeleeft. Ik zeg altijd: een zomer niet geoogst is een zomer niet geleefd.” Thea: „Op vakantie in de zomer zit er dus niet in. Sowieso gaan we niet echt vaak op vakantie.” Gerrit: „In de winterperiodes zou het kunnen, maar het afgelopen jaar waren we druk met het verbouwen van ons huis. Voor mij was dat wel prima; Thea hecht er meer waarde aan om verder weg op vakantie te gaan.” Thea: „In 2018 heb ik gebackpackt, dat vond ik superleuk. Ik heb een reis door Namibië, Botswana en Zimbabwe gemaakt. En daarna een andere grote reis met een vriendin door Zuid-Amerika. Maar nu ik in het bedrijf zit en je zelf moet bepalen wanneer je vrij neemt, komt het er toch niet van. Er is altijd wel iets.” Gerrit: „Terwijl even op vakantie wel goed voor je is. We zouden er eigenlijk meer tijd voor vrij moeten maken.” Thea: „We willen ook thuis wat vaker genieten, nu we zo’n fijne eigen plek hebben. Achter ons huis hebben we een mooie picknicktafel in het gras. Vorig jaar hebben we daar lekker gezeten met een biertje na een lange dag oogsten. Als het even meezit, zijn de buren ook nog aan het combinen [maaien en dorsen]. Nou, da’s helemaal genieten.” Gerrit: „We mogen ook graag een keer uit eten gaan. Bij Van der Valk of zo, of een steakhouse. Ik denk dat áls we op vakantie gaan, we er allebei van kunnen genieten om gewoon verzorgd te worden. Nee, niet all-inclusive.” Thea: „Oh nee, dat vinden we verschrikkelijk.” Gerrit: „Maar wel gewoon lekker uit eten, lekker lunchen.” Thea: „We zeiden laatst tegen elkaar dat we sowieso één week vakantie moeten pakken dit jaar.” Gerrit: „Of vaker dan één week, dat klinkt al beter.” Wonen Thea en Gerrit wonen sinds vorig jaar in een koophuis in Scheemda (Oost-Groningen), een oude boerderij die ze vorig jaar hebben verbouwd. Huisdieren Thea heeft een eigen paard en een pony achter hun huis staan. En ze hebben twee katten: Gersie en Waaite – gerst en tarwe in het Gronings. Koken/boodschappen De regel is: wie het eerst thuis is, die kookt. In de praktijk is dat fifty-fifty verdeeld. Ze halen in het weekend boodschappen voor de hele week bij de Jumbo. Sparen Voor een bedrijfsovername. Thea: „En het afgelopen jaar is veel geld gaan zitten in het nieuwe huis: de verbouwing, een nieuwe bank, een nieuwe tafel. Dus ik ben eigenlijk wel blij dat het wensenlijstje nu wat korter is geworden.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/yF_7FYae5AyX7W1aMObafkcD9PY=/1280x/filters:no_upscale()/s3/static.nrc.nl/images/gn4/stripped/data133529919-c639dc.jpg'/>]]></description>
      <guid>https://nrc.nl/nieuws/2025/06/11/het-werken-met-de-seizoenen-de-gewassen-dat-is-mooi-a4896455</guid>
      <pubDate>Wed, 11 Jun 2025 07:02:40 +0000</pubDate>
    </item>
    <item>
      <title><![CDATA[‘Voordat we naar bed gaan, mediteren we op een spijkermat’]]></title>
      <description><![CDATA[<p>Thomas: „Wij hebben elkaar ontmoet in maart 2022. Hier in Haarlem, in club XO. We werkten toen allebei op een sportschool, maar niet dezelfde.” Demi: „Toen we anderhalf jaar een relatie hadden, kregen we het aanbod een kleine gym in Heemstede over te nemen waar Thomas al zes jaar werkzaam was als trainer. Bij mijn gym was ik manager en ik gaf groepslessen. Dit leek ons een mooie kans om onze skills en ervaring te combineren. Dus we zijn ervoor gegaan. We woonden toen nog niet eens samen.” Thomas: „En toen hadden we opeens een sportschool samen.” Demi: „Het was natuurlijk wel een stap, maar we twijfelden niet.” Thomas: „We voelen ons thuis bij elkaar en zijn een team. Alles gaat goed, van boodschappen doen tot wat dan ook. We kunnen zeggen wat we willen zonder dat de ander zich aangevallen voelt.” Demi: „En we hebben dezelfde liefde en passie voor sport.” Thomas: „Het is een avontuur, alles is nieuw. Klantenadministratie, financiën, marketing. Demi is iets meer actief achter de schermen en ik iets meer op de voorgrond.” Demi: „We hebben de naam en alle apparaten van de vorige eigenaar gekocht. Het pand huren we.” Thomas Luiting (28) en Demi Vledder (29) hebben samen een sportschool in Heemstede, Premium Fitness Boutique, en wonen in Haarlem in een huurappartement met dakterras. Van sport, hun passie, hebben ze hun werk gemaakt. Schoonmaken doen ze zelf, zowel thuis als op de gym. Voordat ze naar bed gaan, liggen ze 20 tot 25 minuten op een spijkermat. Samen verdienen ze één keer modaal. Thomas: „Onze doelgroep zijn mensen vanaf een jaar of 30, die tussen kinderen en werk door onder begeleiding komen sporten. Dat doen we in groepjes van maximaal zes personen, waarbinnen iedereen een eigen programma volgt. Maar een-op-een personal training is natuurlijk ook mogelijk.” Demi: „Daarnaast zijn er groepslessen waarbij iedereen hetzelfde doet, met maximaal tien personen. Die doen we altijd buiten, ook als het slecht weer is; onder een zeil, dus droog – en op muziek. Onze gym ligt tegenover het Groenendaalse Bos. Als je sport, kijk je tegen het bos aan. We horen van klanten dat ze zich in de winter beter, gezonder en vrolijker voelen vanwege het buiten sporten.” Thomas: „We hebben 156 leden, vooral uit Heemstede, Haarlem en Bennebroek. We hebben nu meer leden dan toen we begonnen – dus dat is fijn. De energie die we erin stoppen, werpt vruchten af.” Demi: „In dezelfde periode als waarin we ons bedrijf begonnen, gingen we samenwonen. We wonen in Haarlem, randje centrum, in een huurappartement van nog geen 60 vierkante meter. Maar wel met dakterras! Het is een oud pand, maar ons appartement is gerenoveerd. De ingang is door een snackbar heen. Nee, we kopen nooit een snack.” Thomas: „Het is wel een grappig contrast met onze lifestyle.” Demi: „Hoeveel we werken, verschilt per week. We werken meestal 30 uur fysiek in de gym. Daar komt dan nog administratie, facturatie, personeelszaken en marketing bij. Zulke dingen doen we vaak in een strandtent. We werken zes ochtenden, van maandag tot en met zaterdag, en drie avonden per week. Zondag is onze enige vrije dag, tenzij er een personeelslid ziek is, dan moeten we invallen. Maar anders houden we die zondag vrij: geen afspraken, laptop dicht, tijd voor elkaar.” Thomas: „Ik ben tevreden over mijn work-life balance. Toch zou het wel lekker zijn twee dagen weekend te hebben. Maar dit is ook prima – de zaterdagochtend is gezellig, want het is weekend en er is een fijne sfeer binnen de club. Ik ga nooit met tegenzin naar werk. Maar een tweede dagje vrij zou fijn zijn.” Demi: „Ik ben niet ontevreden, al zou ik wel wat meer tijd voor vrienden en familie willen hebben. Omdat we vaak ’s avonds werken, kunnen we niet overal bij zijn.” Thomas: „Een andere uitdaging in het combineren van werk en privé is om niet te lang in werk te blijven hangen. Je moet echt een eindtijd zetten. Dan doen we de laptop dicht, en kunnen we het collega-zijn even neerleggen, en dan zijn we weer vriendje en vriendinnetje.” Demi: „Er waren tijden dat ik thuis altijd nog even de laptop opensloeg. Dat doe ik nu minder. Gelukkig lukt het nu ook om in kortere tijd dezelfde dingen te fixen.” Thomas: „Liefde is er ook tijdens het werk, we knipogen weleens naar elkaar. En als iedereen weg is, geven we elkaar soms een kusje.” Thomas: „Koken vinden we allebei leuk. Ik vind het niet erg te wassen en schoon te maken.” Demi: „Stiekem doet hij nog meer dan ik.” Thomas: „Soms, als er een training uitvalt, zet ik gewoon mijn koptelefoon op en doe ik even de wc en de wastafel.” Demi: „We werken drie avonden per week tot negen uur op de gym. Dan gaan we naar huis en om tien uur liggen we al in bed. We zijn tenslotte om 6 uur opgestaan en moeten de volgende dag ook weer om 6 uur op. Wat dat betreft is de dinsdagavond heilig, dan zijn we vrij.” Thomas: „Voordat we naar bed gaan, mediteren we vaak nog even. Dat doen we op een spijkermat. Dat is een mat met spikes van plastic. Daar ga je dan 20 tot 25 minuten op liggen, op je rug. In het begin is het pijnlijk, maar nu niet meer, omdat we eraan gewend zijn.” Demi: „Het helpt tegen stress, je valt beter in slaap. Het is goed voor de bloedsomloop en je hebt minder spierpijn. Je kunt het vergelijken met acupunctuur of deep tissue-massages.” Thomas: „Er is een pijnprikkel, maar na een tijdje gaat je lichaam endorfine afgeven. Dat voelt prettig en daarvan ga je juist ontspannen naar bed.” Demi: „Van het samenwerken is onze relatie alleen maar beter geworden.” Thomas, lachend: „Ze luistert nu nog beter naar me!” Demi: „Of we nog dromen hebben? Een kindje. En een koopwoning.” Thomas: „Voor nu is de droom een leuk, gezond bedrijf op te bouwen.” Demi: „Maar uiteindelijk hoop ik dat we een gezinnetje mogen krijgen met twee gezonde kindjes en natuurlijk trouwen. Dat zal over een paar jaar pas zijn. Ik hoop wat eerder!” Dagelijkse routine Om 5.45 uur gaat Demi’s wekker, om 6 uur die van Thomas. Om 6.40 gaan ze de deur uit, en rijden naar hun sportschool in Heemstede. Vanaf 7 uur geven ze trainingen, tot 12 uur. Vervolgens sporten ze zelf en dan gaan ze naar huis om te lunchen. Op maandag, woensdag en donderdag werken ze ook nog ’s avonds in hun sportschool, tot 21 uur. Koken Ze koken altijd ’s middags. Na de lunch met broodjes of wraps bereiden ze rijst- of pastagerechten met kip of vis en veel groente. Altijd maaltijden voor vier personen: de helft nemen ze mee voor ’s avonds, de andere helft doen ze in een bakje in de vriezer. Dat kunnen ze later meenemen naar de gym. Schoonmaken Ze poetsen zelf, thuis en op de zaak, hebben geen hulp. „Ik vind het belangrijk dat de zaak netjes is”, zegt Thomas. „En een toilet schoonmaken is niet de ergste taak van de wereld. Ik vind het geen probleem om even boven die pot te hangen. Daarna was je je handen, niks aan de hand. En het is satisfying. Gewoon je huisje schoon, dan voel je je zelf ook fris.” Demi is het met hem eens: „Een opgeruimd huis is een opgeruimd hoofd, zeg ik altijd.” Vakantie Demi en Thomas gaan eens per jaar een week skiën en twee weken op zomervakantie. De vorige skivakanties gingen naar Val Thorens en Flachau. Deze zomer gaan ze naar Mallorca, vorig jaar gingen ze naar Griekenland. Hun eerste vakantie samen ging naar Fuerteventura (Canarische Eilanden). Demi: „Dat was heel romantisch.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/lCGMwn6yj6kTleDkKbk8jwQZafE=/1280x/filters:no_upscale()/s3/static.nrc.nl/images/gn4/stripped/data133218597-6d32c3.jpg'/>]]></description>
      <guid>https://nrc.nl/nieuws/2025/06/05/voordat-we-naar-bed-gaan-mediteren-we-op-een-spijkermat-a4895951</guid>
      <pubDate>Thu, 5 Jun 2025 07:02:41 +0000</pubDate>
    </item>
    <item>
      <title><![CDATA[‘Er gaat elke dag wel iemand naar voetbaltraining’]]></title>
      <description><![CDATA[<p>Joanne: „Wij wonen al vijftien jaar in Amersfoort, waarvan de laatste vier jaren in Soesterhof, een collectief woonproject. We hebben met tweeënveertig huishoudens samen een woonplek gerealiseerd met een gezamenlijke tuin en gezamenlijk tuinhuis.” Arjen: „Het is deels koop, deels huur. Want we wilden dat dit project ook sociaal gemengd zou zijn. Belangrijk vinden we betrokkenheid bij elkaar. Eén keer per maand eten we samen, we doen activiteiten samen, lenen spullen van elkaar.” Joanne: „Elke maand is er een tuinwerkdag, een klusochtend en een algemene ledenvergadering. We hebben ook een gezamenlijke pizza-oven. Als iemand die aansteekt stuurt die ook een berichtje rond zodat iedereen het weet.” Arjen: „Het traject van idee naar project duurt wel een paar jaar. Je kiest met een groep mensen je eigen architect en ontwikkelaar.” Joanne: „We wilden het deels ook omdat we deze wijk heel erg leuk vinden. We woonden hier al in een heel klein huisje, maar een groot huis in deze wijk konden we niet betalen. Het is een ouderwetse volksbuurt waar inmiddels ook yuppen uit Utrecht en Amsterdam zijn neergestreken. Het ligt vlak bij het station, de stad en het bos. Het is eigenlijk een oude NS-arbeiderswijk.” Arjen: „We hebben ook een eigen tuin, maar geen schutting. We hebben struiken die de grens markeren of een raster van wilgentakken of een klimoprek. Er zijn dus wel afscheidingen, maar op een natuurlijke manier.” Joanne (42) en Arjen (43) van der Schee wonen in een collectief woonproject met 42 huishoudens in Amersfoort. Zij werkt bij ZOA, een ngo die hulp biedt in noodgebieden, hij werkt bij de provincie Flevoland waar hij bezighoudt met wonen. Ze hebben vier kinderen, twee dwergpapegaaien, drie krielkippen en een Labradoodlepup op komst. Alle gezinsleden voetballen. Het inkomen is 2,5 à 3 keer modaal. Joanne: „Ik werk bij ZOA, een ngo die hulp biedt aan mensen in nood in het Mondiale Zuiden. We zijn actief in gebieden die getroffen zijn door oorlog en rampen, met mensen die op de vlucht zijn, zoals Soedan, Myanmar, Syrië. Maar wij doen meer dan noodhulp. We vliegen in bij een ramp en blijven dan ook, totdat de lokale communities zich weer kunnen redden. We doen landbouwprojecten, helpen mensen weerbaarder te worden tegen klimaatverandering en doen veel vredeswerk op lokaal niveau: we zorgen dat vluchtelingen en de host community goed kunnen samenleven. Bij ZOA ben ik verantwoordelijk voor het team institutionele relaties. Dus ik ga over de subsidies van overheden, zoals de Nederlandse overheid, de Europese Unie, de VS. We zijn al langer bezig ons voor te bereiden op lastige tijden. Want niet alleen de Nederlandse overheid bezuinigt, maar ook het decreet van Trump heeft heel vergaande gevolgen. De steun van de Amerikaanse overheid is direct gestopt. Het is een heel uitdagende tijd voor ons.” Arjen: „Ik werk bij de provincie Flevoland. Ik heb daar verschillende programma’s aangestuurd en momenteel ben ik intensief betrokken bij de woondeals van de provincie. Ons doel is natuurlijk om meer woningen te realiseren, maar ook dat de nieuwe bewoners fijn kunnen wonen in Flevoland. Ik werk aan alle facetten van woningbouwopgave – voorwaarden en knelpunten, dingen als stikstof en netcongestie die in de weg zitten. Het gaat erom dat we in Flevoland genoeg bouwen om de woningnood tegen te gaan en het liefst ook betaalbare woningen. En ja, het zou wel een klein beetje kunnen helpen als meer mensen in een collectief project zouden wonen zoals wij. Maar de meeste mensen willen het niet, ook omdat het voortraject zo lang duurt en zo veel werk is. Dus het zullen niet de grote aantallen worden die je zou willen, maar het aandeel groeit. Het is nu 1 procent en dat zal in de komende jaren wel wat meer worden. Ik werk in principe in Lelystad maar ik zit ook vaak in Amsterdam, omdat Flevoland meedoet met het samenwerkingsverband Metropoolregio Amsterdam.” Joanne: „We hebben vier kinderen : Jelte (14), Berend (12), Kees (9) en Maud (4). Dat is heel leuk, maar ook heel pittig. De jongste moet je om zeven uur naar bed brengen en om tien uur zit er nog een puber naast je op de bank. En er is altijd wel wat. Dan is er weer een thema op school en moeten ze wat meenemen. Dan weer is de juf jarig en moeten ze verkleed. Zwemles, voetbal, logopedist, huisarts, feestje, topografietoets. En dat allemaal keer vier. Hoe druk het is met vier kids weet je niet van tevoren. Maar ik wilde altijd vier kinderen.” Arjen: „Ik vond 2 of 3 ook genoeg maar we zijn er hartstikke blij mee.” Joanne: „De vierde is een meisje. De eerste kleindochter van mijn ouders. Dat was niet de reden om een vierde kind te nemen maar dat het een meisje bleek te zijn was wel een extra cadeautje.” Arjen: „Voetbal is een leidende draad in ons gezin.” Joanne: „We zitten alle zes op voetbal. Althans alle vijf en onze jongste, Maud, wil ook.” Arjen: „Ik voetbalde altijd al.” Joanne: „En ik voetbal ook sinds vier jaar met een vrouwenteam hier in de wijk. Op maandag trainen we en op vrijdag spelen we af en toe zeven tegen zeven op een half veld.” Arjen: „Er gaat hier in huis elke dag wel iemand naar voetbaltraining, behalve op zondag.” Joanne: „We hebben ook vijf huisdieren en de zesde is op komst. Twee dwergpapegaaien, Guusje en Ollie. Ze zijn van Berend en heel belangrijk voor hem. Verder hebben we drie krielkippen: Maudini, Keesje en Berendina. Die hebben we vernoemd naar de kinderen. En we krijgen deze maand onze eerste pup. Een Labradoodle.” Arjen: „We hebben nog geen naam.” Joanne: „Daarover zijn we druk in discussie.” Opstaan Om 6.45 uur gaat de wekker. De ene keer wordt er flink gesnoozed, de andere keer springen Arjen en Joanne er direct uit. Om 7.30 uur zit iedereen aangekleed aan het ontbijt. Bedtijd Joanne: „Ik ben vaak helemaal op om 22 uur.” Arjen: „Ik blijf vaak nog wat langer op. Even de boel afruimen of een voetbalwedstrijd afkijken.” Om 23 uur gaat het licht uit, in het weekend ietsje later. Thuiswerken Joanne werkt in Apeldoorn. Op vrijdag is ze vrij, vaak werkt ze maandag en/of dinsdag thuis. Arjen werkt in Lelystad. Op woensdag werkt hij thuis en vaak op vrijdag ook. Hobby’s „Ik hou van lezen”, zegt Joanne, „maar ik heb er nu haast geen tijd voor. Normaal hou ik van literatuur maar nu moet het makkelijk leesbaar zijn. Thrillers, crime. Op dit moment lees ik De zeven zussen van Lucinda Riley.” Arjen houdt van muziek luisteren. „Dat varieert van blues tot progressieve rock.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/69wYZuLttOLBv3erJ-7l_oySlxs=/1280x/filters:no_upscale()/s3/static.nrc.nl/wp-content/uploads/2025/06/01150228/data132925421-a13c60.jpg'/>]]></description>
      <guid>https://nrc.nl/nieuws/2025/05/30/er-gaat-elke-dag-wel-iemand-naar-voetbaltraining-a4895083</guid>
      <pubDate>Fri, 30 May 2025 07:02:41 +0000</pubDate>
    </item>
    <item>
      <title><![CDATA[‘Een voordeel van ouder worden:  we durven onze plek in te nemen’]]></title>
      <description><![CDATA[<p>Gerard: „Nu in de zomer staan we vroeg op: zes uur, half zeven. We ontbijten en daarna lees ik heel uitvoerig de krant – ik lees NRC, Trouw, de Volkskrant en Dagblad van het Noorden. Albert gaat ’s ochtends op pad met de hond.” Albert: „Jazeker, ik loop iedere dag een flink aantal kilometers door de Ommelanden. Ik ken de routes en Zwerre, mijn blindengeleidehond, begeleidt mij daarbij. Gisteren had ik er nog twintig kilometer opzitten. Het was zulk mooi weer.” Gerard: „Maar Albert, dan moet je ook even vertellen wat je onderweg allemaal doet. Dat is wel interessant.” Albert: „O ja, nou, ik ben gek van klokken, altijd al geweest. Ik heb de horlogemakersvakschool gedaan en meer dan 45 klokken in huis, maar ik heb ook twee uurwerken hier in de buurt die ik op tijd houd. Het ene zit in een mooie toren op het begraafplaatsje van Westerdijkshorn, het andere is die van de katholieke kerk in het dorp. De uurwerken worden elektrisch opgewonden, maar alsnog moet je het af en toe handmatig bijstellen. Dat controleer ik een paar keer per week.” Albert Wester (71) en Gerard Robben (72) wonen in een vrijstaand huis in het Groningse Bedum. Ze vullen hun dagen met hun hobby’s en veel vrijwilligerswerk. Onder andere voor Roze 50+ Nederland en als mystery guest bij lessen over discriminatie. Hun inkomen bestaat uit AOW en pensioen van hun eerdere banen. Bij elkaar is dat ongeveer twee keer modaal. Gerard: „Mensen zeggen wel eens: o help, kunnen jullie als twee mannen wel wonen in zo’n christelijk dorp? Maar dat kan heel goed! We zijn wie we zijn en dat dragen we ook graag uit. Op Coming Out Day in oktober gaat de regenboogvlag uit en we hebben ons ook sterk gemaakt dat het gemeentehuis dat ook doet.” Albert: „Dat is een voordeel van ouder worden: we durven onze plek in te nemen. Vroeger waren we bleu en bang voor de wereld. Nu zeggen we opgewekt: hallo, wij zijn er ook!” Gerard: „Ik ben geboren in Doesburg in 1953 in een traditioneel katholiek gezin. Op mijn vijfde ontdekte ik al dat ik jongens interessanter vond dan meisjes, maar je denkt toch niet dat je dat soort zielenroerselen thuis op tafel legde? Nee, je ging netjes naar school, de kerk en dat was genoeg. In de jaren zeventig was het de tijd van de dienstplicht. Je kon toen nog afgekeurd worden op homoseksualiteit met het label S5: psychisch instabiel. Dat wilde ik niet, maar ik wilde wel snel het huis uit. Toen heb ik toch een vrijstelling gekregen omdat ik een baan als leerkracht op een basisschool in Amsterdam aannam. Er was toen net zo’n gierend tekort aan docenten als nu.” Albert: „Ik heb mij wel op S5 laten afkeuren en uiteindelijk ben ik in de ziekenverzorging beland. Ik werkte in het AMC, op het laatst als A-verpleegkundige op de afdeling chirurgie. Interessant hoor! Altijd hard werken.” Gerard: „In Amsterdam hebben wij elkaar ontmoet in de Homolulu, gekoppeld door een gezamenlijke vriendin.” Albert: „Dat was op een donderdag. Op maandag ging ik bij Gerard op de koffie en ik ben nooit meer weggegaan.” Gerard: „Ik was 23, Albert 22. We zijn samen groot geworden.” Albert: „We hadden een goed leven, tot ik in 1995 in drie maanden tijd helaas volledig blind ben geworden, ten gevolge van de oogziekte van Leber. Ik was 40. Toen was het werken gedaan. Ik had in theorie misschien nog wel bij de telefooncentrale van het ziekenhuis kunnen werken, maar ik ben blij dat me dat bespaard is gebleven. Ik ben een half jaar intern gegaan bij een revalidatiecentrum in Apeldoorn, waar ik braille leerde lezen en goed leerde lopen met een taststok.” Gerard: „Niet veel later, ik was toen eind veertig, ben ik ook afgekeurd. Na 25 jaar onderwijs was ik ‘op’. Lijf en hoofd wilden niet meer. Werken met kinderen heb ik altijd fantastisch gevonden, maar alles eromheen – de administratie, ouders die veel van je wilden - vond ik zwaar. Toen ben ik uit het arbeidsproces geraakt, om het kort en bondig te zeggen.” Albert: „We hebben allebei ons werk niet op een fijne manier afgesloten. Van collega’s uit het AMC heb ik weinig meer gehoord. Dat blijf ik vreemd vinden, van mensen die in de zorg werken.” Gerard: „En dan had jij nog iets waar mensen van schrokken. Bij mij was het minder zichtbaar, waardoor ik ook weinig begrip ontving. Ja, dat is wel een krasje. Of zeg maar: een flinke kras.” Albert: „Een spitsuur hebben we niet meer in ons leven. Daar zorgen we zelf voor.” Gerard: „Wij hadden altijd veel eters over de vloer en dan kookte ik heel uitgebreid.” Albert: „Gerard kan heel goed koken.” Gerard: „Dan maakte ik drie, vier, vijf gangen, op een mooi gedekte tafel. Maar dat is me nu te heftig. Dus tegenwoordig nodig ik mensen uit voor de lunch, dat is ook leuk. Nee, ik heb geen moeite daar afscheid van te nemen. Het is de fase in je leven. Daar kan ik wel gefrustreerd over zijn, maar dat vind ik zonde van mijn tijd.” Albert: „Een stuk dat ik vroeger in 50 minuten wandelde, daar doe ik nu een uur over. So what? Ik loop nog!” Gerard: „Sommige dingen worden minder, maar toch vind ik dat het leven rijker is geworden. En dat zit ’m in het ontmoeten van mensen. Wij zoeken die connectie heel erg op, op allerlei manieren. Een van onze belangrijke projecten is dat we een aantal ‘gekozen families’ hebben opgericht. Een prachtig concept. Dan komen acht mensen bij elkaar uit de LHBTIQ+-gemeenschap, tussen de 55 en 88 jaar. En dan praten we, of lunchen we met elkaar. Het is geen mantelzorggroep, maar we kijken wel naar elkaar om. Je merkt dat mensen daar veel behoefte aan hebben.” Albert: „En ons geeft het ook veel energie.” Gerard: „O, absoluut.” Albert: „Ik hoop dat we samen oud mogen worden, maar we hebben wel al voorbereidingen getroffen mocht Gerard wegvallen. Dan kan ik terecht in een zorgcentrum voor ouderen met een visuele beperking. Ik heb me al ingeschreven.” Gerard: „Dan zeggen mensen tegen Albert: o, dan moet je afscheid nemen van je klokken en het huis, hoe moet dat? Maar ja, zo is het leven. Optimistisch realistisch, ja, zo zou je ons wel kunnen noemen.” Huishouden Albert stofzuigt, dweilt, wast en strijkt. Gerard doet de boodschappen, kookt en zorgt voor de tuin. Voor de grote dingen komt eens in de twee weken een huishoudelijke hulp. Huisdieren Blindengeleidehond Zwerre, een labrador. „Blind worden is helemaal niet leuk, maar gelukkig leven we wel in Nederland. En daar wordt een hond vergoed door de zorgverzekering. Dat is fantastisch.” Vrije tijd Albert leest veel boeken in braille en typt iedere dag trouw in zijn dagboek. Samen met Gerard gaat hij graag naar muziekuitvoeringen, voornamelijk klassiek en opera. Af en toe gaan ze uit eten bij de Piloersemaborg in Den Ham. „Dat is zo sfeervol en warm. Voor ons het ultieme uitje.” Verzamelingen Albert heeft meer dan 45 klokken. Gerard verzamelt kunst. Hij heeft onder andere een collectie etsen van Marius Bauer en een verzameling aardewerk van Tichelaar uit Makkum. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/n7JDWWajN0ea_KmEkrEJE2bGuP4=/1280x/filters:no_upscale()/s3/static.nrc.nl/images/gn4/stripped/data132552626-d6f52c.jpg'/>]]></description>
      <guid>https://nrc.nl/nieuws/2025/05/21/een-voordeel-van-ouder-worden-we-durven-onze-plek-in-te-nemen-a4894091</guid>
      <pubDate>Wed, 21 May 2025 07:02:41 +0000</pubDate>
    </item>
    <item>
      <title><![CDATA[‘Ik geniet altijd erg van de omgeving, je voelt je vrij’]]></title>
      <description><![CDATA[<p>Doriene: „Ik ben al dertig jaar vrachtwagenchauffeur. Tussendoor heb ik even in het magazijn van Kruidvat gewerkt, maar het bleef kriebelen. Ik vind het veel leuker op de weg te zitten – al is het wel zwaar. Ik ben begonnen op open trailers. Toen vervoerde ik staal en beton. Ik moest zelf zeilen van 8 bij 16 meter over de lading spannen. Je moet alles vastsjorren zodat de lading niet kan verschuiven. In de winter kan zo’n zeil vollopen met water en als het dan bevriest wordt dat een zwaar pakket om mee te sjouwen. „Ik geniet altijd erg van de omgeving. De natuur vind ik prachtig, vooral bergen en sneeuw. Je voelt je vrij, als vrachtwagenchauffeur. Redelijk vrij, want je hebt wel een grote verantwoordelijkheid. Het kleinste foutje dat je maakt op de weg kan grote gevolgen hebben. „Het is wel lastig als vrouw in de transportsector te werken. Je wordt nooit voor vol aangezien. Als ik mijn jongste zoon meeneem die een kop groter is dan ik, denken ze dat hij de vrachtwagenchauffeur is. De klassieke vrachtwagenchauffeur is een gespierde man, een beetje groot. Maar ook een man zonder conditie of met een dikke bierbuik wordt serieuzer genomen dan een vrouw. „Toen ik net begon was ik eind twintig en ik had heel grote borsten – ik heb ze inmiddels laten verkleinen omdat ik te veel last van mijn rug kreeg. Als ik ergens ging eten in een wegrestaurant zag ik ze kijken. Daarna ging ik slapen in de vrachtwagen op de parkeerplaats. Dan kwamen er weleens vijf mannen tegelijk aan mijn vrachtwagen rammelen. Die dachten dat ze wel een leuke tijd met mij konden hebben. Dus zo heb ik geleerd: ik moet nooit gaan slapen waar ik eet. Doriene Robbertsen (59) is vrachtwagenchauffeur en woont in Kesteren bij Tiel, met haar zoons Mike (34) en Mitch (19). Jamie (32) en Peter (30) wonen op zichzelf. Na haar scheiding is Doriene begonnen met nachtdiensten, om meer te verdienen en overdag tijd voor de kinderen te hebben. Die doet ze nog steeds. Doriene verdient anderhalf keer modaal. „Er zijn eigenlijk twee soorten reacties van mannelijke chauffeurs. Je hebt de mannen die het leuk en stoer vinden dat ik als vrouw hetzelfde werk doe als zij. En er zijn de mannen die zeggen: ‘What the fuck moet jij op een vrachtwagen?’ Nou ben ik niet snel gepikeerd hoor, en dat moet ook wel. Mannen zijn gewoon anders. Ze flappen vaak opmerkingen eruit die niet gemeend zijn. Seksuele opmerkingen en zo. ‘Hé lekker kippetje’, zeiden ze dan, ‘rij jij helemaal alleen? Ik kom je vanavond wel even opzoeken’. Dat was allemaal toen ik jonger was – gelukkig heb ik daar nu geen last meer van. „Ik kan alles rijden wat een motor en wielen heeft. Vroeger had ik een motor. Nu heb ik een Renault Twingo en een Amerikaanse van, een bus, uit 1983: zo eentje als ze in The A-Team hadden. Dat is het enige wat ik heb overgehouden aan mijn huwelijk.” „Ik ben in 1998 gescheiden van de vader van mijn drie oudste kinderen. Hij mocht van mij alles hebben, ook de overwaarde van ons huis dat we samen gekocht hadden. Ik wilde niks, alleen weg. Toen ben ik met nachtdiensten begonnen om de rekeningen te kunnen betalen, en om er overdag voor de kinderen te kunnen zijn: twee zoons en een dochter. Ik sliep vaak maar twee uur per uur nacht. Na een jaar kreeg ik overal last van. De familie van mijn ex heeft me toen geholpen om het allemaal te bolwerken met de kinderen. En na twee jaar kreeg ik iets met de broer van mijn ex-man. Uit die relatie is mijn jongste zoon geboren. Na zeventien jaar zijn we uit elkaar gegaan, maar we zijn nog wel vrienden. „Sinds elf jaar werk ik voor FedEx, waar ik alleen maar hoef te rijden. Het laden en lossen doen anderen. Ik woon in een huurhuis in Kesteren bij Tiel, met mijn jongste en oudste zoon: Mike, 34, piloot, en Mitch, 19. Hij wil straaljagerpiloot worden. De middelsten wonen op zichzelf: Jamie, 32, dierenarts, en Peter, 30, die met betonvloeren werkt.” Zoon Mitch schuift tussendoor even aan: „Ik ben heel erg trots op mijn moeder. Ze heeft van alles meegemaakt. En is blijven vechten voor ons. Nu is ze de eerste vrouwelijke chauffeur bij FedEx die op een vrachtwagen van meer dan twintig ton rijdt.” Doriene: „Vanavond heb ik spaghetti met gehaktballetjes gemaakt. Het is gezellig hier. We doen van alles samen. Uitgaan, karten, naar de film, naar de dierentuin, bowlen, series kijken. „Ik rijd momenteel op Denemarken. Ik ga de ene week drie keer op en neer, de andere week twee keer. We vertrekken dan om 20.15 uur naar Denemarken. Ik rijd met een collega. Elke 4,5 uur moeten we elkaar afwisselen. Daar komen we om 5.00 uur aan. Dan moeten we afkoppelen en parkeren. Mijn mannelijke collega slaapt dan in een appartement van FedEx, ik slaap in het stapelbed in de cabine van de vrachtwagen. Dan ga ik eerst nog even instagrammen, netflixen of een spelletje doen op mijn telefoon. Rond 8.30 uur ga ik slapen, tussen 13.30 en 14.00 uur sta ik op. Dan ga ik even wandelen, acht tot tien kilometer. Dan eten opwarmen – ik neem meestal mijn eigen eten mee in Tupperware. Rond 20.30 uur vertrekken we weer naar Nederland. „Als ik thuiskom gooi ik nog een wasje erin en tegen 8.30 uur of later ga ik naar bed. Rond 12.15 uur sta ik op omdat ik graag lunch met Mitch – anders zie ik hem niet. Verder is er thuis ook nog een hoop te doen. De buitenboel: ramen zemen, onkruid wieden. Boodschappen doen, stofzuigen, dweilen, eten koken. „Mijn motto is: niet opgeven en altijd het beste ervan maken. Dat heb ik ook mijn kinderen geleerd en mijn dochter Jamie heeft ondanks haar dyslexie uiteindelijk diergeneeskunde gestudeerd aan de universiteit. Je kunt ook wel je hoofd laten hangen, maar daar heb je alleen maar jezelf mee. De rest van de wereld gaat gewoon door.” Bestemmingen Momenteel rijdt Doriene vooral op Denemarken, maar ook wel op andere plekken in Europa, zoals Milaan, Barcelona, San Sebastian of Warschau. Salaris en toeslagen „Ik verdien 3.600 euro bruto per maand, plus toeslagen voor nachtdiensten en geld om onderweg eten te kopen en te douchen. Als je naar Barcelona gaat is dat 145 euro, voor Denemarken 75 euro. Meestal hou ik er meer dan de helft van over omdat ik eigen eten meeneem. Uiteindelijk verdien ik 56k bruto per jaar.” Nachtritme „Ik heb natuurlijk een nachtritme, maar als ik niet hoef te werken ga ik vroeger naar bed.” Ziek doorwerken „Onlangs had ik pap gemaakt voor Oezbeken die ik tegenkwam in Denemarken. Die waren ziek, dus ik wilde ze helpen. Toen heb ik griep gekregen, maar ik vond mezelf niet ziek genoeg om in bed te gaan liggen. Dus ik werkte gewoon door.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/q2t-NIJ5RIHgHWZAebwTizChIko=/1280x/filters:no_upscale()/s3/static.nrc.nl/images/gn4/stripped/data132276984-4b752e.jpg'/>]]></description>
      <guid>https://nrc.nl/nieuws/2025/05/16/ik-geniet-altijd-erg-van-de-omgeving-je-voelt-je-vrij-a4893567</guid>
      <pubDate>Fri, 16 May 2025 07:02:42 +0000</pubDate>
    </item>
    <item>
      <title><![CDATA[‘Je moet mensen niet altijd alles uit handen nemen’]]></title>
      <description><![CDATA[<p>Mo: „Ik deed twee studies, filosofie en geschiedenis, maar dat kostte te veel tijd. Na het behalen van mijn bachelorgraad ben ik met filosofie gestopt. Bij geschiedenis ben ik nu bezig met een master Antieke en middeleeuwse geschiedenis van het Mediterrane gebied. Mijn scriptie gaat over volksopstanden in het Byzantijnse Rijk. Ik gebruik mijn vrije ruimte om de geschiedenis van de studentenbeweging te onderzoeken. „Inspirerend, want ik ben nu zelf actief in AKKU, de studentenvakbond van Nijmegen en Arnhem, en de LSVb, de landelijke studentenvakbond. Ik ben twee jaar voorzitter geweest van AKKU en nu kaderlid. Ik coördineer bijvoorbeeld acties tegen de langstudeerboete en was betrokken bij de recente onderwijsstakingen. Mo Quirijnen (27) studeert geschiedenis in Nijmegen. Deze zomer hoopt hij af te studeren. Hij was twee jaar voorzitter van AKKU, de studentenvakbond van Arnhem en Nijmegen, en is actief in de landelijke studentenvakbond LSVb. Hij heeft een kamer in Nijmegen. Hij heeft een studielening en werkt enkele malen per maand bij Poppodium Doornroosje. Samen levert dat circa 1.500 euro per maand op. „Ik wil het onrecht bestrijden, dat vooral kwetsbare en arme mensen treft. Er gaat zoveel mis in de wereld: verwoestende oorlogen, genocides, klimaatproblemen, inflatie, huurverhogingen, het verdwijnen van de basisbeurs... Daar wil ik me actief tegen verzetten. Doen we dat niet, dan worden rijke multinationals en malafide investeerders nog rijker. Alleen maar ergens gaan staan schreeuwen tegen onrecht, is niet genoeg. Daarom ben ik actief in vakbonden: collectieve acties kunnen niet worden genegeerd door grote bedrijven.” „Ik probeer maximaal veertig tot vijftig uur per week te werken, maar zeker toen ik voorzitter van AKKU was, lukte dat vaak niet. Omdat ik ook nog geld moet verdienen, werk ik naast mijn studie een paar keer per maand bij poppodium Doornroosje in de nachthoreca, als er een muziekfeest is. Heel leuk werk, maar ook slopend, want dan slaap je een nacht niet. „Ik doe echt mijn best om één weekenddag en wat avonden vrij te houden, maar het lukt slecht. Dan zit ik voor de tv en denk: dit is zo niksig, ik kan beter iets voor studenten gaan doen. Of iets doen met vrienden, al gaat het dan ook meestal over politiek. „Ik ben een beetje een workaholic, ik hou van veel werken, als het belangrijk is. Ik kan echt opgaan in mijn studie en vakbondswerk. Mijn doel bij de vakbond is dat ik overbodig word: dat we mensen leren om zelf dingen op te pakken en dat niet alles op bestuurders neerkomt. Je moet mensen niet altijd alles uit handen nemen. Dat is het grote probleem bij veel organisaties: alles steunt op een kerngroep, die vervolgens uitgeput raakt en afhaakt. „Als ik écht vrij wil zijn, ga ik de natuur in, lopen of fietsen door het bos of langs de rivier. Of gewoon door de stad lopen, ik hou van architectuur. Dan ga ik naar een wijk waar ik niet vaak kom en kijk ik wat voor gebouwen daar staan. Ik blijf een historicus, nietwaar?” „Als kind was ik al geboeid door de Middeleeuwen. Ik was dol op ridders en kastelen. Op mijn vijfde was ik voor het eerst op de Mont St. Michel in Normandië, dat vond ik fantastisch! De middeleeuwers leefden in een totaal andere wereld, die heel anders georganiseerd was. Ze woonden in dezelfde gebieden als wij, maar ze hadden een andere manier van eten, werken en wonen. Als je je daarin verdiept, plaatst dat de moderne tijd in perspectief: ook onze manier van leven is tijdelijk en zal veranderen. Het lijkt me best aardig in Italië of Frankrijk een kasteel op te knappen. „Ik leer heel veel in deze fase van mijn leven. Het vakbondswerk is een betere voorbereiding op de arbeidsmarkt dan welke cursus dan ook. Deze zomer ga ik een baan zoeken. Bijvoorbeeld in de archivering van een sociale beweging of bij de LSVb. Ik denk dat ik in veel banen gelukkig kan zijn, zolang de werksfeer en de collega’s maar leuk zijn. En waar ik ook terechtkom, wil ik actief worden bij een vakbond. Dan kun je op de werkvloer zelf dingen veranderen. „Ik ben ook lid van de jongerentak van de Nieuwe Communistische Partij Nederland. Het gaat ons niet echt om Kamerzetels, maar vooral om het betrekken van jonge arbeiders en studenten bij de klassenstrijd. Mensen moeten zelf kunnen beslissen over een betere inrichting van hun werk en van de maatschappij. Aan alles merk je dat het kapitalisme niet goed meer functioneert: aan de huurverhogingen, de inflatie, de macht van techbedrijven. We moeten toe naar een sterke democratie, opgebouwd van onderaf, met meer collectivisme. En die saamhorigheid is er nog genoeg in Nederland, kijk maar naar coöperaties en verenigingen.” „De huur van mijn kamer is mijn grootste kostenpost. En verder boodschappen, en af en toe wat drinken met vrienden in een café. Verder heb ik weinig financiële ruimte. Maar ik vind luxe ook niet belangrijk. Al mijn meubels zijn tweedehands. Niet uit duurzaamheidsoverwegingen, maar omdat ik geen geld heb voor nieuwe. „Waar ik mezelf over twintig jaar zie? Hopelijk in een iets grotere kamer. Ik denk eerlijk gezegd niet zo vaak na over mijn toekomst. Er is zoveel in het hier en nu om over na te denken. Ik ben overigens niet heel pessimistisch. Ik zie ook veel bereidheid om misstanden gezamenlijk aan te pakken. Natuurlijk zie ik de ellende in de wereld, de onzekerheden en de angst, maar ik wil niet dat die de boventoon gaan voeren.” Wonen Studentenkamer in een voormalig klooster in Nijmegen. Vakantie Mo bezocht vorig jaar Praag („dat heeft nog een gave Middeleeuwse binnenstad”) en Athene. „Maar ik ben ook geïnteresseerd in musea voor moderne kunst en bijvoorbeeld het Franz Kafka Museum. En een jazzclub.” Vervoer Mo doet veel per fiets. „Onlangs moest ik in Ede zijn, toen heb ik de fiets gepakt – een mooie route van 30 kilometer.” Sparen „Dat lukt niet. Ik moet het grootste deel van mijn studiebeurs lenen, waardoor ik een flinke studieschuld heb.” Laatste grote uitgave Een vliegticket naar Athene. „Daar sliep ik bij bekenden.” Bedtijd Rond middernacht. Maar soms pas om 9 uur ’s ochtends als hij gewerkt heeft in de nachthoreca. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/9_JCZsPZWkaPY_TK7WqhqiZYenI=/1280x/filters:no_upscale()/s3/static.nrc.nl/images/gn4/stripped/data131839914-516965.jpg'/>]]></description>
      <guid>https://nrc.nl/nieuws/2025/05/09/je-moet-mensen-niet-altijd-alles-uit-handen-nemen-a4892648</guid>
      <pubDate>Fri, 9 May 2025 07:02:42 +0000</pubDate>
    </item>
    <item>
      <title><![CDATA[‘De hoge lat is  wel een thema  bij ons’]]></title>
      <description><![CDATA[<p>Rens: „Tot een jaar geleden woonden we samen in Oegstgeest in een ieniemienie huisje van veertig vierkante meter, met enkel glas op het zuiden. Nu hebben we zo’n beetje het tegenovergestelde: een enorme pastoriewoning in Schoonhoven. We hebben boven twee kamers leegstaan, omdat we niet weten wat we ermee moeten.” Marlinde: „We zijn hier beland door het werk van Rens.” Rens: „Na mijn studies klassieke talen en theologie ben ik aan het werk gegaan als dominee. Op invalbasis kwam ik hier weleens in Schoonhoven, of officieel: het dorpje Willige Langerak. Toen hebben ze me op een gegeven moment gevraagd of ik de vaste dominee wilde worden, in ieder geval voor vier jaar. Daar zou dan bij horen dat we in de pastorie gingen wonen. Daar hebben we even over na moeten denken.” Marlinde: „Je kunt niet helemaal inschatten hoe het is: wonen op je werk, in een dorp dat je nog niet kent. Uiteindelijk hebben we het gezien als een avontuur en gedacht: laten we het maar gewoon doen!” Rens de Ronde (27) is dominee in Schoonhoven. Zijn vrouw Marlinde van Baaren (29) is huisarts in opleiding in Zoetermeer. Ze wonen sinds ruim een jaar in de pastoriewoning naast de kerk. Marlinde werkt 36 uur in de week en draait één keer in de drie weken een dienst op de huisartsenpost. Rens werkt officieel 40 uur, al wordt dat door extra activiteiten in de avond vaak meer. Hun gezamenlijk inkomen is twee keer modaal. Rens: „We zijn jong zat. Als het na vier jaar niet bevalt, kunnen we ook weer weg.” Marlinde: „Het bevalt op zich goed. Het scheelt dat we door jouw werk snel zijn opgenomen in de gemeenschap. Maar dat heeft ook iets dubbels, want jij blijft voor sommige mensen ‘dominee Rens’ en ik ben daar de vrouw van. Dat is een rol die je niet altijd wil.” Rens: „We hebben gemerkt dat het daarom soms goed is om hier fysiek even weg te zijn. Naar een stad dichtbij of een rondje op de racefiets. Ik ben hier gekomen voor het werk, maar ben daarnaast ook een privépersoon natuurlijk. Die ruimte moet je een beetje bevechten, al is dat vooral in mijn eigen hoofd. Daar word ik steeds beter in.” Marlinde: „Wat we een nadeel vinden aan Schoonhoven, is dat het best ver rijden is naar een stad, naar familie, naar een tuincentrum – alles eigenlijk.” Rens: „Je moet altijd eerst die N-weg met dertien rotondes af voordat je ergens bent.” Marlinde: „Maar het is ook fijn hoor. Ik zit sinds kort bij een hardloopclubje van de atletiekvereniging en we wonen pal naast een mooi buitenzwembad. Als je daar in de zomer om 7.00 uur ’s ochtends gaat zwemmen, is dat heerlijk.” Marlinde: „Ik werk nu als huisarts in opleiding, maar heb lang getwijfeld welke kant ik op wilde binnen de geneeskunde. In het ziekenhuis vond ik de spoedeisende hulp heel leuk bijvoorbeeld. Maar om me te specialiseren in één gebied, vond ik te smal. Als huisarts heb je heel verschillende patiënten met allemaal verschillende problemen.” Rens: „Die diversiteit zit ook in mijn werk. Ik doe bezoekwerk binnen onze gemeente: bij stervenden of bij een geboorte bijvoorbeeld. Ik geef onderwijs aan jongeren, begeleid kerkkringen, bereid rouwdiensten en huwelijken voor. En ik ga natuurlijk voor op zondag. Daar schrijf ik een verhaal voor en maak de liturgie. Daar gaat aardig wat voorbereidingstijd in zitten.” Marlinde: „Je legt de lat daarin best hoog voor jezelf.” Rens: „Ik wil er inderdaad altijd een nieuw inzicht in stoppen, of een originele gedachte. Daar kan ik de hele week mee bezig zijn in mijn achterhoofd. Het lukt niet altijd en dan ben ik achteraf ontevreden. Maar ik moet zeggen: nu ik de gemeente beter leer kennen en wat meer mijn eigen stem heb gevonden als dominee, gaat het me steeds makkelijker af.” Marlinde: „Dit werk is echt wat anders dan een kantoorbaan. Daar zeur ik wel eens over, haha, jazeker. Rens is veel avonden weg bijvoorbeeld. Standaard drie avonden in de week, maar het loopt ook wel eens op tot vijf. Dan zeg ik: joehoe, het mag weer even wat minder.” Rens: „Als dominee werk je natuurlijk veel in de vrije tijd van anderen. Dat is weleens stoeien met de agenda inderdaad.” Marlinde: „Een goede werk-privébalans was voor mij ook een argument om voor het huisartsenvak te kiezen. Ik hou echt van werken, maar haal ook mijn energie uit hardlopen, racefietsen of afspreken met mensen. Ik wil niet ieder weekend voor pampus op de bank liggen omdat ik een 60-urige werkweek heb gedraaid.” Rens: „Hebben wij hobby’s? Ik hoorde laatst iemand zeggen dat ze hobby een boomer-woord vond. Je denkt toch meteen aan modelspoorbanen en zo. Misschien is mijn hobby dat ik graag in de tuin werk – al klinkt dat ook best boomer-achtig, haha! Voor Marlinde kan je opschrijven dat vakanties plannen haar hobby is.” Marlinde: „O ja, daar kan ik uren mee bezig zijn. Dan ga ik allemaal dingen lezen, uitzoeken, plannen. De afgelopen tijd ben ik bezig geweest met onze treinreis naar Zuid-Italië. In één dag reizen we naar Milaan, vanaf daar naar het zuiden en uiteindelijk vanuit Napels met de nachttrein weer terug. We proberen maximaal één keer in de drie jaar te vliegen. Er zijn genoeg alternatieve opties.” Rens: „Thuis zitten we niet vaak ’s avonds op de bank. We hebben ons Netflix-abonnement ook maar opgezegd omdat we er te weinig gebruik van maakten. Als we dan iets samen kijken, is het meestal iets documentaire-achtigs.” Marlinde: „We kijken de Keuringsdienst van waarde, en die reisprogramma’s van Jelle Brandt Corstius en Thomas Erdbrink. Af en toe zit ik ’s avonds nog wat opleidingsgerelateerde blaadjes te lezen, of medische magazines. Kijk, daar naast de bank ligt de stapel die nog moet.” Rens: „Dat is altijd jouw verzuchting: ik móét die blaadjes nog lezen. Misschien is die hoge lat toch wel een thema bij ons, nu ik het zo terughoor.” Marlinde: „Haha, ieder zijn eigen lat.” Rens: „Maar verder zijn we heel ontspannen hoor!” Opstaan en naar bed De wekker gaat om 6.15 uur. Marlinde moet 7.00 uur de deur uit voor haar werk in Zoetermeer. Rens kan iets rustiger thuis opstarten in zijn werkkamer. Marlinde komt om 18.30 weer thuis en gaat rond 22.00 uur naar bed; Rens een uur later. Huisdier Een kat, Jip (1). Jip is een Blauwe Rus, een hypoallergeen ras – handig met Rens’ zijn allergie. Koken &amp; boodschappen Rens is de kok. „Ik ben niet zo creatief met koken, maar vind het wel leuk om met een recept iets nieuws te proberen.” Huishouden Geen vaste taakverdeling, al denkt Marlinde dat zij standaard meer schoonmaakklusjes oppakt. „Rens ziet de rommel en een stoffige vensterbank gewoon niet.” Rens: „Dat cliché is vrees ik wel waar, ja.” Laatste grote uitgave 700 euro voor twee retourtreintickets voor hun reis naar Zuid-Italië. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/ibbwMEgag1I3kUjUnCL5ski8_6U=/1280x/filters:no_upscale()/s3/static.nrc.nl/images/gn4/stripped/data131525897-71ab0d.jpg'/>]]></description>
      <guid>https://nrc.nl/nieuws/2025/04/30/de-hoge-lat-is-wel-een-thema-bij-ons-a4891615</guid>
      <pubDate>Wed, 30 Apr 2025 07:02:43 +0000</pubDate>
    </item>
    <item>
      <title><![CDATA[Amé: ‘Ik hou van groots dromen, Zoë is praktischer’]]></title>
      <description><![CDATA[<p>Amé: „Onze eerste ontmoeting was op een festival, maar dat was vriendschappelijk. Een half jaar later was ik in Praag met een gemeenschappelijke vriendin. Toen heb ik Zoë een appje gestuurd of ze met me op date wilde.” Zoë: „Dat hebben we dezelfde avond nog gedaan. En er was meteen een enorme klik. Die vonk was er vanaf moment één.” Amé: „Dit was in 2017. Sindsdien hebben we een relatie.” Zoë: „En sinds een paar jaar werken we ook samen.” Amé: „We hebben het bedrijf Orthodoxx, een agency gespecialiseerd in CGI [Computer Generated Imagery], 3D-animatie en AI-technologieën voor merken. Daarin kunnen we ons talent kwijt. Zoë heeft een designachtergrond, ik heb international business administration gestudeerd.” Amé Raaphorst (28) en Zoë Ginus (29) hebben sinds 2017 een relatie en sinds 2022 een gezamenlijk marketingbedrijf, Orthodoxx. Ze maken CGI- en AI-content en zijn gespecialiseerd in mixed reality-video’s voor social media: een combinatie van gefilmde beelden en computergegeneerde video. Amé en Zoë wonen op loopafstand van hun kantoor in het centrum van Amsterdam. Hun hond Doxx, vernoemd naar het bedrijf, gaat elke dag mee naar kantoor. Amé en Zoë verdienen samen ruim twee keer modaal. Zoë: „CGI komt eigenlijk uit Hollywood, het is video die met de computer gegenereerd is. De sciencefictionfilm Avatar uit 2009 is een mooi voorbeeld. De laatste jaren wordt CGI ook toegepast in de marketingwereld. Onze video’s zijn vaak een mix van echt beeld en CGI, oftewel mixed reality. In 2023 hebben we zo’n video gemaakt voor de zanger Snelle en die ging toen viral op social media. Vanaf dat moment hoefden we geen reclame meer te maken voor ons bedrijf. We hebben nu grote klanten als KLM, Mediamarkt, Videoland, JD Sports, Kiehl’s en Sissy-Boy.” Amé: „Voor KLM maakten we een video voor social media; je ziet een vrachtwagen die door een tulpenveld rijdt met op de trailer een KLM-vliegtuig waar een strik omheen zit. Het is een mix van echt beeld en CGI. We hebben echt een vrachtwagen gefilmd die door een tulpenveld reed, maar dat vliegtuig hebben we met CGI toegevoegd.” Zoë: „Daarnaast werken we ook met generatieve AI. We gebruiken bijna geen consumentenmodellen zoals DALL-E, maar maken onze eigen AI-modellen. Er is wel een groot verschil met CGI. Bij AI kun je als mens precies bepalen wat je input is, dus wat je het model vraagt te maken, maar je hebt geen controle over wat eruit komt. Met CGI heb je volledige controle en kun je het helemaal custom made maken, van simpel tot superingewikkeld. Het is digitaal kleien en je kunt exact maken wat je in je hoofd hebt.” Amé: „We hebben nu een team van ongeveer vijf mensen die voor ons werken, onder wie 3D-designers en VFX [visual effects] artists. Samen met hen maken we allerlei soorten CGI- en AI-campagnes.” Zoë: „Ons kantoor bevindt zich in de binnenstad, op de Nieuwezijds Voorburgwal. We zitten antikraak, op honderd vierkante meter, twee verdiepingen.” Amé: „We wonen om de hoek in de Begijnensteeg, een heel idyllische plek tussen de Kalverstraat en het Spui, vlak bij het Begijnhof. We wonen boven de winkels van de Kalverstraat in een huurhuis van zeventig vierkante meter met een patio. Het is een lekker licht huis en de patio geeft rust. Meestal lopen we ’s ochtends samen naar kantoor met onze hond Doxx, die vernoemd is naar ons bedrijf. Ze is nu 4 jaar, maar gedraagt zich als een hond van één. Ze blijft de hele dag bij ons op kantoor.” Zoë: „In de zomer gaan we vaak eerst nog even een koffietje drinken bij café Hoppe in de zon.” Amé: „We doen veel samen, maar zijn ons er ook van bewust dat het gezond is dingen los van elkaar te doen. Ik doe aan hardlopen en leer Spaans. Ben nu aan het trainen voor de halve marathon met mijn broertje. Vind het fijn met een muziekje op een stuk langs de Amstel te rennen. Het is ook een mentaal spelletje om jezelf te pushen om langer te rennen dan je gewend bent. Ik loop nu tussen de 10 en 15 kilometer – dat moet meer worden, want de marathon is al over een maand.” Zoë: „Ik doe drie keer per week aan kickboxen. Twee keer per week doe ik een collectieve zaktraining en één keer per week kickboks ik met een personal trainer. Die focust meer op techniek. Kickboksen geeft me veel voldoening. Het is fijn om je hoofd leeg te maken. Verder werk ik als vrijwilliger op de dierenambulance. We helpen zwanen met een hangende vleugel of pulletjes die hun moeder zijn kwijtgeraakt. Soms beleef je ook heel verdrietige dingen. Een kat die van twaalf hoog gevallen is en een eigenaar die in shock is. Dan moet je er zijn voor die eigenaar. Soms doe je een crematierit voor een hond van 14 die net is ingeslapen en die je naar een crematorium moet brengen. Of je hebt een kat die is aangereden door een auto. Die moeten we dan zo snel mogelijk naar de dierenarts brengen en onderweg zuurstof geven.” Amé: „Ik hou van groots dromen, Zoë is praktischer.” Zoë: „Amé is van de toekomstvisie en de ideeën. Daarom zeg ik altijd: doe jij lekker de strategie en het plannen en laat mij gewoon operationeel bezig zijn. We hebben dus ook geen overlap qua taken. Amé doet marketing, sales en business development. Zij zegt: oké, dit is interessant om als service te kunnen aanbieden – en dan ga ik kijken hoe we het kunnen realiseren.” Amé: „Dat karakterverschil zie je ook terug in de relatie. Zoë is af en toe mijn begeleider. Ik vergeet altijd alles. Laatst had ik mijn telefoon in een winkel laten liggen. Zoë zei: heb je die niet in een broekzak laten zitten van een broek die je net gepast hebt? En ja hoor, dat was zo. Zij kent mij beter dan ik mezelf ken.” Zoë: „We vullen elkaar heel goed aan. Amé helpt mij weer als ik er even doorheen zit. Voor motivatie moet je echt bij haar zijn. Zij haalt je uit de put, geeft je twintig handvatten voor waar je heen gaat met je leven. Dan kan je weer jaren vooruit.” Opstaan en naar bed Amé en Zoë staan op tussen 7.00 en 7.30 uur. Vaak drinken ze eerst nog even koffie in bed. Dan gaan ze douchen en aankleden. Met de hond wandelen ze naar kantoor, 200 meter van hun huis. Tussen 19.00 en 20.00 uur staat het avondeten op tafel. Rond 23.00 uur gaan ze naar bed. Ontbijt Ontbijt slaan ze óf helemaal over óf ze ontbijten rond 10.00 uur op kantoor. Amé eet geroerbakte spinazie met hüttenkäse, avocado en een hardgekookt ei. Zoë ontbijt met yoghurt of kwark met fruit, honing en noten. Avondbesteding ’s Avonds gaan ze sporten, een film of serie kijken, wandelen met Doxx over de grachten. Zoë: „Het is belangrijk ’s avonds te ontspannen. Als je lang doorgaat met werken in de avond, slaap je niet lekker en droom je over je werk.” Laatste grote uitgave Onlangs kochten ze beiden een tweedehands Van Moof-fiets van 1.500 euro, bij iemand die ze ook kan repareren. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/zf0cPOzMZH76zvz8jvFYF0Riv2A=/1280x/filters:no_upscale()/s3/static.nrc.nl/images/gn4/stripped/data131236573-a6926f.jpg'/>]]></description>
      <guid>https://nrc.nl/nieuws/2025/04/23/ame-ik-hou-van-groots-dromen-zoe-is-praktischer-a4890908</guid>
      <pubDate>Wed, 23 Apr 2025 07:02:43 +0000</pubDate>
    </item>
    <item>
      <title><![CDATA[‘Wij zijn christelijk, maar doen wel boodschappen op zondag’]]></title>
      <description><![CDATA[<p>Arno: „Hoe we elkaar ontmoet hebben, kun je op twee manieren vertellen. Je kunt zeggen dat we elkaar spontaan ontmoet hebben op Texel. Of dat we elkaar kennen van een datingsite.” Inge: „Het is allebei waar. Maar het eerste verhaal is romantischer.” Arno: „We hadden elkaar al even gesproken op die datingsite, maar twee weken later kwamen we elkaar tegen op Texel bij een bijeenkomst rond Oud en Nieuw voor christelijke young professionals. Dat is natuurlijk een veel leukere manier om iemand te leren kennen dan zo’n site. En dan zie je ook meteen hoe iemand in een groep is.” Inge: „We zijn allebei in een gereformeerd gezin opgegroeid. En we zijn ook nu nog christelijk, wat niet betekent dat we precies zo leven als onze ouders. Die doen bijvoorbeeld geen boodschappen op zondag. Wij wel.” Arno: „Ik ging naar een gereformeerde middelbare school. Dat vond ik gewoon een hartstikke leuke school. Je zat onder gelijkgestemden. Mijn familie was een warm nest en ik vond het normaal hoe we leefden. Pas toen ik ging studeren, ging ik me meer afvragen: hoe kijk ik zelf naar dingen? En wat wil ik met mijn zondag?” Inge: „Zo was dat ook voor mij. Ik was lid van een christelijke studentenvereniging. Daar heb ik heel veel leuke gesprekken gevoerd tijdens borrels. Dat was gezellig en je praat ook met elkaar over het geloof. Zo bepaal je gaandeweg hoe je er zelf invulling aan wilt geven. En dat gaat nog steeds door. Tegelijk is de gereformeerde kerk ook veranderd en met de tijd meegegaan. Er zijn nu bijvoorbeeld vrouwelijke predikanten. Het is niet meer zoals dertig jaar geleden.” Arno: „Een jaar na onze ontmoeting, nu vijf jaar geleden, wisten we: dit gaat wel werken. Inge woonde in Zwolle, ik in Den Haag. Toen hebben we besloten samen een huis te kopen in Zwolle.” Inge: „We vonden heel snel dit huis, een hoekwoning in Zwolle-Zuid uit 1995. Het is een praktisch huis. Ik vind jaren-30-woningen heel leuk en sfeervol, maar het lijkt me ook tochtig en we zijn allebei geen klussers. Het ligt in een fijne wijk op tien minuten fietsen van het centrum. En als je de andere kant de wijk uit fietst, ben je zo bij de IJssel.” Arno: „We zijn getrouwd in 2022 en onze dochter Merle is vorig jaar geboren. Zij gaat nu naar de opvang hier in de straat.” Inge: „We hebben gekeken bij een reguliere opvang en een christelijke. Toen hebben we voor de reguliere gekozen. Niet alleen omdat die hier in de straat is, maar ook omdat we daar een betere eerste indruk van hadden.” Arno: „Ik ben tien jaar advocaat geweest en werk nu bij de ambtelijke organisatie van de Tweede Kamer. Daar ben ik hoofd van de stafdienst juridische zaken. Ik ga twee tot drie dagen per week naar Den Haag, verder werk ik thuis. Als advocaat werkte ik regelmatig zestig, zeventig uur per week, vaak ook wel in het weekend. Dat vond ik toen geen probleem, maar na tien jaar wilde ik wat anders. En vooral nu we een kind hebben, zou weekenden doorwerken wel een uitdaging opleveren.” Arno Geleijnse (40) en Inge Geleijnse-Nederveen (36) wonen met hun dochter Merle (1) in Zwolle. Zij is huisarts, hij jurist bij de Tweede Kamer. Arno verliet het drukke Den Haag voor het gemoedelijke Zwolle. Inge en Arno kennen elkaar van een bijeenkomst op Texel voor christelijke young professionals. Arno tennist, Inge zingt in een koor. Inge verdient 1,5 keer modaal, Arno ruim 2 keer modaal. Inge: „Ik ben huisarts. Dat vind ik heel mooi werk. Ik heb geen vaste praktijk, maar werk als waarnemer in twee praktijken hier in de buurt, drie dagen per week. Verder geef ik een halve dag per week onderwijs aan co-assistenten. Die probeer ik te enthousiasmeren voor het vak van huisarts; de aanmeldingen bij de opleiding lopen terug. Het beroep huisarts heeft niet zo’n heel aantrekkelijk imago, alsof wij een soort pleisterplakkers zijn, zo wordt vaak gedacht. Maar het is een extreem menselijk vak. Als iemand bang is huidkanker te hebben en ik kan vertellen dat het gewoon een moedervlek is, heb ik het gevoel dat ik iets bijdraag.” Arno: „Onze dochter Merle gaat dinsdag, woensdag en vrijdag naar de opvang.” Inge: „Dat zijn de dagen dat ik werk. Op dinsdag moet ik haar dan naar de opvang brengen terwijl mijn eerste patiënt al om 8 uur klaar kan staan, dus dat is vaak een race tegen de klok. Op woensdag en vrijdag werkt Arno thuis en kan hij Merle brengen en halen.” Arno: „Inge kookt doordeweeks, ik in de weekenden. Ik vind het leuk wat ingewikkelder te koken. Verse pasta, curries, stoofschotels.” Inge: „Ik kook wat makkelijker. Verspakketten van de supermarkt. Hollandse kost.” Arno: „Ik snij de groente graag heel klein.” Inge: „Ik ben wat pragmatischer.” Arno: „Dat karakterverschil zie je ook in ons werk terug. Ik hou van precisie en juridisch geneuzel.” Inge: „En huisarts is een pragmatisch beroep.” Arno: „Zoals Inge de vaatwasser inruimt, passen er vier vlabakjes in. Zoals ik het doe tien.” Inge: „Op donderdagavond zing ik in een koor, vooral Anglicaanse kerkmuziek. We treden met kerst op in de Peperbus, een bekende kerk hier in Zwolle.” Arno: „Zwolle is een gemoedelijke stad. Ik stap vaak op de racefiets en rijd dan richting de Hanzesteden. We wonen niet ver van Hattem en het bos.” Inge: „Een bruisende studentenstad zoals Groningen, waar ik heb gestudeerd, is het niet.” Arno: „Ik mis een stad als Den Haag nog wel. Met de diversiteit die je daar ook meer hebt. Zwolle is rustiger, ’s avonds na acht uur is het stil op straat.” Inge: „Als je bij ons een groencontainer te lang aan de straat laat staan, trekt er iemand aan de bel. Het is wel dorps wat dat betreft.” Arno: „Ik tennis een of twee keer per week. En ik lees veel, zowel fictie als non-fictie, in de weekenden en in de trein van en naar mijn werk.” Inge: „Toekomstdromen? Een tweede kind zou leuk zijn. Maar ik ben heel blij met wat we nu al hebben.” Opstaan en naar bed Om 6.30 uur gaat de wekker. Om 6.45 uur gaan ze eruit. Ze ontbijten om 7.15 uur en gaan om 7.45 uur de deur uit. Het avondeten staat om 18 uur op tafel. Om 22.30 uur gaan ze naar bed. Arno soms om 23 uur. Wonen Arno en Inge wonen in een hoekwoning met – sinds vorig jaar – halfopen tuinhuis, een grote overkapping in de tuin die volledig afgesloten kan worden. Inge: „Dat is een heerlijke extra plek om te zitten als het weer wat warmer is.” Huisdieren Inge en Arno hebben drie katten (Har, Sjeng en Pip) en een konijn, Job, dat in de tuin woont. Laatste grote uitgave Een elektrische bakfiets van 4.500 euro. Arno: „Hier in Zwolle is het ook al een grote bakfietsbrigade, dat geldt niet alleen voor Amsterdam!” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/kA2MgsmjXa4DzFih_tgvHRmdQcA=/1280x/filters:no_upscale()/s3/static.nrc.nl/images/gn4/stripped/data130953486-6c187f.jpg'/>]]></description>
      <guid>https://nrc.nl/nieuws/2025/04/18/wij-zijn-christelijk-maar-doen-wel-boodschappen-op-zondag-a4890381</guid>
      <pubDate>Fri, 18 Apr 2025 07:02:43 +0000</pubDate>
    </item>
    <item>
      <title><![CDATA[‘Het helpt me om bezig te blijven  en anderen  te helpen’]]></title>
      <description><![CDATA[<p>„Eigenlijk had ik al in 2023 met pensioen moeten gaan. Maar toen die datum naderde, vroeg mijn teammanager of ik alsjeblieft nog iets langer wilde blijven. Er is namelijk veel werk, en ze wilden me graag houden, denk ik. Dus toen heb ik er vier maanden aan vastgeplakt, daarna nog eens zes maanden en daarna nóg zes maanden. Toen heb ik gezegd: het is echt klaar. Dat was afgelopen december. Nu ben ik drie maanden met pensioen. „Vanaf december 1999 heb ik als jeugdbeschermer gewerkt, voor verschillende organisaties. Als laatste bij Nidos, in Roermond. Zij bieden begeleiding en voorzieningen aan gevluchte kinderen die alleen hierheen zijn gekomen. Ik hielp bij het regelen van een school, een dokter, een plek in de maatschappij. Maar ook bij de juridische gesprekken met de IND, de bepaling van de voogdij in de rechtszaal. Het hele pakket. Basir Dehzad (68) komt uit Afghanistan. Hij studeerde daar politicologie en rechten. Op de Universiteit van Kabul was hij docent en later departementshoofd. In 1992 vluchtte hij met zijn gezin naar Nederland. Na een hbo-opleiding maatschappelijk werk en dienstverlening heeft Basir altijd gewerkt in de jeugdbescherming. Hij is nu drie maanden met pensioen. Basirs inkomen bestaat uit AOW en pensioen van 25 jaar jeugdwerk. „Tijdens mijn afscheid vertelde mijn teammanager dat ze al mijn verslagen nog eens had gelezen. Het viel haar op dat ik bij kinderen altijd hun pluspunten wist te benoemen. Dat klopt wel, en daar heb ik ook een reden voor. Want hoe kun je het vertrouwen van kinderen of een gezin winnen? Door ze positief te benaderen. Doe je aan voetbal? Dan ben je vast goed! Dat kleed op de vloer ziet er prachtig uit, je hebt een goede smaak. Ben je moslim? Ik ben ook moslim. Althans: ik ben islamitisch opgevoed, niet praktiserend. Maar het gaat om een ingang vinden bij mensen. „Zelf ben ik ook een vluchteling. In 1992 kwam ik vanuit Afghanistan naar Nederland met mijn vrouw en twee zoons van toen zeven en vier jaar oud. Dus ik weet wat deze mensen meemaken. Het werk heb ik altijd fantastisch gevonden. Natuurlijk krijg je soms zware verhalen te horen, maar stress heb ik er nooit van gehad. Ik weet dat collega’s dat soms anders ervoeren. Die werden verdrietig, hadden stress of kregen zelfs een burn-out. Dat had ik allemaal niet. Ik heb in mijn leven gevaar gelopen door mijn politieke achtergrond. Vergeleken daarbij is werkstress toch een klein probleem.” „Afghanistan is een heel groot, heel mooi land. Het heeft woestijnen, heuvels, hoge bergen, rivieren, mooie natuur. Zeker nu in de lente, is Afghanistan echt een paradijs. Maar Afghanistan is ook een arm land helaas. Dat komt door de voortdurende oorlogen. Er zijn zoveel etnische groeperingen, met elk hun eigen taal en cultuur – telkens laait de oorlog weer op. Ook nu weer, met de Taliban aan de macht. De mensen in Afghanistan kunnen niet vrij ademen. Alle vrouwen zitten thuis, ze mogen niet naar school of naar de universiteit. „Zelf groeide ik op in een best goede tijd, met sport, vrienden en school. Maar ik werd politiek actief en behoorde tot een links georiënteerde partij die tegen de islamitische groeperingen was. Ik ging toespraken houden, organiseerde bijeenkomsten en was daardoor een best bekend figuur. In het vierde jaar van mijn studie ben ik door de regering opgepakt. Acht dagen hebben ze me verhoord, waarvan ik drie dagen heel ernstig ben ge… ehm, ik kan even niet op de juridische term komen. In ieder geval: onmenselijk behandeld. Elke middag en avond, met elektrische apparaten. Gemarteld, dat was de term. „Drieënhalve maand later ben ik vrijgekomen, omdat toen de Russen Afghanistan binnenvielen en ze alle politiek gevangenen vrijlieten. Maar het is voor mij altijd onveilig gebleven. Door mijn politieke achtergrond, maar ook omdat het land weer in oorlog was. Het omslagpunt kwam toen mijn zoon buiten aan het spelen was. Ik haalde hem naar binnen en net toen we in de gang stonden, kwam er een raket neer precies op de plek waar hij een paar seconden daarvoor had zitten spelen. Toen wist ik: we moeten weg. „We hadden bedacht naar Duitsland te gaan en reisden via Schiphol. Mijn vrouw was acht maanden zwanger en had veel last van pijn in haar buik. Op het vliegveld zijn we toen meteen heel menselijk geholpen door de vreemdelingenpolitie en een dokter. We zijn naar een asielzoekerscentrum in Nijeveen gebracht, een klein dorp bij Meppel. Daar zag ik hoe aardig iedereen was, hoe vriendelijk. Dat was het enige wat ik wilde: als mens behandeld worden. Dus besloten we om niet verder naar Duitsland te gaan, maar in Nederland te blijven. De ontvangst van asielzoekers is nu heel anders, ik weet het. Daar maak ik me grote zorgen over.” „Ik ben met pensioen, maar ik ben niet iemand die stil wil zitten. Dus ik ben bezig om nieuwe uitdagingen te vinden. Vorige week ben ik begonnen als vrijwilliger voor Vluchtelingenwerk, voor tweeënhalve dag per week. Ik wil officieel tolk worden en ik zit in het bestuur van een vereniging van Afghaanse juristen in het buitenland. Ook geef ik onlineles aan meisjes in Afghanistan die door de Taliban niet naar de universiteit mogen om te studeren. Ontspannen doe ik tijdens mijn wekelijkse volleybaltraining. Of ik kijk naar oude Indiase films die ik vroeger zag in de mooie bioscopen van Kabul. „Ik had mijn gepensioneerde leven willen doorbrengen met mijn vrouw Anisa, maar ze is helaas in 2023 overleden aan kanker. Ze was een wijze vrouw, maatschappelijk actief net als ik. Ze was meer dan veertig jaar mijn partner en de beste moeder voor mijn drie kinderen. Op momenten dat ik soms mijn geduld of hoop verloor, wist zij toch ergens de kracht vandaan te halen om erdoorheen te komen. Ze was het fundament van het gezin. Dat ze er niet meer is, is een groot gemis. „Mijn jongste zoon komt hier een paar keer per week; hij is muzikant en heeft zijn muziekstudio bij mij aan huis. Mijn andere zoon woont in Schiedam en de middelste zit momenteel met zijn gezin in Australië – hem ga ik waarschijnlijk in mei opzoeken. Het helpt me om bezig te blijven en anderen te helpen. Mijn hart moet niet gesloten blijven, ik moet bieden wat ik te bieden heb.” Wonen Basir woont in Helmond in een twee-onder-een-kapwoning. Boodschappen en koken Koken is een hobby van Basir. Hij kookt graag uit de Afghaanse keuken, bijvoorbeeld qabuli: een rijstgerecht met wortel, rozijnen en lamsvlees. Af en toe gaat hij naar de Bazaar in Beverwijk om speciale Afghaanse koekjes, rijst, of gedroogd fruit te kopen. Hulp in de huishouding Niet. Eén keer per week maakt hij zelf het hele huis schoon, van boven naar onder. Sport Basir doet aan volleybal: één keer per week trainen en eens in de twee weken competitie. Daarnaast let hij erop dat hij per dag 10.000 stappen zet. Reizen Een andere hobby van Basir. Met zijn broer was hij vorig jaar in Oezbekistan en Tajikistan, kortgeleden was hij in Egypte en dit voorjaar wil hij zijn zoon gaan opzoeken in Australië. In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl</p>
<img src='https://images.nrc.nl/ZYfX7gI7IaXf1TMnXNs5HtjRFMI=/1280x/filters:no_upscale()/s3/static.nrc.nl/images/gn4/stripped/data130574423-0ef27b.jpg'/>]]></description>
      <guid>https://nrc.nl/nieuws/2025/04/10/het-helpt-me-om-bezig-te-blijven-en-anderen-te-helpen-a4889501</guid>
      <pubDate>Thu, 10 Apr 2025 07:02:44 +0000</pubDate>
    </item>
  </channel>
</rss>
